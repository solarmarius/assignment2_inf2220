
18.06.2002
Saksordførar for bymiljømeldinga, Ingmar Ljones (KrF), medlem av Stortingets energi - og miljøkomite
Betre miljø i byar og tettstader
-Det er eit breitt fleirtal i Stortinget som står no bak hovudprinsippa for korleis byane og tettstadene skal formast i framtida. Stikkorda i utviklinga av eit moderne bysamfunn er betre planlegging av arealbruken, god kollektivtransport og ein aktiv innsats for å betre luftkvaliteten. Dette seier saksordførar for bymiljømeldinga, Ingmar Ljones (KrF).
- Luftkvaliteten i mange byar er dårleg. Spesielt gjeld dette på kalde og tørre vinterdagar med mykje svevestøv. Dette skaper problem for mange menneske og spesielt for dei som har luftvegsplager og allergi. Arbeidet med å gjera luftkvaliteten betre, må difor ha høg prioritet, Bymiljømeldinga legg eit godt grunnlag for eit betre miljø i byar og tettstader, og vi ser fram til eit godt samarbeid med innbyggarane for å få dette til, seier Ingmar Ljones.
-Eit godt kollektivtilbod fører til at ein større del av innbyggjarane reiser med kollektive, miljøvennlege transportmiddel i staden for å bruke personbil. Det er viktig både for å redusere klimautslippene og for å betre bymiljøet, meiner Ljones.
-Kristeleg Folkeparti meiner at det må førast ein offensiv by- og tettstadspolitikk. Desse stadene har funksjonar som servicestader og møteplassar, ikkje berre for innbyggjarane i dei kommunane det gjeld, men og som knutepunkt for kommunane rundt desse stadene. Det er viktig at primærkommunar, fylkeskommunar og staten samarbeider om å skapa byar og tettstader med godt miljø og som er gode å bu i. -Ein byutviklingspolitikk som stimulerer til heilskapleg tenking og planlegging i høve til bustad, arbeidsplassar, kulturtilbod, miljøvenleg energibruk og kollektivtransport vil løysa mange av dei miljøutfordringane byane har, avsluttar Ljones.
