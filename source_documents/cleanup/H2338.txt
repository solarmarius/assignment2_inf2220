
Fredag 27. august 1993
Stortingsrepresentant Dag Jostein Fjærvoll (KrF):
NORSKE SJØFOLK PÅ NORSK KJØL!
-Avgiftslettelser for sjøfolk for rederiene kan være ett skritt på veien for å virkeliggjøre ideen om norske sjøfolk på norsk kjøl igjen. Får rederne en slik utstrakt hånd fra myndig-hetenes side, tror jeg motivasjonen for å satse mer på norske sjøfolk vil øke betraktelig. Avgiftslettelsene kan være knyttet til en forpliktelse om at minimum halvparten av besetningen er norsk. Det sa stortings-representant Dag Jostein Fjære-voll på en pressefrokost ombord på Hurtigruta fredag morgen. Fjærvoll er Kristelig Folkepartis representant på Nordlands-benken, og har vært medlem av Fiskeri- og Sjøfartskomiteen i Stortinget.
Dag Jostein Fjærvoll minnet om at det tidligere var et krav at den utenlandske andelen av mannskapet på norske skip ikke skulle overstige en tredjedel.
-Jeg vil ikke gi lettvinte karakteristikker av sjøfolk fra andre land, men det sier vel seg selv at de som kommer fra land med svært små og begrensede maritime tradisjoner, har et stykke lenger vei å gå enn mange av oss som mer eller mindre er vokst opp i en båt, sa Dag Jostein Fjærvoll.
KrF-representanten fra Nordland sa at han trodde mange redere vil være interessert i ta de lønnsmessige merkostnadene som innhyring av norske sjøfolk vil gi dersom staten gir lettelser i avgiftene.
-For staten vil det i alle fall bli tap i skatteinntektene dersom enda flere norske sjøfolk blir erstattet med utlendinger. På det annen side er det ikke likegyldig for kystkommunene i Norge om tusenvis av arbeidsplasser kan bli bevart, og om nye kan legges til, sa Dag Jostein Fjærvoll under pressefrokosten ombord på Hurtigruta Vesterålen fredag morgen.
