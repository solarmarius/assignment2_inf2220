
07.02.02
Stortingsrepresentant Audun Lysbakken:
- Positiv globalisering
Det andre sosiale verdensforum i Porto Alegre i Brasil samlet 50.000 deltakere fra alle verdens hjørner. Da forumet ble avsluttet denne uken ble det bestemt at arrangementet skal bli en årlig begivenhet.
World Social Forum blir avholdt som en motvekt mot World Economic Forum som i år ble avholdt i New York.
- I Porto Alegre har vi sett enda et steg i utviklingen av en annen type globalisering. En globalisering av det sivile samfunn hvor ulike organisasjoner, fagforeninger og partier møtes for å utvikle strategier mot global markedsliberalisme. En meget positiv utvikling, sier Audun Lysbakken,
På forumet har aktivister og politikere fra hele verden diskutert alt fra alternative samfunnsmodeller til hvordan vi skal unngå voldsbruk i demonstrasjoner.
- Det er et langt steg framover for den såkalte antiglobaliseringsbevegelsen. Den er nå i ferd med å utvikle seg videre fra bare å være mot markedsliberalismen til å presentere alternativer, mener SV-representanten
World Social Forum har blant annet satt fokus på utvikling av direkte demokrati i byer og regioner, innføring av en Tobin-skatt for å hindre spekulasjon samt motstand mot nye forhandlingsrunder i WTO og den nye interamerikanske frihandelsavtalen FTAA.
- Det skapes nå en bevegelse for globalisering av solidaritet, rettferdighet og miljø. Det er en mektig utfordring for forumet i New York som tror at verdens problemer kan løses med enda mer frihandel, privatisering, og liberalisering, sier Lysbakken.
