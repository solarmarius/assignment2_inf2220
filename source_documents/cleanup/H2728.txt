
Torsdag 11.mai 1995
KrFs miljøpolitiske talskvinne, Hilde Frafjord Johnson,
om Berntsens miljøpolitiske redegjørelse:
-Går ikke inn på de viktigste problemområdene
-Torbjørn Berntsen har fulgt det råd som Bøygen ga Per Gynt: Gå utenom! Det er ikke det Berntsen sier som er mest interessant, men det han ikke sier. Berntsen gikk ikke inn på viktige områder som klima, NOx, biologisk mangfold, barskogvernet og samferdsel i sin miljøvernpolitiske redegjørelse. Uten disse blir redegjørelsen haltende. Dette sier Hilde Frafjord Johnson, KrFs miljøpolitiske talskvinne, i en kommentar til miljøvernminister Torbjørn Berntsens miljøvernpolitiske redegjørelse i Stortinget i dag.
-Berntsens vektlegging av bærekraftig forbruk og produksjon er positivt. Jeg registrerer at han ofte har fulgt opp en rekke av de utfordringene og tiltakene SV, Sp og KrF sammen foreslo for ett år siden.
-Det er også positivt at miljøvernministeren la så stor vekt på å styrke og systematisere miljøaspektet i samarbeidet med Øst-Europa, Russland og utviklingslandene. Her har han full støtte fra Kristelig Folkeparti, sier KrFs miljøtalskvinne. -Men når Torbjørn Berntsen vil kjempe for en økning av u-hjelpen internasjonalt, bør han også feie for egen dør her hjemme. U-hjelpen har ikke akkurat vært høyest prioritert av Regjeringen de siste årene, poengterer hun.
Frafjord Johnson er skuffet over at Berntsen ikke foreslår konkrete tiltak innen energiøkonomisering. Tiltak for informasjon og opplæring er langtfra nok. Kristelig Folkeparti har selv foreslått en 5-punktsplan for ENØK-tiltak.
-Jeg hadde ventet en oppfølging av enkelte av disse tiltakene i miljøvernministerens redegjørelse, sier Hilde Frafjord Johnson, KrF. (KrF-Press/MMH)
