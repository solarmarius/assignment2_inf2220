
fredag 16. august 1996 09:38:38
Naturforvaltning og menneskesyn
En av de stadig mer fremtredende konfliktlinjene i samfunnet går mellom miljøorganisasjoner og nasjonale naturforvaltere på den ene siden og de som lever av å høste fra naturen på den andre siden.
Den mest synlige internasjonale miljøorganisasjonen, Greenpeace, fyller 25 år i høst og vil helt sikkert bruke denne anledningen til å markere seg ytterligere i sin kamp mot enkelte mennskers naturressursuttak..
Distrikt, fangstfolk og primærnæringer føler seg i tillegg ofte som tapere i synet på nasjonal forvaltning av naturressurser. Her opplever de stadig at bymennesket har sterkest gjennomslagskraft i beslutningsprosessene. Nå går imidlertid krefter sammen for å endre denne situasjonen. En gruppe mennesker skal i slutten av denne måneden danne en naturforvalterorganisasjon i Norge. Drivkreftene bak er mennesker med ulik bakgrunn, blant annet tidligere Greenpeace-leder Bjørn Økern, hvalfanger Steinar Bastesen og Ordføreren på Røst, Arnfinn Ellingsen. Ett av deres formål er å ta opp kampen mot det de kaller sentral uforstand og distriktspolitisk nedbygging.
- Vi som leve av å høste fra naturen opplever at bymennesket, som har sterkest gjennomslagskraft i nasjonale og internasjonale beslutninger, har et syn på naturen og menneskets plass i denne, som vanskeliggjør ansvarlig ressursforvaltning, sier Røst-ordføreren og venstremannen Arnfinn Ellingsen.
Disse folkenes initiativ bør ønskes velkommen og få støtte. Det finnes helt sikkert meninger som denne gruppen innehar eller vil ha i fremtiden som vi ikke deler, men behovet for en slik organisasjon har vi ingen problemer med å se. Samfunnsdebatten trenger en motvekt mot stadig sterkere krefter som hindrer høsting av naturressurser på en bærekraftig måte.
Ikke minst trengs et oppgjør mot de som ser på naturen som et prospektkort. Stadig flere får et fremmedgjort forhold til naturen og får dermed et luksuriøst forhold til naturforvaltning. Når dyrets utseende og intelligens blir avgjørende argumenter mot jaktbarhet er man på ville veier. Forståelsen av at mennesket ammes av moder jord blir etter vært helt fraværende. Spesielt er dette synet betenkelig når man kjenner til hungrende menneskes behov for føde.
Og vi deler frykten til initiativtakerne at en fortsatt utbredelse av det nye natursynet kan føre til at totalfredning av høstbart naturuttak blir viktigere enn tilværelsen til mange av verdens hungersrammede mennesker.
Vi ser behovet for beslutninger og regelverk som hindrer rovdrift på naturen, og at besluttende myndigheter må ha det endelige ansvar for å bevare artsmangfoldet i naturen. Men flere av miljøvern-organisasjonene er i ferd med å vinne fram med et syn som likestiller dyr og menneskers plass i naturen. Dette er en ideologi som bryter med den tradisjonelle forvaltertanken som har preget synet på menneskets plassering i verdensbildet. Både i det bibelske og i det humanistiske bildet av menneskeheten har alltid mennesket vært det øverste etiske siktepunkt. Hvis dette brytes ned tror vi både mennesket og naturen blir tapere på sikt.
