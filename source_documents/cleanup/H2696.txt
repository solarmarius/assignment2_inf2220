
Torsdag 5. oktober 1995
Samferdslepolitisk talskvinne May-Helen Molvær Grimstad (KrF):
RASSIKRINGSFOND MÅ PRIORITERAST
Kristeleg Folkeparti vil i budsjetthandsaminga foreslå auke i løyvingane til rassikringsfondet. Det seier partiet si samferdslepolitiske talskvinne på Stortinget, May-Helen Molvær Grimstad frå Møre og Romsdal. KrF fekk gjennomslag for eit slikt fond under budsjetthandsaminga for eit år sidan.
-Det er store påkjenningar med å bu i rasutsatte områder. Sikring av desse gir betre tryggleik i kvardagen for dei som ferdast langs desse vegane til arbeid og skule. Det er mange stader i distrikts-Noreg som treng ein ekstra innsats på dette området, seier May-Helen Molvær Grimstad.
KrF-representanten er òg kritisk til dei reduksjonane regjeringen har foreslått i tilskota til fylkesveganlegg og Aksjon Skuleveg. KrF ynskjer å styrke desse postane, seier ho.
-Når det gjeld fylkesveganlegga er reduksjonane dramatiske, og det er distrikta som vert hardast råka. Desse tilskota vert hovedsakleg nytta til å legge fast dekke på fylkesvegar som idag berre er gruslagt. Vi gir eit dårleg distriktspolitisk signal om vi berre prioriterar dei store vegane, og lar dei små "segla sin eigen sjø", seier ho.
-Når det gjeld Aksjon Skuleveg, har ikkje minst vedtaket om skulestart for 6-åringar aktualisert behovet for tryggare og betre skulevegar. Det er framleis altfor mange små føter som dagleg ferdast langs sterkt trafikerte vegar til og frå skulen, seier May-Helen Molvær Grimstad (KrF-Press/NPE).
