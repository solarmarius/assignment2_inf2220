
onsdag 14. mars 2001 11:38:01
May Britt Vihovde (Venstre):
Krever kriseprogram mot overdoseepidemien
[Bilde:Fil0.png]Venstre fremmer i dag et Dokument 8- forslag i stortinget om nasjonalt kriseprogram mot overdosedødsfall. - I år 2000 døde 327 mennesker av overdose i Norge - det høyeste antall noensinne. Det store antallet overdosedødsfall tilsier at vi står overfor en overdoseepidemi som krever at vi tar i bruk de tiltak og midler som er nødvendig for å redde liv. Når Regjeringen har krisemøte for å diskutere tiltak mot dyresmitte, bør det ikke være lavere prioritert med et kriseprogram for å stoppe den epidemi av overdosedødsfall som brer om seg blant mennesker, sier stortingsrepresentant May Britt Vihovde.
Sponheim mener narkotikapolitikken må legges om slik at skadebegrensning der hensynet til å redde liv og det å sikre misbrukerne en best mulig tilværelse og et verdig liv må være det viktigste. - Vi løser ikke samfunnets problemer med illegale rusmidler ved at de mest slitne rusmisbrukerne gis maksimalt dårlige betingelser for sine problemfylte liv. Narkotikamisbruk krever i første rekke helse- og sosialpolitiske virkemidler, sier Vihovde.
- Narkotikaproblemet er sammensatt, og ulike tiltak virker overfor ulike grupper. Det forebyggende arbeidet og ettervernet må styrkes og alle som ønsker det må få tilbud om behandling. Prosjekter med behandling med Subutex og Metadon er satt i gang, og slike behandlingsformer må bli tilgjengelig for flere.
- Ikke alle misbrukere kan reddes med legemidler som metadon. For langtkommende misbrukere, spesielt heroinister, kan bruk av sprøyterom være ett av flere tiltak som bedrer leveforholdene og gir et mer verdig liv. I Oslo er PRO- senterets prøveprosjekt med sprøyterom blitt stengt av byrådet. I Bergen foreligger søknad om Ressurssenter med tett oppfølging av rusmiddelmisbrukere, der et helserom som også kan fungere som sprøyterom inngår. Venstre mener slike tiltak som kan gi misbrukerne en bedre livssituasjon bør få mulighet til å prøves ut, sier May Britt Vihovde.
