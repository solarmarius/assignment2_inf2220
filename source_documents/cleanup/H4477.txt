
tirsdag 9. januar 2001 12:04:17
Venstre ønsker nytt regime for arbeidsinnvandring:
Norge trenger 10.000 arbeidsinnvandrere årlig
- Norge trenger flere hender og hoder i arbeid for å utføre viktige samfunnsoppgaver. For å sikre velferd og verdiskaping bør Norge åpne for 10.000 arbeidsinnvandrere årlig fra land utenfor EØS-området, fordelt på samtlige deler av landet. Det vil også være et viktig bidrag til et mer mangfoldig samfunn. Dette sier Venstres leder Lars Sponheim og stortingsrepresentant Odd Einar Dørum.
I dag slipper arbeidsinnvandrere fra land utenfor EØS-området bare inn gjennom strenge unntaksbestemmelser for spesiell fagutdanning og sesongarbeid, og etter lang saksbehandling.
- Dette er et håpløst system å bygge videre på, sier Sponheim og Dørum. Menneskene som søker seg hit trenger en jobb, og Norge trenger arbeidskraft med mangfoldig bakgrunn og kompetanse, bl.a. for å hindre at mangel på arbeidskraft fører til rasering av konkurranseutsatt næringsliv. Det er uholdbart om stivbeint byråkrati og konservative regler da skal stå i veien.
Venstre ønsker derfor et helt nytt regime for arbeidsinnvandring, etter følgende hovedtrekk:
1. En årlig kvote på 10.000 arbeidsinnvandrere fra land utenfor EØS-området, uten dagens tidskrevende prosedyrer og spesifikke krav om fagutdanning/ sesongarbeid.
2. Arbeidsinnvandrerne skal ikke være gjestearbeidere, men fullverdige medlemmer av det norske samfunnet, med plikter og rettigheter som andre borgere. Det betyr bl.a. å gi gode muligheter til å ta med sin familie.
3. Norge inngår samarbeidsavtaler om arbeidsinnvandring med utvalgte land. Det opprettes utlendingsattacheer som legger til rette for rekruttering, i samarbeid med bl.a. vikarbyråer, og gjør nødvendig saksforberedelse ute.
4. Kvoten på 10.000 fordeles mellom alle landets fylker, ut fra hvor det er størst behov for arbeidskraft, spesielt etter stramheten i arbeidsmarkedet.
5. Arbeidgiverne betaler for formidlingen - immigrantene betaler ingenting. Arbeidsgiver forplikter seg også til å sørge for språkopplæring.
I tillegg vil Venstre gjøre det mulig for utlendinger å søke om arbeidstillatelse fra Norge, og gi utenlandske studenter mulighet til arbeidstillatelse i Norge uten først å bo fem år i utlandet. Venstre understreker også at økt arbeidsinnvandring må gjennomføres sammen med andre tiltak for å skaffe flere arbeidstakere, slik som fornyelse av offentlig sektor, reduksjon av korttidssykefravær og antallet uføretrygdede, mer fleksibelt arbeidsmarked, flere flyktninger og innvandrere ut i arbeidslivet og flere tidligpensjonister lengre i arbeid.
- Arbeidsinnvandring er ikke bare viktig for norsk arbeidsliv. Det er også en menneskelig, kulturell og faglig berikelse for det norske samfunnet,. Dagens strenge innvandringspolitikk signaliserer at innvandring er truende og negativt. Disse holdningene vil Venstre ta et oppgjør med, sier Sponheim og Dørum
