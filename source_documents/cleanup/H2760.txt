
Mandag 16. oktober 1995
KrFs alternative statsbudsjett:
STYRKET INNSATS PÅ VIKTIGE OMRÅDER
- BEDRING AV BUDSJETTBALANSEN
Kristelig Folkeparti går i sitt alternative forslag til statsbudsjett inn for å styrke innsatsen på områdene familie, omsorg og helse, skole, miljø og uhjelp med omlag 7 milliarder kroner. I budsjettopplegget har partiet funnet inndekning for hele dette beløpet, og bedrer budsjettbalansen med 1,3 milliarder kroner. KrFs budsjettopplegg ble presentert på en pressekonferanse i Stortinget mandag formiddag.
I familiepolitikken går KrF inn for å bevilge penger til forsøk med omsorgsvikariatet og til forsøk med kommunale kontantstøtteordninger. Prisjustering av barnetrygden og forsørgerfradraget er også med, samtidig som adopsjonsstøtten opprettholdes på dagens nivå.
KrFs "omsorgspakke" i budsjettforslaget rommer bl.a. 300 millioner til flere enerom og nye sykehjemsplasser, 200 millioner mer til omsorgstjenestene i kommunene og 400 millioner mer til henholdsvis økt behandlingskapasitet i sykehusene og til psykiatrien.
På skolesektoren ønsker KrF å øke stipendandelen med 3 prosent og redusere studielånsrenta med 1 prosent. Grunnskolereformen er tilgodesett med 25 millioner ekstra til etterutdanning av lærerne.
I budsjettopplegget ligger også en egen miljøpakke med satsing på ENØK og alternative energikilder, og satsinger på samferdselssektoren, blant annet med 600 millioner til investeringer i forbindelse med jernbaneplan- og jernbanemelding.
KrF ønsker også å sette av 510 millioner mer til uhjelp enn regjeringen går inn for, blant annet ved å gå imot at de pengene som Norge bruker på flyktninger skal tas fra uhjelpsbudsjettet.
KrFs budsjettforslag bedrer budsjettbalansen med 1,3 milliarder, som partiet ønsker å bruke til å styrke oljefondet. Blant inndekningspostene er 4 milliarder fra salg av bankaksjer, 1,5 milliarder i form av reduserte utgifter til prosjektering og investeringer på sokkelen, 1,2 milliarder ved justering av sykelønnsordningen og diverse kutt, blant annet i arbeidsmarkedstiltakene, gir en innsparing på 700 millioner. Ved å prisjustere avgiftene på alkohol og tobakk regner KrF med å bedre budsjettbalansen med 215 millioner kroner (KrF-Press/NPE).
