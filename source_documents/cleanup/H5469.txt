
Monica Tjelmeland Leder i Unge Venstre
Terror må ikke bekjempes med tortur!
Norge må ta tydelig avstand fra USAs behandling av fangene fra Afghanistan, sier leder i Unge Venstre, Monica Tjelmeland, som særlig reagerer på at Genevekonvensjonen er satt til side ved at USA nekter å anerkjenne fangene som krigsfanger.
20 afghanske krigsfanger satt fastlenket, uten bevegelsesmuligheter, på fly i 27 timer da de ble fraktet til den amerikanske Guantanamo-basen på Cuba hvor de nå sitter innelåst i utendørs fangebur med nettingvegger, betonggulv og planketak. Burene er flombelyst hele natten og utsettes for vær og vind. ­ Hvis rapportene medfører riktighet, ville fangene hatt det bedre på en pelsdyrfarm, konstaterer Unge Venstre-lederen. Røde Kors komiteen ble i utgangspunktet nektet adgang til basen, ettersom fangene anses som løvløse krigere, og ikke har rettigheter etter Genevekonvensjonen på linje med andre krigsfanger.
Flere av fangene vil bli fremstilt for en av de spesialopprettede amerikanske militærdomstolene, og risikerer dødsstraff. Militærdomstolene er i strid med internasjonale konvensjoner og er kritisert av menneskerettighetsorganisasjoner verden over, også i USA. ­ Det ironiske ved at mennesker, som ikke anerkjennes som krigsfanger, skal stilles for "militære" domstoler, har åpenbart gått amerikanerne hus forbi, sier Tjelmeland.
- USAs gjentatte tilsidesetting av folkeretten truer det internasjonale samarbeider mot terrorisme. Både i kraft av sin posisjon i verdenssamfunnet og på grunn av sine nære bånd til USA, har Norge et særskilt ansvar for å påpeke slike overtramp.
