
VALGPERIODEN 2003 - 2007
VALGPROGRAM FOR GRORUD-ROMSÅS HØYRE
GRORUD-ROMSÅS HØYRE vil arbeide for å fjerne bompengeringen i 2007 og motsette seg innføring av eventuelt andre betalingsformer.
GRORUD-ROMSÅS HØYRE vil arbeide for at riksvei 4 (Trondheimsveien) blir lagt i tunnel fra Nittedal til Østre Aker vei. Trondheimsveien bør ikke få lokalveistandard før en helhetlig plan for trafikken ned mot Østre Aker vei er ferdig vedtatt og gjennomført.
GRORUD-ROMSÅS HØYRE vil arbeide for at trafikkforholdene generelt i bydelen bedres ved at tungtrafikk føres bort fra boligområder. Dette vil bedre miljø og helse. I den forbindelse vil vi arbeide for at Bredtvet-diagonalen blir bygget.
GRORUD-ROMSÅS HØYRE vil arbeide for å bedre forholdene for myke trafikkanter blant annet gjennom at behovet for flere fortau blir utredet sammen med andre generelle virkemidler for å skille harde og myke trafikkanter fra hverandre.
GRORUD-ROMSÅS HØYRE ønsker en opprusting av området rundt T-banestasjonen og bussterminalen som tar hensyn til tilgjengelighet, helheten i bebyggelsen og hensynet til områdets beboere og myke trafikanter.
GRORUD-ROMSÅS HØYRE forlanger at beboerne i de områdene som i dag hører til Aker sykehus fortsatt skal gjøre det, og at Aker sykehus skal få beholde sin flotte fødeavdeling med barselhaven (kalt ABC-avdelingen).
GRORUD-ROMSÅS HØYRE går inn for å sikre at erfaringene fra MORO-prosjektet (mosjon på Romsås, helsekontroll og mosjonsarbeid) blir videreført og nyttiggjort i hele den nye bydel 11.
GRORUD-ROMSÅS HØYRE er prinsipielt imot bygging av flere blokker i bydelen. Vi ønsker at fortetting fortrinnsvis skal skje gjennom bygging av toetasjers hus, rekkehus og eneboliger. Bydelsforeningen er derfor sterkt imot forslaget om å bygge blokker på Kurbadtomten i åsen mot Vesletjern.
GRORUD-ROMSÅS HØYRE vil opprettholde dagens varierte barnehagetilbud på Romsås og arbeide for at det tilrettelegges for full barnehagedekning og mer variert tilbud i resten av ny bydel 11 i neste fireårsperiode.
GRORUD-ROMSÅS HØYRE vil aktivt arbeide for å beholde bibliotekene på Nordtvet og Romsås. For å bedre tilgangen til informasjon og offentlig service i bydelen, vil bydelsforeningen opprettholde dagens service-senter i Romsås bibliotek og gå inn for å etablere et tilsvarende senter i samarbeid med Nordtvet bibliotek.
For å forebygge økende kriminalitet, vil GRORUD-ROMSÅS HØYRE arbeide for å få tilbake en politipost i bydelen.
GRORUD-ROMSÅS HØYRE ønsker en nedtrapping av drift ved Bånkall pukkverk av hensyn til boligområder og av miljøvernhensyn, slik at den skjermende fjellveggen mot Stovner ikke berøres.Likeledes ønskes Oslo pukkverk (Huken) nedlagt.
GRORUD-ROMSÅS HØYRE vil arbeide for å få etablert kompetansemiljø - bedrifter og utdannelsesinstitusjoner - basert på høyteknologi til bydelen.
GRORUD-ROMSÅS HØYRE vil arbeide for at kulturarbeidet i bydelen blir tilrettelagt både for frivillige organisasjoner og i samarbeid mellom bydel og organisasjoner generelt slik at allerede kommunalt avsatte midler til slik aktiviteter tilknyttet blant annet skole, idrett og bydelens gårder kan fortsette. Bydelen bør rent praktisk tilrettelegge forholdene for aktivitetene på Bånkall gård og Nordtvet gård slik at de kan fremstå som attraktive kultursentra.
GRORUD-ROMSÅS HØYRE vil arbeide for at det bygges et kulturhus i bydelen.
GRORUD-ROMSÅS HØYRE vil gjøre sitt til at vi beholder skoletilbudene i bydelen og at linjetilbudet blir så attraktivt at våre unge ønsker å benytte seg av det.
GRORUD-ROMSÅS HØYRE vil gå inn for å sikre at bydelens natur beskyttes mot virksomhet som kan skade eller forringe verdien av friluftsområder og naturvernlandskap. I den forbindelse er det viktig blant annet å fortsette arbeidet med utvikling av kulturlandskapet i tilknytning til Bånkall gård.
