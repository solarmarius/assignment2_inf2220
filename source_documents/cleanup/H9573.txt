
26.08.2005
Stortingsrepresentant Morten Lund, Senterpartiet
Leserinnlegg
Bondeviks rekorder
I denne perioden er det satt ny rekord i trygdeutbetalinger, i nedlegging og utflagging av industriarbeidsplasser, i kronekurs og i oljepengebruk. Dette er rekorder Bondevik og Foss skryter lite av for det handler om enorm sløsing med landets ressurser.
Så er de to herrer freidige nok til å påstå at de har satt rekord i å skape nye arbeidsplasser. Sannheten heter vekstpause! I løpet av fire år med Bondevik II er antall i arbeid øket med 3-4.000 i året, mens den gjennomsnittlige årlige veksten de siste 30 år har vært om lag 20.000. Med samme yrkesdeltagelse som i 2001 skulle 50.000 flere vært i arbeid. De finnes i stedet blant de økende antall ledige, uføretrygdede og deltagere i attføring.
Stortinget har hvert år måtte tilleggsbevilge 10 milliarder oljekroner for å dekke økte trygder og svikt i skatteinngang som følge av en feilslått økonomisk politikk. Statistisk Sentralbyrå har beregnet at det i dag ville vært 47.000 flere i arbeid om det som er gitt i skattelette i stedet var bevilget til jobbskapere. Og de har kommet til at en slike bevilgninger på om lag 5 milliarder i året ikke ville gitt økt rente eller kronekurs.
Senterpartiet har fulgt en slik linje. Vi har i våre alternative budsjett foreslått å bruke 5 milliarder flere oljekroner til veibygging og annen økt aktivitet i næringslivet. Vi har foretatt store omprioriteringer på budsjettet for å kunne bevilge betydelig mer til jobber i skole, omsorg og helse.
Om vår linje var fulgt ville bruken av oljepenger vært 5 milliarder lågere hvert år enn regjeringens resultat. Samtidig ville verdiskapingen i samfunnet vært mye større. Gevinsten av 50.000 flere i arbeid er meget stor - for staten, næringslivet og alle de enkeltpersoner, familier og lokalsamfunn som ville opplevd forskjellen.
Det er synd at Bondevik etter disse 4 tapsår ikke innser at det gir superavkastning å stimulere til flere arbeidsplasser framfor å gi skattelette til de som trenger det minst. Det er arbeidsstyrken som er vår største rikdom. Det er en større, friskere og smartere arbeidsstyrke som kan hjelpe oss til å bruke mindre av pensjonsfondet til å sikre en god velferd i framtida.
