
30.1.2005
Stortingsrepresentant Steinar Bastesen, Kystpartiet
Kystpartiet frykter boikott av NRK
NRKs distriktskontorer i Nord-Norge behandler Kystpartiet med respekt og har både kritiske og folkelige reportasjer om partiet. De skal ha all ære for det. Spørsmålet er om NRK på Marienlyst vil boikotte Kystpartiet ved dette stortingsvalget også? Kanskje mener ansatte i NRK at det er de som skal styre norsk politikk?
Flere av Kystpartiets tillitsvalgte har ved tidligere valg tatt kontakt med NRK på Marienlyst for å få vite hvorfor rikskringkastingen boikotter partiet. De har fått ulike svar. De har hele tiden blitt satt over til en nyhetsleder som aldri er tilgjengelig eller som ikke vil svare på spørsmålet på annen måte enn at det allerede er bestemt.
Spørsmålet er om kringkastingssjef John G. Bernander mener det er riktig å la underordnede ta viktige avgjørelser som har med NRKs demokratiske funksjon å gjøre? Eksperter innen samfunnsvitenskap mener at NRK har plikt til å gi alle partier som er representert på Stortinget både sendetid, og deltagelse i viktige debatter.
NRK er eid av det norske folk, og får sine penger via kringkastingslisensen og bevilgninger fra Stortinget. Når rikskringkastingens ansatte boikotter et parti, er dette alvorlig og uakseptabelt. Kringkastingssjefen fyller ikke sin stilling når han fraskriver seg ansvar og påberoper seg kunnskapsmangel på dette området. Da blir han et problem for Stortinget.
NRKs ledelse vil bryte mange demokratiske spilleregler dersom de på nytt velger å boikotte Kystpartiet. At underordnede forsøker å komme med stadig varierende og syltynne argumenter, viser at man i NRK på Marienlyst har mange ansatte og ledere som har enorm sans for å drive politikk i stedet for journalistikk. For samfunnsvitere og politikere er svaret enkelt. Partier som er representert på Stortinget skal selvsagt delta i partilederdebattene til det statlige kringkastingsselskapet. Alt annet er å undergave demokratiet.
