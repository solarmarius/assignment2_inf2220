
Fredag 30. juni 1995
Komitéleder Jon Lilletun (KrF) om NSBs studentkutt:
GARANTERER FORTSATT 50 PROSENT
-Studentene skal fortsatt ha 50 prosent rabbat når de reiser med med NSB, og beholde den ordningen de har i dag. Det tror jeg at jeg kan garantere på vegne av flertallet i kirke-, utdannings- og forskningskomiteen i Stortinget. Det sier komiteens leder, stortingsrepresentant Jon Lilletun fra Kristelig Folkeparti.
-Departementet har flere ganger foreslått å kutte ut de ordningene for reisemoderasjon som studentene har med NSB, men dette er hver gang blitt avvist av flertallet i komiteen. KrF vil arbeide for at studentene skal få beholde denne ordningen, og jeg er overbevist om at komitéflertallet vil stå fast der, sier Jon Lilletun.
Lilletun legger til at departementet har fått flertall for å reforhandle avtalen med NSB, slik at de ordninære rabbatordningene som finnes i NSB også kan komme departementet til gode.
-Men debatten mellom NSB og departementet er studentene uvedkommende. Bare konsekvensen blir at studentene får beholde sin 50-prosentsrabbat uavkortet, får det bli andre som avklarer hvilket departement og hvilke statlige etater som skal betale hva, sier Jon Lilletun til slutt (KrF-Press/NPE).
