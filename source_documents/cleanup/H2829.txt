
Fredag 29. september 1995
Finanspolitisk talsmann Odd Holten (KrF):
BARNEFAMILIENE DOBLE TAPERE
I FORSLAGET TIL STATSBUDSJETT
-Barnefamiliene er blitt doble tapere i regjeringens forslag til statsbudsjett. Når regjeringen ikke vil regulere verken barnetrygden eller husbankrenten, sier det seg selv hvem det blir som må dra det tyngste lasset. Her fører regjeringen en "stø kurs"-politikk som det er liten grunn til å være stolt over. Det sier Kristelig Folkepartis finanspolitiske talsmann Odd Holten i en kommentar til Dagbladets presentasjon av regjeringens forslag til statsbudsjett.
Odd Holten legger ikke skjul på at det flere ting å glede seg over i forslaget.
-Det gjelder først og fremst statsingen på eldreomsorg og helse, selv om jeg er usikker på om dette er tilstrekkelig. Styrkingen av politiet er også en solid pluss-faktor i budsjettforslaget, sier han.
Holten synes regjeringen gir et dårlig signal når den ikke vil øke avgiftene på lukusforbruk som alkohol og tobakk. Å argumentere med frykten for handelslekkasje til Sverige, er å gi etter for mytedannelser som handelsnæringen har stått for, mener han.
-Å fjerne tollavgiften på biler som er produsert utenfor EØS-området, er i tråd med KrFs politikk, men når dette kommer uten at bensinavgiftene reguleres, får vi en miljømessig tapseffekt. KrFs holdning er at bilen skal være billig i eie, men dyr å bruke, sier Odd Holten, som mener distriktsprofilen i budsjettet er for svak (KrF-Press/NPE).
