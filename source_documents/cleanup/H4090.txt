
fredag 4. oktober 1996 12:40:22
Venstres kommentar til statsbudsjettet for 1997:
Kommunene overstyres
- Regjeringens kommuneopplegg innebærer en ytterligere reduksjon i kommunenes mulighet for å skaffe egne skatteinntekter. Dette er først og fremst et demokratisk problem.
Den enkelte kommune må kunne få noe igjen av den innsats man legger ned for å få til arbeidsplasser og næringsvirksomhet i egen kommune. Kommunenes situasjon utvikler seg nå farlig raskt i retning av at kommunene blir statlige filialer og tjenesteprodusenter. Dette er en tendens vi har sett stadig sterkere de siste 3 årene der det kommunale skattøret er satt ned med til sammen 2,5 %, sier Sponheim.
- Regjeringens forslag til statsbudsjett for 1997 innebærer ellers stabil kurs i nye tider. Jeg savner litt mer dristighet innenfor de romslige rammer som regjeringen nå legger opp til. De svært gode tider Norge nå er inne i må utnyttes til å legge grunnlaget for dårligere tider som jo kan komme tilbake. Ikke minst må vi nå gripe sjansen til å få til en omstilling og fornyelse av deler av norsk næringsliv. Vi må stimulere til nyskaping og etableringer. Dette budsjettet svarer ikke på de utfordringer mange av de som driver småbedrifter står midt oppe i. Særlig forslaget om utvidet arbeidsgiveransvar i sykelønnsordningen er et skritt i helt feil retning.
- Også på miljøområdet er årets budsjettforslag preget av lite vilje til nytenking. Det er ingen grunn til å ikke allerede komme med forslag i retning av en miljøskattereform for å gjøre arbeidskraft billigere, og miljøskadelig virksomhet dyrere.
Fredag 4. oktober kl. 12:00.
