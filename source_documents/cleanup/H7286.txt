
2003
Det Norske Arbeiderparti
Nord-Trøndelag DNA Fylkesvalgprogram 2003-2007
Nord-Trøndelag - Norges triveligste fylke
Nord-Trøndelag er et godt fylke å bo i. Nord-Trøndelag Arbeiderparti vil at det fortsatt skal være slik. Derfor er det viktig for oss å bidra til trivsel og livskvalitet. Det må være arbeid til alle. Det skal være et fylke vi er stolte av. Derfor er det viktig å ha en politikk som prioriterer de riktige tiltakene og som ser sammenhengen mellom det å ha noe å leve av samtidig som vi har noe å leve for.
Det er like viktig å ha en aktiv næringspolitikk som sikrer eksisterende arbeidsplasser og skaper nye, som å ha en offensiv kulturpolitikk for å skape trivsel og identitet.
En viktig del av næringspolitikken er å satse på utdanning. Arbeid og kunnskap henger nært sammen. Derfor må de videregående skolene og høgskolesystemet knyttes nært opp til næringslivet og til næringspolitikken.
Lokaldemokrati og deltakelse
For å sikre trivsel og livskvalitet er det viktig at innbyggerne deltar i beslutningsprosessene. Innbyggerne i Nord-Trøndelag skal ha innflytelse på utviklinga i fylket. Derfor vil Nord-Trøndelag Arbeiderparti være et åpent og lyttende parti og invitere ulike organisasjoner med i prosesser før beslutninger fattes. Dette gjelder både organisasjonene i arbeidslivet, frivillige lag og organisasjoner.
Nord-Trøndelag Arbeiderparti mener at det regionale folkevalgte nivå, fylkestinget, er en viktig del av det norske demokratiet. Mange politiske utfordringer har regional karakter og disse må ivaretas av politikere som er opptatt av regional utvikling. Vi mener at flere oppgaver som krever skjønn, burde vært overført fra den regionale stat, fylkesmannen, til politisk styring i fylkeskommunen.
For lokaldemokratiet er det viktig at den politiske styringa er sterk. Derfor går Nord-Trøndelag Arbeiderparti inn for at Nord-Trøndelag fylkeskommune får et parlamentarisk styringssystem etter valget i 2003.
Nord-Trøndelag Arbeiderparti er opptatt av å bedre samarbeidet over fylkesgrensene, både sørover og nordover. Det må fokuseres på samarbeid og utvikling uten at fylkesgrensene skal være et hinder i dette arbeidet. Vi vil også videreutvikle samarbeidet i Midtnorden.
Fylkeskommunen som regional utviklingsaktør
Nord-Trøndelag Arbeiderparti mener fylkestinget er en viktig pådriver for regional utvikling med fokus på næringsutvikling og regional identitet. Dette må skje i samarbeid og partnerskap med andre aktører. Det være seg kommunene, andre fylkeskommuner, regional stat, organisasjoner, næringsliv eller andre. Stiklestad nasjonale kultursenter er et godt eksempel på hvordan regionalt partnerskap kan fungere.
Etter at staten overtok sykehusene fra fylkestingene i 2002, er fylkestingets rolle som regional utviklingsaktør styrket. I Nord-Trøndelag har vi etter hvert fått en tradisjon for samhandling og partnerskap for å nå mål og løse utfordringer. Nord-Trøndelag Arbeiderparti vil videreutvikle denne måten å jobbe på. Derfor vil det være viktig å styrke det politiske arbeidet i fylkestinget.
De videregående skolene vil være viktige "motorer" i det regionale utviklingsarbeidet i Nord-Trøndelag. Både som utdanningsinstitusjoner, kompetanseleverandører til næringslivet og som pådrivere lokalt for utvikling og samhandling.
Arbeid til alle er jobb nr.1
Den viktigste forutsetningen for trivsel og bosetting i Nord-Trøndelag er arbeid til alle. Nord-Trøndelag Arbeiderparti vil derfor bidra til å skape nye arbeidsplasser samtidig som vi beholder de gamle. Det vil være den viktigste satsinga de neste fire åra.
For å sikre arbeid til alle er vi også avhengige av at sentrale myndigheter fører en aktiv arbeidsmarkeds- og distriktspolitikk.
Fylkestinget vil være en viktig aktør innafor arbeidet med næringsutvikling. Dette må skje i et partnerskap med kommuner, andre offentlige instanser og næringsliv. Rammebetingelsene for næringslivet må bedres og forenkles.
I tillegg til arbeidsplasser er det viktig for trivselen med gode fritids- og kulturtilbud. Det er også viktig å gi folk mulighet til å delta i samfunnsutviklinga. Derfor vil dette være viktige satsingsområder for Nord-Trøndelag Arbeiderparti for å sikre rekruttering til næringslivet.
Næringsutvikling - industri, fiskeri/havbruk og landbruk går hånd i hånd
Nord-Trøndelag har store naturressurser: landbruksarealer, skog, fisk og vannkraft. Utenfor kysten vår ligger store verdier i form av gass og olje. Videreutvikling av dette næringsgrunnlaget vil være viktig for bosetting og sysselsetting.
Industrien betyr mye for verdiskaping og bosetting. Det er vårt mål at vi også i framtida skal ha betydelig industrivirksomhet i Nord-Trøndelag . Nord-Trøndelag Arbeiderparti mener investering i kompetanse gjennom livslang læring, forskning og nyskaping er viktig. Dette for å kunne bruke naturressursene best mulig, og for å skape nye og konkurransedyktige arbeidsplasser. Vi vil konkretisere industripolitikken gjennom en egen industripolitisk handlingsplan.
Utviklinga i landbruket viktig for små og store lokalsamfunn i fylket. Ikke noe annet fylke har så stor andel av sysselsettinga knyttet til landbruk som Nord-Trøndelag. Derfor er det viktig å arbeide for et fortsatt levedyktig landbruk og gode rammebetingelser for næringa i Nord-Trøndelag. Vi vil bidra til å styrke verdiskapinga i landbruket bl.a. ved fokus på samarbeid, tilleggsnæring og videreforedling av lokale råvarer.
Reindriftsnæringa er viktig for den sørsamiske kulturen og identiteten. Det er også viktige arbeidsplasser i distriktet. Nord-Trøndelag Arbeiderparti vil arbeide for gode rammebetingelser for næringa i Nord-Trøndelag.
Det største verdiskapingspotensialet har vi innafor fiskeri- og havbruksnæringa. Fiskerinæringa i Nord-Trøndelag har en struktur som skiller seg ut fra store deler av den øvrige næringa. Sentrale retningslinjer fører også til at kvoter forsvinner ut av fylket. Nord-Trøndelag Arbeiderparti vil arbeide for rammevilkår som sikrer rekruttering til næringa og som beholder kvotene i regionen.
Havbruksnæringa i fylket er kapitalkrevende og står for en betydelig del av verdiskapinga i Nord-Trøndelag. Det er en utfordring å skaffe nok kapital for å videreutvikle næringa, bl.a. gjennom satsing på nye arter. Nord-Trøndelag Arbeiderparti mener at fylket trenger flere konsesjoner og at konsesjonspolitikken må sikre videre utvikling og rekruttering i næringa.
Både når det gjelder landbruksprodukter og fisk vil det være ei målsetting for Nord-Trøndelag Arbeiderparti at en større andel av råvarene videreforedles lokalt. Selv om internasjonale rammebetingelser i stor grad styrer dette, mener vi at det finnes muligheter for ytterligere sysselsetting og verdiskaping i næringsmiddelindustrien i fylket.
Nord-Trøndelag er et av landets sterkeste kulturfylker. Vi har derfor store muligheter til å skape arbeidsplasser basert på kultur Vi har også en historie i Midt-Norge som gir grunnlag for næringslivssatsing.. Stiklestad nasjonale kultursenter og Norveg på Vikna er et gode eksempler på satsinger som kombinerer kultur og historie. Et samarbeid med kulturlivet er også viktig for å videreutvikle reiselivsnæringa i fylket.
Ta i bruk gass innenlands
Nord-Trøndelag Arbeiderparti mener at naturgass snarest må tas i bruk innenlands i Norge, både som energikilde og som grunnlag for industriarbeidsplasser. Vi vil fortsatt arbeide for kraftvarmeverket på Skogn. Kraftvarmeverket på Skogn vil være motoren for å få gassrør inn Trondheimsfjorden. Nord-Trøndelag Arbeiderparti mener at staten må ta et medansvar for å finansiere gassrør for naturgass til innenlands bruk.
De positive industrielle virkningene av å få naturgassen inn til Trøndelag må utnyttes. Det må klarlegges hvilke av de planlagte prosjektene som kan gjennomføres uavhengig av naturgass i rør. Dette for å komme i gang med industriutviklinga knyttet til naturgass i Nord-Trøndelag.
Nord-Trøndelag Elektrisitetsverk (NTE)
I tillegg er det et mål at NTE driver så godt at overskuddet bidrar til å gi fylkestinget muligheter til å være en aktiv partner i den regionale utviklinga i fylket.
For Nord-Trøndelag Arbeiderparti er det et mål at mest mulig av midlene fra NTE til fylkeskommunens budsjett skal brukes til å utvikle fylket.
Kraftproduksjonen innebærer betydelige varige inngrep i lokale naturressurser og bidrar samtidig til en betydelig verdiskaping for hele landet.
Derfor er det viktig at de kraftressurser som blir skapt i Nord-Trøndelag fortsatt gir utbyggingskommunene og fylkeskommunen en varig rettmessig andel av verdiskapingen
Tilrettelegging og infrastruktur
Fylkestingets viktigste rolle er å være pådriver for den samfunnsutviklinga vi ønsker. Dette skal skje gjennom partnerskap og samarbeid med andre. Viktige virkemidler vil være å legge til rette fysisk infrastruktur som veger, jernbane, bredbånd og gassrør.
Trafikksikkerhet og framkommelighet
For å sikre næringslivets og innbyggernes behov for transport av både personer og gods, er det viktig å ha en helhetlig samferdselspolitikk som ser de ulike transportformene i sammenheng. Nord-Trøndelag Arbeiderparti legger "nullvisjonen" til grunn i samferdselspolitikken. "Nullvisjonen" er ønsket om en framtid uten drepte og varig skadde i transportsystemene. Samtidig vil det være viktig for oss å prioritere prosjekter som bedrer framkommeligheten for næringslivets transporter og prosjekter som bidrar til å fremme næringsutvikling og verdiskaping. RV 769 til Ytre Namdal er et eksempel på en viktig transportåre for næringslivet, spesielt fiskeri- og havbruksnæringa. Derfor vil Nord-Trøndelag Arbeiderparti få belyst samfunnsvirkningene av en ferjefri forbindelse på RV 769.
Når det gjelder fylkesvegene, vil vi videreføre strategien som prioriterer bæreevne framfor legging av fastdekke.
På øvrige riksveger og stamveger vil vi prioritere prosjekter med positiv trafikksikkerhetseffekt.
Nord-Trøndelag Arbeiderparti vil arbeide for å sikre kommunikasjonsløsninger for øysamfunnene i fylket. Dette betyr at vi vil arbeide for bru til Jøa og vi vil sikre ferjetilbudene for de andre øysamfunnene.
Det enkeltprosjektet som vil ha størst betydning for regional utvikling og som også vil være positivt for trafikksikkerheten, er jernbaneprosjektet "Trondheim - Steinkjer 1 time". Nord-Trøndelag Arbeiderparti vil arbeide for at dette prosjektet blir gjennomført.
Vi vil også arbeide for opprusting av Meråkerbanen og Nordlandsbanen.
Kollektivtransport
Kollektivtransport er viktig for trivsel og mulighet for deltakelse for mange. I et fylke som Nord-Trøndelag hvor vi både har spredtbygde distrikt og mer tettbygde strøk, vil det være økonomisk umulig å gi et like godt tilbud om rutegående kollektivtransport over hele fylket. Nord-Trøndelag Arbeiderparti vil prøve ut løsningen fra Indre Namdal med bestillingsdrosje og tilbringertjeneste flere plasser i fylket. Vi vil også styrke kollektivtilbudet i byene, og på aksen mellom Namsos og Trondheim. Trønderbanen gir i dag et godt tilbud mellom Steinkjer og Trondheim. Nabotoget mellom Trondheim og Østersund må sikres fortsatt drift. Nord-Trøndelag Arbeiderparti vil bedre samordningen mellom buss, båt og bane og styrke tilbringertjenesten.
Ta i bruk ny teknologi - bredbånd
Informasjons- og kommunikasjonsteknologi (IKT) er et viktig for positiv utvikling i fylket. IKT er blitt et viktig verktøy i næringslivet, blant privatpersoner og i skoleverket. Nord-Trøndelag Arbeiderparti er opptatt av at det legges til rette for at flest mulig kan ta i bruk den nye teknologien. Det gjelder både opplæring/utdanning og tilgang til PC. De videregående skolene i fylket vil være viktige ressurssentre i denne sammenheng.
Tilgang til bredbånd er viktig for at næringslivet i fylket skal ha samme konkurransebetingelser som andre deler av landet. Nord-Trøndelag Arbeiderparti vil foreslå at det utarbeides en plan for hvordan hele fylket skal kunne få tilgang til bredbånd. Staten må bidra økonomisk der det ikke er forretningsmessig forsvarlig å foreta utbygging av bredbåndsnett i distriktene.
Kunnskap og kompetanse for framtida
Et samfunn i endring krever omstillingsevne og kompetanse. Et høyt kompetansenivå er viktig for å kunne skape nye arbeidsplasser. Derfor må vi ha en samlet politikk for livslang læring. Dette er en politikk som forstår sammenhengen mellom de videregående skolene, høyskolesystemet og universitetene. Vi må også ta i bruk kompetansen og mulighetene som ligger i voksenopplæringsorganisasjonene, studieforbundene og de frittstående fjernundervisningsinstitusjonene som får offentlig støtte. Det er viktig å sikre at vi har studietilbud som ivaretar næringslivets behov og som fokuserer på nyskaping og utvikling.
Nord-Trøndelag Arbeiderparti vil ta initiativ til stimuleringsordninger som bidrar til at elever får prøve å være gründere og bedriftseiere gjennom elevbedrifter.
Videregående opplæring
Et av de viktigste virkemidlene fylkestinget har for en positiv regional utvikling, er de videregående skolene. De er viktige for å sikre ungdom i Nord-Trøndelag en god utdanning og høy kompetanse. De er også viktige som lokale "motorer" for kompetanse og næringsutvikling.
Det er viktig å sikre helhet og sammenheng i opplæringsløpet fra grunnskole til videregående skole og høyskole. Nord-Trøndelag Arbeiderparti vil samarbeide med kommunene om dette.
Nord-Trøndelag Arbeiderparti vil fullføre samlokaliseringa av de sammenslåtte videregående skolene.
Nord-Trøndelag Arbeiderparti mener det er viktig å ha en god pedagogisk utvikling i de videregående skolene i fylket. Dette må skje gjennom innføring av nye undervisningsformer. Nord-Trøndelag Arbeiderparti vil også videreutvikle nettbasert undervisning.
De enkelte skoleutvalg må få stor grad av frihet til å utvikle de enkelte skolenes fortrinn. Likevel må utdanningstilbudet ved den enkelte videregående skole innfri det lokale næringsliv sitt behov.
I tillegg til å gi et godt tilbud om videregående opplæring til ungdom mellom 16 og 19 år, vil
For å sikre kvaliteten i den videregående skolen er det viktig å innføre nye undervisningsformer og ny pedagogikk. Elevene må få økt innflytelse på egen skolehverdag. Oppdaterte og engasjerte lærere er en viktig forutsetning for å klare dette. Nord-Trøndelag Arbeiderparti vil derfor fortsatt sette av penger til etter- og videreutdanning av ansatte i skoleverket.
Nord-Trøndelag Arbeiderparti vil arbeide for å sikre fortsatt drift av landslinjene i ski og kombinert som tilbys ved Meråker og Steinkjer videregående skole.
Nord-Trøndelag Arbeiderparti også prioritere å gi voksne et godt opplæringstilbud.
Nord-Trøndelag Arbeiderparti ser med bekymring på økningen i antall unge med rus og psykiske problemer og vi ønsker derfor å styrke det forebyggende arbeidet i videregående skole.
Høgskoler
Næringslivets behov for kompetanse krever et godt tilbud om høyere utdanning i Nord-Trøndelag. Høgskolen i Nord-Trøndelag (HiNT) har et godt og variert studietilbud som langt på veg imøtekommer kravene samfunnet stiller.
Nord-Trøndelag Arbeiderparti vil bidra til å styrke samarbeidet mellom kompetansemiljøene innafor universitet, høyskoler, forskning og næringsliv.
Vi vil arbeide for å sikre muligheten for å drive forskning ved høyskolen i fylket.
Samhold, trivsel og livskvalitet
Mange finner "det gode liv" i Nord-Trøndelag og setter pris på de kvaliteter som finnes her. Likevel kan vi gjøre mer for at enda flere skal komme hit og trives i fylket.
Nord-Trøndelag Arbeiderparti vil arbeide for at forbrukerne fortsatt skal ha nærhet og god service fra forbrukerrådet.
Livskvalitet og trivsel henger bl.a. sammen mulighet for deltakelse i samfunnslivet, kultur og kulturtilbud. Et godt helsetilbud og egen helse/fysisk form har også innvirkning på vår livskvalitet.
Nord-Trøndelag Arbeiderparti vil satse mer på tiltak for bedre trivsel og økt livskvalitet for innbyggerne i fylket. Det betyr både mer satsing på kunst og kultur, men også på forebyggende helsearbeid.
Kultur
Nord-Trøndelag er kjennetegnet av et aktivt kulturliv med et mangfold av frivillige organisasjoner som på en utmerket og produktiv måte samarbeider med profesjonelle kulturutøvere. Nord-Trøndelag Arbeiderparti vil videreutvikle denne samarbeidformen. Vi vil satse på de profesjonelle institusjonene som Nord-Trøndelag Teater, Stiklestad nasjonale kultursenter, Nils Aas kulturverksted og Fylkesgalleriet, samtidig som vi vil sikre at mest mulig av de fylkeskommunale midlene går til aktivitet.
De "profesjonelle kulturinstitusjonene" må være motorer for kultursatsing og kulturopplevelser i fylket. Samtidig vil vi stimulere utviklingen av nye kulturaktiviteter og arrangement i lokalsamfunnene. Dette kan bl.a. gjøres gjennom en ordning med underskuddsdekning.
Nord-Trøndelag Arbeiderparti vil ha en sterkere lokal og regional styring av kulturpolitikken og de statlige virkemidlene.
Nord-Trøndelag har fostret mange kunstnere av stort format. Nord-Trøndelag Arbeiderparti vil arbeide for at disse kunstnerne skal være synlige i fylket. Dette vil både bidra til kunstopplevelser, men også til å styrke den regionale identiteten.
Nord-Trøndelag Arbeiderparti vil styrke forskning og dokumentering knyttet til viktige historiske begivenheter. Slik kan vi bidra til å styrke identiteten og øke stoltheten over eget fylke. Det vil også bidra til å gjøre Nord-Trøndelag bedre kjent nasjonalt og internasjonalt.
Vi må også gjennom kulturen bidra til å rive ned fordommer og stengsler. Nord-Trøndelag skal være et fylke for alle, uavhengig av hudfarge, etnisk eller religiøs bakgrunn eller seksuell legning. Toleranse og åpenhet må bli en vesentlig del av vår identitet. I denne sammenheng vil et internasjonalt menneskerettighetssenter på Falstad være et viktig bidrag.
For å bidra til mangfold og for å sikre sørsamisk kultur, vil det være viktig å sikre en positiv utvikling for Samien Sijte.
Alle må ha mulighet til deltakelse
Ei positiv samfunnsutvikling er avhengig av at alle deltar.
De eldre er en ressurs for samfunnet. De har stor livserfaring og kunnskap som vi må ta i bruk i større grad. Nord-Trøndelag Arbeiderparti vil satse på eldrerådene. Fylkeskommunens eldreråd må være en inspirator og et koordinerende organ i forhold de kommunale eldrerådene og pensjonistforeningene rundt om i fylket.
Ungdom i Nord-Trøndelag har muligheter for å påvirke beslutningsprosessene, men mulighetene kan bli bedre. Nord-Trøndelag Arbeiderparti vil styrke de frivillige organisasjonene og de politiske ungdomsorganisasjonenes arbeid gjennom å gi Nord-Trøndelag barne- og ungdomsråd (NTBUR) større muligheter for innflytelse.
I et demokratisk samfunn med vekt på livskvalitet og deltakelse skal også funksjonshemmede ha muligheter til utfoldelse på lik linje med funksjonsfriske. For å nå denne målsettinga vil Nord-Trøndelag Arbeiderparti styrke samarbeidet med de funksjonshemmedes organisasjoner. Det er også viktig å gi funksjonshemmede som har behov for det muligheter til transport. Derfor vil Nord-Trøndelag Arbeiderparti ytterligere styrke Transporttjenesten for funksjonshemmede.
Helsetilbud
Fra 1.januar 2002 overtok staten ansvaret for spesialisthelsetjenesten fra fylkeskommunene. Sykehusene er nå organisert i regionale helseforetak med egne styrer. Nord-Trøndelag Arbeiderparti mener at fylkestinget fortsatt skal være opptatt av sykehusdrift og tilbud til fylkets innbyggere. Fylkestinget bør fungere som en "vaktbikkje" på vegne av innbyggerne i Nord-Trøndelag. Det vil i denne sammenheng være viktig at både Sykehuset Levanger og Sykehuset Namsos fortsatt gir gode tilbud.
Krisesenteret for voldtatte og misbrukte kvinner og Senter mot incest er også viktige deler av helsetilbudet i Nord-Trøndelag. Nord-Trøndelag Arbeiderparti vil arbeide for at finansieringa av disse sentrene blir langsiktig og forutsigbar. Vi mener staten må ta ansvar for å sikre drifta.
En annen del av helsetilbudet er rehabiliteringstjenesten. Nord-Trøndelag Arbeiderparti mener det er viktig å sikre tilbud om rehabilitering også i norddelen av fylket. Derfor vil vi sikre Rehabiliteringssenteret på Høylandet og Distriktspsykiatrisk senter på Kolvereid.
Fylkestinget har fortsatt ansvar for den offentlige tannhelsetjenesten. Dette er en ordning som er spesielt viktig for å sikre tannhelsen til barn og unge. Også de eldres tannhelse er viktig. I dag er den offentlige tannhelsetjenesten ikke god nok i deler av fylket. Dette skyldes mangel på tannleger. Nord-Trøndelag Arbeiderparti vil intensivere arbeidet med å rekruttere nye tannleger til fylket. I mellomtiden vil vi, i samarbeid med de berørte kommunene og de privatpraktiserende tannlegene i området, se på muligheter til løsninger.
Den store økningen av rusmisbruk blant barn og unge, også i Nord-Trøndelag bekymrer oss. Vi vil derfor styrke det forebyggende arbeidet. Dette må skje i nært samarbeid med foresatte, offentlige etater, organisasjoner og ungdommen selv.
Nord-Trøndelag - Norges sprekeste fylke
Å ha god helse er en viktig forutsetning for å god livskvalitet. God helse er ikke bare fravær av sykdommer. Det er også å trives med seg selv og sin livssituasjon, å leve "det gode liv".
En av de største utfordringene vi har på helseområdet nå er at vi blir stadig i dårligere fysisk form. Et krafttak for å få nordtrønderne opp av godstolen og i fysisk aktivitet vil være ei viktig satsing i det forebyggende helsearbeidet.
Nord-Trøndelag Arbeiderparti vil ta initiativ til et prosjekt i samarbeid med kommunene, fylkesmannen, idrettskretsen og andre lag og organisasjoner for å bedre nordtrøndernes fysiske form under slagordet : "Nord-Trøndelag - Norges sprekeste fylke".
