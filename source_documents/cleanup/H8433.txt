
5.6.2004
Venstres landsstyre:
Stopp den humanitære krisen i Sudan
En av de verste humanitære krisene i nyere tid foregår nå i Darfur-regionen i Sudan og over grensen til Tsjad. 100.000 står i fare for å dø de neste månedene hvis det internasjonale samfunnet ikke setter inn massiv humanitær hjelp og bidrar til å stanse konflikten. Venstres Landsstyre mener FN bør vedta en resolusjon som inneholder følgende punkter:
For det første må FN fordømme de folkerettslige bruddene i Darfur, overgrepene mot sivile, regjeringens motstand mot humanitær assistanse, og dens støtte til Janjaweed-militsen.
For det andre må FN insistere på at regjeringen i Khartoum avvæpner Janjaweed, kreve respekt for den "humanitære" våpenhvilen som ble signert 8.april i Tchad, og støtte forhandlinger mellom regjeringen og rebellene i Darfur.
For det tredje må FN kreve at fordrevne personer kan returnere trygt til sine hjemsteder, for på den måten å reversere den etniske rensingen i Darfur.
For det fjerde må FN kreve at krigen i Darfur blir gjenstand for etterforskning, slik at krigsforbrytelser får rettslige følger. For det femte må FN advare Sudan mot å ignorere en slik resolusjon. Dersom de gjør det, må det internasjonale samfunnet være beredt til å gripe inn for å sikre den menneskelige sikkerheten.
