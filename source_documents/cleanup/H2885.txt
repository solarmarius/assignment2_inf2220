
Fredag 25. oktober 1996
Kjell Magne Bondevik om den nye regjeringen:
MANNSKAPSMESSIG FORNYELSE - POLITISK KONTINUITET
-Den nye regjeringslisten representerer en mannskapsmessig fornyelse av Kongens Råd, men politisk tror jeg den vil representere en videreføring av tradisjonell Arbeiderparti-politikk. Den største overraskelsen er utnevnelsen av Anne Holt til justisminister. Slik karakteriserer Kristelig Folkepartis parlamentariske leder Kjell Magne Bondevik den nye regjeringen som Kongen utnevnte i dag.
-Statsminister Torbjørn Jagland har satt sitt eget personlige preg på sammensetningen av Regjeringen. Den største overraskelsen er uten tvil at Anne Holt er blitt justisminister. Det kan tyde på at den nye statsministeren vil signalisere en kursendring i flyktning- og asylpolitikken. Det vil jeg i så fall hilse velkommen, sier Kjell Magne Bondevik.
Bondevik sier han er overrasket over at distriktene ikke er bedre representert i Regjeringen. Det gjelder særlig Nord-Norge.
-Terje Rød Larsen tror jeg vil være et godt kort i Regjeringen, men det gjenstår å se hva han kan få ut av sitt nye planleggingsdepartement. Forrige gang vi hadde et slikt departement, leder av Per Kleppe, var det en svært betinget suksess, sier han. Bondevik sier også at valget av Sylvia Brustad som barne- og familieminister tyder på at Regjeringen vil føre videre den tradisjonelle "A4-politikken" for familier som Arbeiderpartiet har ført til nå.
-Det vil bety fortsatt konfrontasjon med KrF i familiepolitikken, sier han. Han legger til at det er en fordel at den nye statsråden har bakgrunn fra Stortinget.
