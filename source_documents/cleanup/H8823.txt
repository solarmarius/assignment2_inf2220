
2. desember 2004
Regjeringspartiene og Fremskrittspartiet
Budsjettavtale i kommunalkomiteen
Regjeringspartiene og Fremskrittspartiet har i dag gjort en avtale for kommunalkomiteens behandling av neste års statsbudsjett.
- I den generelle budsjettavtalen som er vedtatt i Stortinget, fikk kommunene et svært godt økonomisk løft. Denne avtalen bygger videre på det og justerer enkelte skjevheter, sier Hans Kristian Hogsnes (H), Anita Apelthun Sæle (KrF), May Britt Vihovde (V) og Per Sandberg (FrP).
Vertskommunetilskuddet
For det første sikrer avtalen vertskommunene en økonomisk garanti, slik at de 33 vertskommunene og deres over 1.000 brukere blir sikret et trygt driftsår for 2005.
- Vi forsikrer oss nå om at ingen vertskommuner skal få betydelige negative økonomiske konsekvenser som et resultat av denne omleggingen av vertskommunetilskuddet, sier Sæle, Hogsnes, Vihovde og Sandberg.
Momskompensasjonsordningen
I statsbudsjettet for inneværende år blir det innført en ordning der kommunene får igjen pengene de bruker på moms når de kjøper tjenester av andre. Formålet med denne ordningen er at momsen ikke skal påvirke om kommunene velger å produsere tjenester selv eller kjøpe dem.
- Denne avtalen sørger også for at ingen kommuner taper eller blir forskjellsbehandlet på denne ordningen. Dette har vært svært viktig for mange kommunalpolitikere landet rundt, sier Sæle, Hogsnes, Vihovde og Sandberg.
Selskapskatten
I avtalen for kommunalkomiteen er en også enige om at kommunene fra neste år får direkte tilbakeført en betydelig del av selskapsskatten for å stimulere til mer næringsutvikling på kommunalt plan, noe som vil ha stor betydning for kommune-Norge.
- Nye arbeidsplasser er en viktig del av arbeidet mot fattigdom i Norge. Disse pengene skal oppmuntre kommunene til å skape flere arbeidsplasser og slik gi flere mulighet til å få inntekt fra en sikker jobb, avslutter avtalepartene.
