
24.9.2004
Senterpartiets stortingsgruppe
Åslaug Haga
Innlegg/kronikk
Senterpartiet vil opprette et Verdiskapingsprogram for fersk fisk
Senterpartiet vil ha fersk fisk i butikkene. Selv om folk er villige til å betale godt for sunn mat av høy kvalitet, er det vanskelig å få tak i fersk fisk. Mange folk langs kysten har gode ideer, kunnskap og vilje til å gjøre noe med dette. Disse må få mulighet til å slippe til!
Jeg er overbevist om at det er store muligheter for fiskerinæringen hvis vi er villige til å satse offensivt. Senterpartiet vil derfor opprette et verdiskapingsprogram for fersk fisk på 100 millioner kroner årlig i regi av Innovasjon Norge. Det vil gi fiskeindustrien drahjelp til å få fram fersk fisk og nye produkter til betalingsvillige kunder. Vi vet at en viktig del av fiskeindustriens problem har vært manglende satsing på nye produkt og markedsføring. Råstoffet er førsteklasses, og næringen må settes i stand til å satse på kvalitet som gir høyest pris. Landbruket fikk sitt verdiskapingsprogram for fire år siden og staten bidrar med 100 millioner årlig for å utvikle nye produkter fra landbruket. Tida er moden for å gi kysten samme utviklingsmuligheter.
Høyresida mener tydeligvis at industrien kan hjelpes gjennom å få fiskerettigheter. Men fiskeindustriens problemer blir ikke løst av å gi industrien rett til å ta opp fisken i havet. Når vi også vet at industrien har liten kapital, betyr det at finansnæringen må inn i bildet ved overføring av rettigheter. Da skrur vi klokka tilbake. Forskjellen er at væreeier er erstatta av et AS langt fra lokalsamfunnet. Dette er gårsdagens løsninger. Senterpartiet vil at retten til å ta opp fisken i havet fortsatt skal være forbeholdt fiskerne. Det sikrer levende kystsamfunn, høy kvalitet på fisken og dermed høyere verdipotensiale.
Konkret skal verdiskapingsprogrammet for fersk fisk tilrettelegge for levendefangst for å oppnå økt verdiskaping. Vi må utvikle ny teknologi som øker kvaliteten på fisk fra hav til marked. Det må også stimuleres til forskning og utvikling for å utvikle nye og bedre produkter for fiskeindustrien for å erstatte deler av den mindre lønnsomme filetproduksjonen. Dette må være enkle og forbrukervennlige produkter. Programmet må tilrettelegge for innføring og markedsføring av en frivillig og offentlig merkeordning som dokumenter at fisken er fanget på bærekraftig måte og ikke truer en bestand. Kystflåten skal gis mulighet til å markedsføre deler av sin fangst som bærekraftige produkter. Det må følges opp av et bredt kvalitets- og markedsføringsarbeid gjennom Eksportutvalget for fisk for å øke forbruket av fiskeprodukter i Norge og i nærliggende markeder. Sist men ikke minst må næringen sjøl ta ansvar for å styrke markedsorganiseringen.
