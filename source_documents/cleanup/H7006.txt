
25.04.03
Inger S. Enger, stortingsrepresentant
Endring i uførepensjonen - Enda et fattigdomsfremmende forslag fra regjeringen
Regjeringen har nå fremma forslag til endringer i folketrygdloven om. Det foreslås at gjeldende uførepensjonsordning deles i en ordning med tidsbegrensa uførestønad og en varig ordning.
Målet med forslaga er å redusere antall nye uførepensjonister og forebygge varig uførhet. "Flere ut i arbeid" heter det. Departementet mener at: "en ordning med tidsbegrenset stønad ved uførhet vil være et velegnet virkemiddel for å forhindre varig utstøting fra arbeidslivet. Tidsbegrenset uførestønad skal gis når det etter en samlet vurdering ikke fremstår som usannsynlig at vedkommende til tross for uførheten etter en tid kan vende tilbake til arbeidslivet."
Dette målet er ikke vanskelig å være enig i. Rett og mulighet til arbeid er viktig for oss alle. Men begeistringen forsvinner fort når Regjeringen foreslår at kompensasjonsnivået for tidsbegrensa uførestønad blir satt til 60 % av beregningsgrunnlaget. Stønadsnivået for tidsbegrensa uførestønad foreslås altså satt lavere enn ordinær uførestønad. Den er 66 % av beregningsgrunnlaget. En kompensasjonsgrad på 60 % istedenfor 66 % vil gi den enkelte ikke bare lavere inntekt mens en har midlertidig uførestønad, men også for de fleste føre til lavere pensjon.
Også et annet punkt i forslaget er det god grunn til å merke seg. Regjeringen foreslår å endre friinntektsgrensa for varige uførepensjonister fra 1 G for tida ca. 50.000 kr til 0,1 G altså ca. 5.000 kr.
Dette er et tilbakeslag for oss som mener at alle skal ha samme muligheter til livskvalitet og velferdsgoder.
Senterkvinnene vil understreke at å redusere inntekta til de som har tidsbegrensa stønad og å endre friinntektsgrensa vil virke usosialt, og det vil være mange som kommer dårlig ut - spesielt kvinner. Det er mange som gjerne vil tilbake til arbeidslivet i full jobb, men ikke har mulighet til det, nettopp av helsemessige grunner. Regjeringen har sagt at fattigdom skal bekjempes, de har til og med lagt fram en melding om dette. Fattigdom er knytta til mangel på inntekt. Det virker da merkelig at regjeringen kommer med forslag som gjør at de som tjener lite skal tjene enda mindre.
Senterkvinnene mener altså at uførepensjonen ikke skal reduseres. - Men saken skal behandles i Stortinget om kort tid. Slik det nå ligger an til, blir det flertall for et nytt fattigdomsfremmende forslag fra regjeringen.
