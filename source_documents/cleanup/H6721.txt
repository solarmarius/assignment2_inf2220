
23.01.03
Ketil Solvik-Olsen, (FrP)
Tull om "varmepumpeavgift"
Jeg, og flere andre FrPere, fikk en stor overraskelse da TV2 nyhetene den 21.01 hadde et oppslag hvor det virket som om det var innført en "varmepumpeavgift". Denne var angivelig innført av Regjeringspartiene og FrP, og Aps Sylvia Brustad var skuffet. Dette er skuespill fra Ap! Det finnes ingen "varmepumpeavgift". Det skuffer meg å oppleve hvor simple Ap er i sitt forsøk på å sverte sine politiske motstandere. Litt overrasket er jeg også over at TV2 ikke sjekker de faktiske forhold før de lager nyhetsoppslag av den typen.
De faktiske forhold er at det i fjor høst ble vedtatt å innføre en miljøavgift på HFK/PFK gasser - et resultat av at regjeringspartiene og SV samarbeidet om den norske klimapolitikken. Dette gikk FrP og Ap imot. Mange varmepumper bruker HFK/PFK gassene i systemet, og dermed betaler man HFK/PFK-avgift når man kjøper en varmepumpe. Størrelsen på avgiften er avhengig av volum med gass i den enkelte varmepumpe. En standard luft-til-luft varmepumpe (kr 20.000+) på ca 5000 watt har en avgift tilsvarende ca 275 kroner - langt mindre enn de 1100 kronene TV2 påstod i sitt nyhetsinnslag. TV2 påstod også at avgiften ville bringe inn 90 millioner kroner fra varmepumper. Det er feil - 90 millioner tilsvarer hele den forventede inntekten fra HFK/PFK avgiften. Varmepumper utgjør bare en liten andel av avgiftsgrunnlaget.
Under budsjettbehandlingen i fjor høst var FrPs primære innstillingen at avgiften ikke skulle innføres, men det fikk ikke flertall. Rett skal være rett - FrP måtte til slutt stemme for avgiften, som en følge av budsjettavtalen med regjeringspartiene. Våre mange positive gjennomslag på budsjettet gjorde at vi også måtte svelge noen negative krav fra regjeringspartiene (og SV). Det beklager vi, men alternativet ville vært et Ap budsjett med skatteøkninger, inkludert den samme HFK avgiften - fordi SV ville sikret flertall.
FrP står fast på vår motstand mot HFK avgiften, og vil ved første anledning foreslå å fjerne den. Avgiften slår også uheldig ut for blant annet brannslukningssystemene i fiskeflåten og for en del industriarbeidsplasser i Norge.
