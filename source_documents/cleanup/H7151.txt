
02.06.2003
SV
Invitasjon til presseseminar
På Landstyremøtet 25. mai vedtok SV et omfattende debattopplegg for forsvars- og sikkerhetspolitikken i SV fram mot stortingsvalget 2005.
SV vil herved invitere pressen og andre interesserte til miniseminar om dette debattopplegget, tirsdag 3.juni kl. 11.00 - 13.00 på Stortinget, auditoriet Akersgata 21.
Leder av forsvarspolitisk utvalg og SVs representant i forsvarskomiteen Kjetil Bjørklund legger fram debattopplegget, mens følgende er invitert til å kommentere
Jon Bingen, leder av Europaprogrammet
Pernille Rieke, forsker ved NUPI
Jacob Børresen, Flaggkommandør, Institutt for forsvarsstudier
SV-veteran Stein Ørnhøi, som har vært en svært sentral aktør i norsk forsvarsdebatt i flere tiår, har sittet i utvalget som har laget debattopplegget og vil være tilstede på seminaret.
SV-utvalget som står bak debattopplegget, mener at reformene i forsvaret må fortsette, men at det må legges opp til mer grunnleggende endringer enn hva har vært tilfellet så langt. Utvalget er kritisk til at regjeringen legger så stor vekt på å utvikle militære nisjebidrag for bruk i utenlandsoperasjoner, særlig i lys av USAs strategi for forebyggende angrep. Dette er ikke veien å gå for å skape trygghet.
Utvalget foreslår blant annet
· Det bør etableres et nasjonalt sikkerhetsråd som kan gi løpende råd til forsvarets politiske og militære ledelse.
· Verneplikten må beholdes og legges om til kortere tjeneste. Kvinnelig verneplikt bør vurderes.
· Det bør vurderes om Forsvaret skal få totalansvar for kystvern slik at en høyner beredskapsnivået og får en bedre koordinering av de ulike aktørene som bidrar til vern av kysten.
· Oljevernberedskapen må trappes opp i takt med økende russisk oljefrakt langs norskekysten.
· Utvalget anbefaler SV å gjennomføre en debatt om alle sider ved det norske medlemskapet i NATO.
SV er kjent for å ville kutte i forsvarsbudsjettet. Mindre kjent er det at SVs alternative forsvarsbudsjett bare er noen få milliarder mindre enn flertallets. Et billigere forsvar er ikke hovedsaken, men et forsvar som utnytter ressursene effektiv, som er innrettet mot de mest reelle truslene og som gir økt trygghet fordi det tar utgangspunkt i hva som er våre reelle sikkerhetsinteresser.
