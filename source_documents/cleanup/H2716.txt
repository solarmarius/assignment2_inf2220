
Onsdag 10. mai 1995
Modulf Aukan (KrF) i Spørjetimen:
SAKSHANDSAMINGSFEIL MÅ IKKJE FRÅTA FOLK RETTANE DEIRA
-Folks rettskjensle vert krenka når ein ikkje får den sakshandsaminga ein har krav på grunna feil som vert gjort hjå fylkesmannen eller i andre statlege organ. Eg er difor glad for at statsråden gjev ein liten opning for at dette kan verte retta opp når endringar i konsesjonsloven kjem til handsaming. Det seier stortingsrepresentant Modulf Aukan (KrF, Møre og Romsdal). Han tok opp dette i spørjetimen onsdag.
Modulf Aukan viste i spørsmålet sitt til at klagefristen i konsesjonssaker er absolutt, men at det finnes døme på at klagefristen har gått ut avdi saka har vorte feilsendt mellom dei statlege organa.
-Har ein sendt ei klage frå seg i tide, har ein krav på at saka vert handsama, slo han fast.
Statsråd Gunhild Øyangen sa at ho og tykkjer det er beklageleg når slikt skjer, men la til at slik lova no er, er klagefrista absolutt, uakta kor "skulda" ligg. Ho la til at ho ikkje ville garantere at dette vert endra når konsesjonsloven kjem til ny handsaming, men at ei eventuell endring lyt skje i samband med det. (KrF-Press/NPE)
