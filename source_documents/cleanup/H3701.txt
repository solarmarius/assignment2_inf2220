
6.2.97
Magnus Stangeland, Johanne Gaup, Terje Sandkjær,
Senterpartiet krever ulykkeskommisjon til å granske ulykker der tunge kjøretøy er involvert
Tre Senterparti-representanter, Magnus Stangeland, Terje Sandkjær og Johanne Gaup, leverte i Stortinget i dag inn forslag om at det må etableres tverrfaglige ulykkeskommisjoner til å granske ulykker der tunge kjøretøy er involvert.
Ulykker der tunge kjøretøy er innblandet blir ofte dramatiske med hensyn til skader på personer og materiell. Mens vogntog f.eks. var innblandet i ca. 3 pst. av alle ulykkene i 1995, representerer disse ulykkene ca. 13 pst. av alle drepte i trafikken samme året.
I satsingen på å begrense antall tungtrafikkulykker er det svært viktig så nøyaktig som mulig å finne ut av årsaksammenhengen, for deretter på en realistisk måte å kunne sette i verk aktuelle tiltak.
Senterpartiet mener det derfor er viktig å få sette ned ulykkeskommisjoner som kan gå nærmer inn i ulykkesforløpet. Ulykkeskommisjoner har fungert en tid bl.a. i Sverige. Transportnæringen har vært en pådriver for å få etablert slike ulykkeskommisjoner også i Norge.
