
Søndag 1. mai 1994
Stortingsrepresentant Odd Holten (KrF) i Våler:
ARBEID - EN RESSURS DET ER KNAPPHET PÅ!
-Økt automatisering og fortsatt rasjonalisering vil føre til at det fremdeles vil skje en avskalling i antall arbeidsplasser her i landet. Vi må bare innse at arbeid er en ressurs det vil bli knapphet på i årene som kommer. Det sa stortingsrepresentant Odd Holten (KrF, Østfold) på et møte i Våler 1. mai.
-Nye jobber må hele tiden skapes, men vi må også i større gtad være villige til å dele på de jobbene som finnes, sa Odd Holten i foredraget sitt.
Han viste til at 250 bedriftsledere har bekreftet i en spørreundersøkelse at de mener det er mulig å legge til rette for en arbeidsdeling i deres bedrifter. Han minnet også om at omlag halvparten av befolkningen støtter at det blir iverksatt forsøk med seks-timers arbeidsdag, og at hele 59 prosent kan tenke seg at de selv går ned i arbeidstid mot delvis lønnskompensasjon.
-Arbeidsdeling kan gi opptil 65.000 nye arbeidsplasser. Dette er et forsøk som bør utprøves, for å unngå et todelt arbeidsmarked, og for å skape solidaritet mellom de som har arbeid og de som ikke har det, sa Odd Holten i sin 1. mai-taler i Våler søndag.
