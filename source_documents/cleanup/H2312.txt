
Tirsdag 23. november 1993
Kulturpolitisk talskvinne Solveig Sollie (KrF):
MER PENGER TIL FOLKEMUSIKK
-Det er viktig at det innen folkemusikkmiljøet blir lagt vekt på kavlitet, og at man styrker vernet om og formidlingen av våre eldste folkemusikk- og danseformer overfor et bredere publikum. Det sier stortingsrepresentant Solveig Sollie (KrF, Telemark), som er nestleder i Familie-, Kultur- og Administasjonskomiteen.
-Skal folkemusikk-arven bli kjent, er det viktig at de kunstnere og andre som framfører slik musikk, får flere oppdrag gjennom konserter, i festivaler og i forbindelse med representasjon. Derfor er Kristelig Folkeparti med i det komitéflertallet i Familie-, Kultur- og Administrasjonskomiteen som går inn for å forsterke bevilgningene til folkemusikk-arbeidet med en halv million utover det kulturdepartementet selv har foreslått, sier Solveig Solveig.
Solveig Sollie er også med på en flertallsmerknad der det påpekes at det har blitt gitt lite til gospelkor og kristenrock i den musikkverkstedordningen som Stortinget vedtok for noen år siden, og som gjerne blir kalt "rockemidlene". Komitéflertallet ber Kultur-departementet sørge for at det ved utlysningen av denne ordningen kommer klart fram at også gospelkor og kristenrock-grupper er støtteberettiget.
