
8. juni 2000
Kjell Opseth
Brudd i samtalene mellom sentrum og Ap
- Landbruksorganisasjonenes brudd i forhandlingene om ny jordbruksavtale og sentrumspartienes forslag til endringer i Regjeringens forslag til årets jordbruksoppgjør, vil sette hele forhandlingsinstituttet i fare, sier Kjell Opseth, leder for Aps næringsfraksjon i denne pressemeldingen fra 8. juni 2000.
Landbruksorganisasjonenes brudd i forhandlingene om ny jordbruksavtale og sentrumspartienes forslag til endringer i Regjeringens forslag til årets jordbruksoppgjør, vil sette hele forhandlingsinstituttet i fare, sier Kjell Opseth, leder for Aps næringsfraksjon.
Vi kan ikke ha en situasjon der organisasjonene først forhandler, så tar brudd for å oppnå et bedre resultat i Stortinget, sier Kjell Opseth.
En annen konsekvens av sentrumspartienes holdning til dette oppgjøret, er at de medvirker til at Høyre og FrP kan få større innflytelse på landbrukspolitikken. Arbeiderpartiet har ønsket å samarbeide med sentrum om landbrukspolitikken. Derfor forhandlet vi oss frem til enighet på landbruksmeldingen, derfor ønsket vi samarbeid om årets jordbruksavtale. Når dette samarbeidet nå opphører, er det norsk landbruk og den enkelte bonde som over tid blir taperen, sier Kjell Opseth.
