
13. desember 2000
Synnøve Konglevoll
Jobber for gratis skolebøker
- Arbeiderpartiet lover ikkje så mye, men én ting skal jeg love: å jobbe for gratis skolebøker i videregående skole! Det sa Synnøve Konglevoll i stortingsdebatten om skolebudsjettet. Hun kritiserte de andre partiene for fete valgløfter som ikke er blitt oppfyllt.
- I valgkampen for snart fire år siden, manglet det ikke på fagre løfter fra de andre partiene. 40 prosent stipendandel, ja KrF lovde 50 prosent Fullstipendiering i videregående skole, nasjonale standarder for skoleverket, full pc-dekning i skolen i løpet av år 2000. Det var ingen grenser! Og jeg husker hva jeg sjøl sa: Arbeiderpartiet lover ikkje så mye, men én ting skal jeg love: å jobbe for gratis skolebøker i videregående skole!
Det sa stortingsrepresentant Synnøve Konglevoll i debatten om skolebudsjettet for 2001.
Og Arbeiderpartiet har levert, slo hun fast, på tross av motgang fra de andre partiene på Stortinget.
Konglevoll minnet om at Arbeiderpartiet i fjorårets budsjettforlik med sentrum fikk gjennomslag for å bevilge 100 millioner til innkjøp av skolebøker. I år har Arbeiderpartiregjeringa foreslått 100 nye millioner.
- I tillegg har vi foreslått at vi skal bruke mer penger på å utvikle elektronisk læremateriell. Til sammen er dette ei satsing som gjør at vi om få år kan nå målet om at alle ungdommene i den videregående skolen skal SLIPPE å bruke penger på skolebøker, sa Konglevoll.
Derfor var hun overrasket over at sentrum går såpass hardt ut å kritiserer utlånsordninga, og sier at de heller vil ha et bokstipend.
- Det høres jo i og for seg fint ut, men problemet er for DET FØRSTE at sentrum aldri så seg råd til å foreslå penger til bokstipend da de satt i regjering. For det ANDRE er det sånn at vi nå faktisk har startet med å kjøpe inn skolebøker som elevene faktisk allerede har fått utdelt! Da blir det litt meningsløst og plutselig skulle slutte med det og heller bruke 100 millioner på et stipend. Med 50 000 elever på hvert kull vil det si ca 670 krone til hver elev. For det TREDJE synes jeg det er merkelig når elevorganisasjonen så tydelig har sagt: slå ring om utlånsordninga, det er med ei utlånsordning elevene får spart mest penger per krone som bevilges på statsbudsjettet, sa Konglevoll.
- Hvis sentrum har tenkt å fortsette på den måten her, kan vi både risikere at vi ikkje når målet om gratis læremidla på grunn av politisk prestisje. Da vil elevene sitte med svarteper, og jeg er dessuten bekymra for at det kan føre til at ungdom får enda lavere tillit til politikere. Jeg vil derfor utfordre ungdomsorganisasjonene til sentrumspartiene til å be sentrum skjerpe seg, til å ta ungdom på alvor - og til å slå ring om gratis skolebøker, sa Synnøve Konglevoll da Stortinget behandlet skolebudsjettet 12. desember 2000.
