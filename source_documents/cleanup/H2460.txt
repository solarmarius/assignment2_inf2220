
Fredag 10. juni 1994
KrF-nestleiar Valgerd Svarstad Haugland på bondekvinnelagets landsmøte:
NÆRMILJØ OG GLOBALT ENGASJEMENT HØYRER SAMAN
-Sjølv om familie og nærmiljø er viktig for oss alle, må vi samstundes sjå at vi lever i eit globalt fellesskap, og vi må også sjå ut over våre eigne nærområder. Skal vi ta våre verdiar om menneskeverd, nestekjærleik og rett forvalting på alvor, må vi og ta ansvar for internasjonal rettferd og solidaritet. Det sa Kristeleg Folkeparti sin nestleiar Valgerd Svarstad Haugland då ho held foredrag på landsmøtet til Norges Bondekvinnelag i Harstad fredag.
Valgerd Svarstad Haugland streka under at Noreg skal gjera det som står i vår makt når det gjeld arbeid for fred og internasjonal rettferd.
-Difor kan eg ikkje godta den store kløfta mellom rike og fattige land. Eg kan ikkje akseptere at rike land vinn på handelen med dei fattige landa, og eg kan ikkje være samd med dei som ønskjer å redusere det norske u-hjelpsbudsjettet, sa ho.
Svarstad Haugland minna om KrF er imot eit norsk EU-medlemskap, og streka under at EU-motstand ikkje er det same som ein nasjonalistisk politikk.
-Det er skilnad på å verne om det nasjonale, og å vere nasjonalistisk. Eg vil ikkje ha eit Noreg som berre ser seg sjølv. Eg vil verna om det nasjonale sjølvstyret avdi eg ønskjer å bruke dette til arbeid for internasjonal rettferd og solidaritet, sa ho.
Svarstad Haugland begrunna samanhangen mellom omsorgen for familie og nær-miljø og eit internasjonalt engasjement med at det er omsynet til mennesket som står i sentrum i alle desse sakene.
-Vi bur alle på den same jord og har ansvar for kvarandre. Rettferd og solidaritet kjenner ikkje til landegrenser, det gjer heller ikkje miljøutfordringane. Difor må vi organisere oss slik at mennesket tek ansvar, deltek i arbeidet og kjenner seg verdifull, sa Valgerd Svarstad Haugland i foredraget sitt under landsmøtet til Norges Bondekvinnelag i Harstad fredag.
