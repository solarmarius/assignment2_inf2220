
Per Steinar Osmundnes, leder i Kristelig Folkepartis Ungdom
TAKK TIL AUF!
Kristelig Folkepartis Ungdom (KrFU) hilser velkommen Arbeiderpartiets Ungdomsfylkings (AUF) protestsøknad om å få starte friskolen Sosialdemokratiske disipler. Det er flott at også AUF vil bidra til mangfoldet innen norsk skole.
KrFU ser absolutt behovet for å utdanne sosialdemokrater som har evne til å ta verdibaserte ideologiske valg og til å stå for dem, som det heter i skolens målsetting. Mangelen på slike sosialdemokrater er påtakelig i det politiske landskap i Norge i dag.
I motsetning til AUF ser ikke KrFU på friskoler som en trussel, men som et positivt supplement til den offentlige skolen. Regjeringens forslag til ny friskolelov inneholder mange gode tiltak. Blant annet er det positivt at Regjeringen forhindrer at friskolen forbeholdes økonomisk bedrestilte familier ved å sette den statlige støtten til 90% av det man gir til den offentlige skolen. Av samme grunn er det bra at det settes tak for foreldrebetalingen, og at støtten forbeholdes nonprofitt skoler.
Norge er et av de vestlige land som har det laveste antall friskoler. Mange av de landene det er nærliggende for oss å sammenlikne oss med, har prosentvis flere ganger så mange friskoler som Norge. Disse landenes offentlige skole står ikke tilbake for den norske offentlige skolen. KrFU deler derfor ikke AUFs frykt for mangfold i skolesektoren.
Et ankepunkt mot en skole bygd på AUF og Arbeiderpartiets politikk er at den vil skape elever som er gode å gjenfortelle løsninger som fungerte for 50 år siden, men vil være totalt ute av stand til å gjøre noe med dagens samfunnsproblemer. KrFU vil likevel ønske AUF lykke til med søknaden, selv om vi tviler på om den vil føre fram. Det stilles jo fortsatt visse krav til kvalitet for å få godkjenning.
