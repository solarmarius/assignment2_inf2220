
16.10.02
Arbeiderpartiet
Vil ha velferdskontrakt og rett tilkvalifisering
Alle mennesker i yrkesaktiv alder skal få rett til et tilbud om kvalifiseringsarbeid eller utdanning innen en bestemt tidsfrist etter at de har meldt seg arbeidsledige, eller har begynt å motta økonomisk sosialhjelp eller attførings-/rehabiliteringspenger. Det foreslår arbeidsgruppa for sosial rettferdighet som sentralstyret nedsatte høsten 2001. Arbeidsgruppa som var ledet av Bjarne Håkon Hanssen, vil også innføre en velferdskontrakt og ha velferdskontor i alle kommuner. Stortinget skal årlig fastsette en minstegaranti for sosialhjelp som skal gjelde for hele landet, og ikke være veiledende, men forpliktende.
Sentralstyret i Det norske Arbeiderparti oppnevnte i møte den 12. november 2001 en arbeidsgruppe for sosial rettferdighet. Arbeidsgruppa som har vært ledet av Bjarne Håkon Hanssen fikk som mandat å vurdere forslag til forbedringer i partiets politikk for økt sosial rettferdighet, slik den er formulert i programmer og i Regjering/Storting, og dessuten vurdere nye virkemidler.
8. mai avga arbeidsgruppa sin innstilling, og her de viktigste forslagene:
Arbeiderpartiets vei til sosial rettferdighet:
Arbeiderpartiet vil ha gode velferdsordninger og et inkluderende arbeidsliv for alle
Arbeiderpartiets visjon er en rettferdig verden uten fattigdom. Vi vil ha et solidarisk og trygt samfunn, der ingen faller utenfor. De viktigste virkemidlene for å oppnå dette er arbeid og gode velferdsordninger for alle. Derfor mener vi fremdeles at arbeid til alle er jobb nr 1. Utstøtingen fra arbeidsmarkedet må stoppes, og dagens sykelønnsordning må bevares. Alle skal ha ei lønn å leve av, og få lik lønn for likt arbeid. Vi vil prioritere rimelige barnehageplasser til alle som ønsker det, en gratis fellesskole, aktiv boligpolitikk, og trygge fellesskapsordninger for sykdom og alderdom.
Arbeiderpartiet mener at arbeid og aktivitet skal lønne seg
Arbeiderpartiet vil at det skal lønne seg for alle å være i arbeid og aktivitet. Skattesystemet må sikre at nettolønna til de som er i arbeid blir så høy at det lønner seg å delta i det ordinære arbeidslivet for alle som har muligheten til det.
De som mottar økonomisk støtte fra velferdsstaten skal tjene på å delta i arbeid eller aktivitet. Det må bli lettere å kombinere trygd og arbeid, og det skal som en hovedregel lønne seg å være mest mulig aktiv.
Arbeiderpartiet vil at det skal innføres en Kvalifiseringsrett, og gis tilbud om en Velferdskontrakt til alle som trenger det. Folk som mottar økonomisk sosialhjelp skal få økte ytelser hvis de benytter Kvalifiseringsretten, inngår en Velferdskontrakt, og gjennomfører avtalt kvalifiseringsarbeid eller aktiviteter. Arbeidsledige, uførepensjonister, enslige forsørgere og mottakere av attførings-/rehabiliteringspenger skal også være sikret at det, alt i alt, lønner seg økonomisk å benytte seg av Kvalifiseringsretten.
Arbeiderpartiet vil ha Kvalifiseringsrett for alle
Arbeiderpartiet vil at alle mennesker i yrkesaktiv alder, som ikke deltar i det ordinære arbeidsmarkedet, tar utdanning, eller er alderspensjonister, skal få rett til et tilbud om kvalifiseringsarbeid, utdanning eller annen meningsfull samfunnsaktivitet innen en bestemt tidsfrist etter at de har meldt seg arbeidsledige, eller begynt å motta økonomisk sosialhjelp eller attførings-/rehabiliteringspenger.
Uførepensjonister som har lyst og evne til å kombinere pensjon med aktivitet skal også ha Kvalifiseringsrett.
Gjennom Kvalifiseringsretten vil vi styrke arbeids- og aktivitetslinja. Kvalifiseringsretten vil bidra til å forhindre sosial isolasjon og helseproblemer som ofte oppstår hos mennesker som er ufrivillig passive eller opplever at fellesskapet ikke trenger dem, hjelpe yrkeshemmede til å finne en varig plass i arbeidslivet, og motvirke at antall passive uførepensjonister fortsetter å øke.
For å oppfylle Kvalifiseringsretten mener Arbeiderpartiet at det må satses tungt på å realisere målet om et inkluderende arbeidsliv. Det må benyttes et bredt spekter av lønns- og stimuleringstilskudd rettet mot det ordinære arbeidslivet. I tillegg må kommuner og frivillige virksomheter, i samarbeid med de ansattes organisasjoner, stimuleres til å utvikle egnede og meningsfulle aktiviteter for personer som av ulike grunner ikke er aktuelle for ordinært lønnsarbeid.
Arbeiderpartiet vil innføre en Velferdskontrakt for alle som ønsker det
Arbeiderpartiet vil innføre en Velferdskontrakt som skal tilbys alle som ikke deltar i det ordinære arbeidsmarkedet, tar utdanning, mottar dagpenger eller er pensjonister/trygdede. Velferdskontrakten skal utformes slik at det lønner seg for alle å være i aktivitet, gjennom å benytte seg av sin Kvalifiseringsrett.
Stortinget skal årlig fastsette det minimumsbeløp som alle sosialhjelpsmottakere skal ha rett til å få utbetalt per år, i tillegg til boligutgifter og utgifter til ekstraordinær medisinsk behandling. Denne minstegarantien skal gjelde for hele landet, og ikke være veiledende, men forpliktende.
Velferdskontrakten skal innebære at de som velger å benytte seg av Kvalifiseringsretten, og kommer seg i aktivitet, får utbetalt et tillegg til minstegarantien, slik at de samlet kommer opp på et inntektsnivå om lag tilsvarende SIFO-normen (standard forbruksbudsjett utarbeidet av Statens institutt for forbruksforskning, SIFO).
Trygdede som, av ulike grunner, ikke kan (på grunn av helseproblemer) eller skal (alderspensjonister) møtes med ønske om aktivitet, skal også få rett til en levestandard i tråd med SIFO-normen.
Arbeiderpartiet vil ha Velferdskontorer
Arbeiderpartiet foreslår at det i alle kommuner etableres Velferdskontorer, eventuelt ved at flere kommuner samarbeider. Hensikten med å etablere Velferdskontorer er å sikre at velferdssystemet tjener innbyggerne, og spesielt de som trenger det mest, at brukerne og ikke etatene blir satt i sentrum, at alle enkelt kan orientere seg om sine rettigheter og muligheter, at ingen blir "kasteballer i systemet",
at stigmatisering av brukerne reduseres, og at ressursene kanaliseres mest mulig uavkortet til mottakerne. Velferdskontorene skal oppfylle Kvalifiseringsretten og Velferdskontrakten.
Velferdskontorene skal dannes ved samlokalisering og samordning av dagens kommunale sosialkontorer, Trygdekontorene og Aetat. Ulike modeller for samordning må utredes nærmere, i nært samarbeid med brukere og ansatte.
Arbeiderpartiet vil at ressurser skal frigjøres til mer effektivt sosialfaglig arbeid
Arbeiderpartiet vil styrke velferdsstaten gjennom å sørge for at brukerne settes i sentrum for velferdsordningene. Brukerne må bli møtt med et positivt menneskesyn, og et sett av virkemidler som inkluderer, ansvarliggjør og motiverer til å ta egne krefter i bruk for å virkeliggjøre sine muligheter. Ved å gi sosialarbeiderne mulighet til å utvise et friere skjønn i forhold til pengebruk og valg av virkemidler, vil mennesker som ber om støtte fra fellesskapet kunne få mer målrettet og effektiv hjelp til å komme ut av en vanskelig livs- og inntektssituasjon.
Folketrygd og pensjon
Folketrygden er et obligatorisk sosialforsikringssystem. Den omfatter alle som er bosatt eller arbeider i Norge, er det bærende elementet i det norske pensjonssystemet, og omfordeler mellom generasjoner, mellom ulike inntektsgrupper og mellom kjønnene. Arbeiderpartiet vil at Folketrygden skal fortsette å være en universell ordning for alle. Folketrygden bør utvikles videre som det bærende element i vårt samlede stønads- og trygdesystem, og som en solidarisk kontrakt mellom generasjonene.
