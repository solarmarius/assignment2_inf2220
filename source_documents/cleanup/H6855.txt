
07.03.03
Jens Stoltenberg:
15.000 flere på tiltak
Kraftig satsing på arbeidsmarkedstiltak fra Arbeiderpartiet.
Arbeiderpartiet foreslår 5.000 nye arbeidsmarkedstiltak, som et ledd i arbeidet med å bekjempe den økende arbeidsledigheten. Det er 4.000 tiltaksplasser mer enn det Bondevik-regjeringen har foreslått. Forslaget betyr at om lag 15.000 flere arbeidsledige vil få tilbud om kvalifisering og opplæring.
- Arbeiderpartiets forslag vil gi tusenvis av arbeidsledige en vei tilbake til arbeidslivet. Regjeringens forslag om kun å opprette 1.000 nye tiltaksplasser er for puslete. Vi må sørge for at folk så snart som mulig kommer tilbake i arbeid. Det er svært viktig for de arbeidsledige og deres familier, sier Jens Stoltenberg.
Stoltenberg viser også til at Arbeiderpartiet tidligere denne uka har foreslått en ungdomsgaranti som vil sikre ungdom mellom 20 og 24 år rett til arbeid, utdanning eller arbeidsmarkedstiltak.
Forslaget fra Arbeiderpartiet fremmes i forbindelse med behandlingen av St.prp 44 om styrket innsats mot arbeidsledighet som Regjeringen la fram tidligere i år.
Arbeiderpartiet vil, i likhet med Regjeringen, sørge for inndekning for forslaget i forbindelse med behandling av revidert nasjonalbudsjett i vår.
