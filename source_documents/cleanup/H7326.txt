
10.07.03
Stortingsrepresentant Asmund Kristoffersen
-JEG ER SJOKKERT AV SHARONS BESØK
SHARONS BESØK I MOLDE ER UAKSEPTABELT!
Jeg er sterkt uenig i at Israels statsminister Sharon er invitert til Molde og er meget skuffet over statsminister Bondeviks vurdering.
Sharon er en av lederne i verdens med mest blod på hendene, både gammelt og nytt.
Ved å gjøre Sharons besøk i Norge så attraktivt som mulig for han og hans Regjering, er statsminister Bondevik med på å legalisere hans politikk og Sharon som politisk leder.
Av hensyn til den politiske freden her heime, hadde jeg bestemt meg for ikke å kommentere Sharons besøk her. Men nå ser jeg at han skal vises rundt og til og med besøke "Kongebjørka" i Molde, et av vårt lands sterkeste symboler på kampen mot okkupasjonsmakten.
Dette er sjokkerende!
Sharon er også av det internasjonale samfunnet, inkludert FN, fordømt som krigshisser og okkupant.
Jeg aksepterer at vår statsminister finner det formålstjenelig å snakke med enhver statsleder, men rammen for slike kontakter må nøye vurderes. Samtalen med Sharon burde vært gjennomført på et kontor i Oslo. Etter min mening er det ikke noe poeng i å gjøre Sharons besøk i Norge til en personlig opplevelse for han og en pr-jippo for hans regime.
Jeg tar kraftig avstand fra hans handlinger og hans politikk både i fortid og i nåtid.
Det bør også vår statsminister gjøre, i ord og handling!
