
Stortinget, 26. mai, 2000
FREMSKRITTSPARTIETS
STORTINGSGRUPPE
fra Stortingsrepresentant Ursula Evje (FrP), kirkepolitisk talsmann
Utnevning av biskoper
- Skal Den Norske Kirke få mulighet til å bestemme i eget hus, må kirken også få lov til å bestemme utnevning og valg selv, sier stortingsrepresentant Ursula Evje (FrP). Derfor arbeider FrP med et lovforslag om at et kirkelig organ skal utnevne biskoper og andre teologer selv, uten at regjeringen blander seg inn.
- Det står ikke til troende når Arbeiderpartiet påstår at de ønsker mer indre selvstyre for Den Norske Kirke, samtidig som Arbeiderpartiet skal bestemme reglene og prosedyrene for hvordan Kirken skal utnevne og velge sine tillitsmenn og ansatte, sier Ursula Evje. - Dersom en prediker selvstyre må Kirken selv finne de regler og prosedyrer som ivaretar en helhetlig vurdering av teologi, real- og formalkompetanse samt personlig egnethet.
- Det er viktig at Kirken bevarer sin troverdighet. Da må ikke endringer være av en slik karakter at de svekker Kirkens mulighet for å ivareta sine teologiske mål, sier Ursula Evje.
- Fremskrittspartiet er ikke motstander av en utvikling i Den Norske Kirke, men denne må komme som et ønske fra Kirken selv. Tvang utenfra fører sjelden til gode, positive og varige løsninger, avslutter Ursula Evje.
