
10. november 2005
Senterpartiet ved stortingsrepresentant Inger S. Enger
- Budsjettet gir grunnlag for styrket grunnopplæring og kompetanseheving for voksne
- Regjeringas budsjettforslag betyr at den negative spiralen nå snus og grunnlaget legges for en styrking av skolen, sier Inger Enger i en kommentar til den rød-grønne regjeringas budsjettforslag som ble presentert i formiddag.
Grunnskolen: Budsjettforslaget innebærer en styrking av kommunenes frie inntekter med 5,7 mrd. kr. i forhold til inneværende år. - Dette gir kommunene mulighet til å øke antall lærere i grunnskolen og å bedre skolens mulighet til å gi alle elever tilpasset opplæring, sier Enger. I tillegg utvides ordningen med rentekompensasjon for investeringer i skolebygg med ytterligere 1 mrd. kr. slik at det fysiske arbeidsmiljøet for elever og lærere kan bedres.
Desentralisert høgskoleutdanning: - Det er svært gledelig at Regjeringa foreslår å styrke desentraliserte høgskoletilbud med 20 millioner kr. - Desentraliserte tilbud gir innbyggerne i distriktskommuner en reell mulighet til etter- og videreutdanning og bedrer kompetansesituasjonen i arbeidslivet i distriktskommuner, påpeker Enger. Dette vil også gi flere mulighet til å kombinere en høgskoleutdanning med omsorgsoppgaver. Det er også gledelig at Regjeringa foreslår å reversere en del av de strukturendringene som den forrige regjeringa la opp til, bla. når det gjelder Høgskolen i Hedmark og Høgskolen i Sogn og Fjordane. Det er i tillegg foreslått en styrking av rekrutteringen til læreryrket ved å øke kapasiteten ved allmennlærer-, førskolelærer- og praktiske-pedagogisk utdanning med 500 nye studieplasser.
Økt satsig på kompetanseutvikling i arbeidslivet: Regjeringas budsjettforslag innebærer en økt satsing på kompetanseutvikling for voksne, spesielt tilbud om opplæring i arbeidslivet. Det er i dag 400 000 voksne med manglende basiskompetanse innen lesing, skriving, regning, digital kompetanse osv. Regjeringa foreslår derfor å øke bevilgningen til Program for basiskompetanse i arbeidslivet slik at flere voksne kan få styrket sin basiskompetanse, og dermed mulighet til å mestre krav og omstilling i arbeids- og samfunnslivet.
