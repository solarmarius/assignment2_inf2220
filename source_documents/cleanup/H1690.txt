
Dato: 19.02.01
FREMSKRITTSPARTIET
Fra Fremskrittspartiets Sentralstyre, Oslo den 16/2 -2001.
Vellykket kontantstøtteordning!
Fremskrittspartiets Sentralstyre er ikke enig med de som hevder at forskningsrapporten om virkningene av kontantstøtteordningen som ble fremlagt av Norges Forskningsråd, viser at kontantstøtteordningen har vært mislykket.
Sentralstyret er av den oppfatning at rapporten viser at kontantstøtteordningen har fått de virkninger som var tilsiktet ved innføringen av ordningen.
Rapporten fra Norges Forskningsråd viser at foreldre og barn faktisk har fått mer tid sammen etter at ordningen ble innført enn hva de hadde før den ble innført. Det fremkommer av rapporten at foreldre og barn har fått 1 1/2 time mer samvær etter at ordningen ble innført. Dette viser at ordningen har fått en av de viktigste intensjonene ved innføringen oppfylt.
Hovedhensikten med innføring av kontantstøtten var å få til en mer rettferdig fordeling av de offentlige midlene til barnefamiliene, noe rapporten viser har blitt oppfylt. I dag benytter 84 000 barn seg av kontantstøtteordningen, mens det før kun var de barn som hadde plass i barnehage som fikk nyte godt av offentlige subsidier til barnefamilier. Dette viser at foreldrene også har fått en større valgfrihet i forhold til hvordan de selv ønsker at de offentlige midlene til barnefamilier skal benyttes. Rapporten viser også at de store dommedagsprofetier som ble spådd da kontantstøtteordningen ble innført ikke har slått til. Etterspørselen etter barnehageplasser er fortsatt meget stor og bruken av dagmammaer har ikke økt vesentlig.
