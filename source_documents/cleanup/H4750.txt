
13. juni 2000
Asmund Kristoffersen
- Mer penger til pasientbehandling
Pressemelding fra stortingsrepresentant Asmund Kristoffersen, som påpeker at fylkeskommunen og sykehusene får en kraftig heving av bevilgningene til pasientbehandling etter Stortingets behandling av sykehusøkonomiproposisjonen tirsdag 13. juni 2000.
- Fylkeskommunen og sykehusene våre får nå en kraftig heving av bevilgningene til pasientbehandling. Arbeiderpartiet og sentrumspartiene står sammen om å bevilge 1.770 mill kroner ekstra for år 2000. Det sa Arbeiderpartiets sykehuspolitiske talsmann Asmund Kristoffersen da Stortinget tirsdag behandlet sykehusøkonomiproposisjonen.
510 mill. kr. bevilges som følge av høyere aktivitet i 1999 enn forutsatt og videreført i 2000. 1.260 mill. kr. går til styrking av sykehusenes økonomi for å ivareta kravet om ytterligere vekst i pasientbehandlingen i 2000 og dekke økte kostnader. De økte kostnadene har blant annet oppstått gjennom økt lønnsvekst, kostnadskrevende utstyr, implantater og medikamenter. Økt pasienttyngde på grunn av stadig flere og sykere eldre pasienter, spiller også inn.
- En bevilgning til styrking av sykehusenes økonomi løser ikke alene fylkeskommunens økonomiske problem. Hovedproblemet ligger nettopp i at fylkeskommunene har problemer med basisfinansiering av veksten i pasientbehandlingen, fordi de frie inntektene er gått med etter 1997, mens det samtidig har vært en målsetting å øke aktiviteten i sykehusene, sa Kristoffersen. Han mente derfor at man må se nøye på hvor de kostnadsdrivende faktorene ligger i sykehusøkonomien, og han etterlyste nye grep i forhold til organisering, styring og ledelse.
Kristoffersen understreket at planen for investering i sykehusutstyr med ca.
kr. 2.9 mrd. fordelt over 5 år ligger fast, noe det feilaktig har blitt sådd tvil om i forbindelse med Revidert nasjonalbudsjett. Han viste til at fylkeskommunene allerede har fått utbetalt det beløp de skal ha i år 2000 med kr. 380 mill. kr.
- Det at det nå blir overført 760 mill. kr. av avsatte utstyrsmidler til andre formål, får selvsagt ingen betydning for de beløp sykehusene har krav på i framtiden. Arbeiderpartiet legger til grunn at det på budsjettet for 2001 blir bevilget det beløp som er statens andel på 60% av fylkeskommunens innkjøp av utstyr. Dette er fullt ut i samsvar med investeringsplanen for sykehusutstyr, sa han.
Kristoffersen minnet om at de finansielle vanskelighetene i sykehusene har utviklet seg over tid, og at det også tar tid å arbeide seg ut av de manglene en ser i dag.
- Jeg synes derfor det er glimrende av statsminister Jens Stoltenberg når han sier at dette skal løses, og at en i de neste to årene må etablere et robust system, sa Asmund Kristoffersen.
