
26.11.2004
ARBEIDERPARTIETS STORTINGSGRUPPE
Stortingsrepresentant Gunn Karin Gjul, Ap, med henstilling til Regjeringen
- Redningshelikopterne må ha lik reaksjonstid over hele landet
- Arbeiderpartiet mener at alle basene skal ha 15 minutters utrykningstid innen utgangen av 2005. Vi har derfor bedt Regjeringen om å komme tilbake i Revidert nasjonalbudsjett til våren med et opplegg som innfrir dette. I dag er det bare Sola som opererer ut fra Stortingets vedtak om "15 minutters" utrykningstid. Dette kan ikke Ap godta, vi ønsker en lik praksis for alle skvadronene, sier Gunn Karin Gjul, leder av Aps justisfraksjon.
Gjul reagerer på at Regjeringen velger å begynne med 15 minutters utrykningstid i den landsdelen som fra før har den beste beredskapen. - Det er uakseptabelt at Trøndelag, og ikke minst Nord-Norge, blir prioritert i andre rekke, sier hun og legger til at her er beredskapen dårligere, avstandene større og klimaet tøffere enn i Stavanger-området.
- For oss er det viktig at redningshelikopterne kan rykke ut på kortest mulig varsel dersom det er behov for øyeblikkelig hjelp. Vi understreket nettopp dette da Stortinget behandlet Redningshelikoptertjenesten våren 2002, og vi understreker det i vår budsjettinnstilling nylig. For Ap er det viktig at redningstjenesten langs vår værharde kyst, og andre utsatte strøk av landet, skal være en trygghetsfaktor for dem som bor der. Men dette krever også at de ansatte i helikoptertjenesten gis arbeidsforhold som muliggjør en raskest mulig utrykning, sier Gjul, som er bekymret fordi beredskapen per dags dato ikke følger Stortingets intensjoner om hundre prosent beredskap på samtlige baser.
Der var nemlig enighet i Stortinget om å opprettholde Sea King-basene på Banak, Bodø, Ørland og Sola og at disse skulle ha operativ status døgnkontinuerlig. - For å redde liv er forutsetningen at det er rask reaksjonstid fra melding om hjelp kommer til basen - til redningshelikopteret er i lufta, sier Aps justispolitiker som vil ha ens utrykningspraksis på alle basene, ikke bare som i dag - på Sola, Stavanger. - Tidsfaktoren kan være avgjørende om mennesker overlever eller ikke, og da må det være likebehandling av folk i nød enten de bor i Trøndelag eller i Rogaland, sier Gunn Karin Gjul.
