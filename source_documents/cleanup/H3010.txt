
Torsdag 4. juni 1998
Finanspolitisk talsmann Ingebrigt Sørfonn (KrF):
FLEIRTAL FOR NY REKNESKAPSLOV
Me er glade for at det vert fleirtal for hovudtrekka i Sentrum sitt justerte opplegg til ny Rekneskapslov. Det seier skattepolitisk talsmann for KrF, Ingebrigt S. Sørfonn.
Den nye rekneskapslova er gjort så lese- og brukarvennleg som mogleg. Ein unngår kompliserte krysshenvisningar. Det som gjeld same tema er å finna på ein stad, anten det dreier seg om små eller store føretak. Saman med ein rekkje justeringar, basert på innspel frå brukarane, er dette med på å gje lova eit småbedriftsvenleg preg. Slike justeringar er t.d. at taket for små føretak er heva til m.a. 50 tilsette. Det er også føreteke justeringar som gjev fritak frå lova i tilfelle som elles ville føra til stort meirarbeid og ingen reell informasjonsnytte.
Den nye rekneskapslova gjer det no mogleg og forsvarleg å setja i verk dei nye aksjelovene frå 1. januar 1999. Den nye rekneskapslova fører med seg omfattande endringar for rekneskapsføringa. Det er difor heilt naturleg at det vert føreteke ei evaluering etter tre år.
Me har også vurdert grundig kor vidt det i særskilde høve skal tillatast å nytta såkalla ulike prinsipp i konsernrekneskap og i det enkelte selskap som høyrer til i konsernet. Dette er kompliserte problemstillingar, med mange ulike konsekvensar. Me har difor funne det naturleg å be Finansdepartementet sjå nærare på dette spørsmålet i samband med ein nær foreståande proposisjon om endringar i skattelovgjevinga som følgje av ny aksjelov.
Me er overtydde om at verksemds-Noreg får eit godt og tenleg hjelpemiddel når den nye rekneskapslova trer i kraft, seier Sørfonn til slutt.
