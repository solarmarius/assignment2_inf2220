
25.11.02
Magnhild Meltveit Kleppa (Sp)
Ein gledens dag for krigsbarna
Justiskomiteen har i dag avgitt innstilling i Dok 8:109 (2001-2002) om eit krigsbarnoppgjer, fremja av Magnhild Meltveit Kleppa frå Senterpartiet.
Eg vil gje honør til justiskomiteen som no gir eit så klart oppdrag til Regjeringa om å leggja fram ei sak for Stortinget om ei erstatningsordning. Her skal det utgreiast kva form og omfang ei oppreising overfor krigsbarna skal ha. Eg er også svært nøgd med at justiskomiteen og har sett ein tidsfrist overfor Regjeringa, og at komiteen understrekar at arbeidet skal gjerast i samarbeid med krigsbarna sine organisasjonar.
Det er no teke eit langt og viktig steg mot ei verdig avslutning på det som har vore eit mørkt kapittel i norsk etterkrigshistorie, seier Meltveit Kleppa.
I Norge finst det fleire tusen barn fødde under og etter 2. verdskrig med tysk far og norsk mor. Mange av desse barna har vore utsette for omfattande overgrep både frå det offentlige Norge og frå samfunnet elles. Det er no på høg tid at desse får den moralske oppreising dei har krav på. Det er og naudsynt å gje somme ei økonomisk erstatning etter det dei har opplevd.
