
12. juli 2000
Solveig Torsvik
- Arbeiderpartiet har klare mål
- Arbeiderpartiet vil bidra til å fornye offentlig sektor. Rett og slett fordi vi alle har opplevelser av tjenester som ikke fungerer godt nok i dagens samfunn, skriver partisekretær Solveig Torsvik i dette sommerbrevet fra juli 2000.
Arbeiderpartiet vil bidra til å fornye offentlig sektor. Rett og slett fordi vi alle har opplevelser av tjenester som ikke fungerer godt nok i dagens samfunn. Vårt postverk kan tjene som eksempel. De fleste opplever at "post i butikk" har gitt bedre tilgjengelige tjenester, og kombinasjonen med landpostbud er god. Utviklingen kan skje, og har skjedd også fordi postansatte og deres organisasjoner har vist både stort engasjement og initiativ for å få til fornyelsen. Vi er sikre på at vi på mange områder kan bidra til andre fornyelser, som vil gi oss enklere tilgang til, og kvalitetsmessig bedre tjenester. Et godt samfunn skal bli ennå bedre.
Det er med tro på framtida, at Arbeiderpartiet igjen har tatt fatt på et krevende og spennende regjeringsarbeid. Vi har fått nye muligheter, og har klare mål for den tida som ligger foran oss.
Kanskje lever vi i ei tid da de fleste av oss føler at det er lengre mellom de åpenbare og skråsikre svar, enn mellom de opplagte små og store spørsmål. Hverdagen krever i alle fall meningsbrytninger mellom alle de av oss som fortsatt ser arbeidsløshet, urettferdighet, diskriminering og utrygghet som utfordringer som skal løses! Ikke noe vi verken bare skal leve med, eller tilpasse oss.
Med mange forandringer som betyr mye både i og utenfor vårt eget samfunn må vi anstrenge oss ekstra, for å finne de politiske midler som virker. De svar som i praksis gjør ideen om alle menneskers likeverd til noe mer enn talemåter. Vi må ta oss bryet med å gjøre de riktige virkelighetsbeskrivelser, kikke nysgjerrig inn i framtida, og ta politisk både ansvar og lederskap. Mer enn å beskytte oss mot forandringer, trenger vi å styrke vår evne nettopp til å forandre.
Den nye tid gis oss først og fremst nye muligheter og fremskritt. Vi ser åpnere samfunn. Nye kommunikasjonstilbud gir oss nye muligheter til kontakt, erfaringsutveksling og en kunnskapstilgang vi før ikke en gang kunne drømme om. På mange måter har verden både krympet og blitt større. Vi ser lange liv og en rikere alderdom. Flere sykdommer som kan helbredes og flere som kan få en enklere hverdag og en bedre livskvalitet.
Partipolitisk er velferdssamfunnet som ide nærmest blitt allemannseie. Vi har gått fra et samfunn der et lite mindretall eide og rådde over det meste, til et samfunn der det store flertall har det vi trenger, og vel så det. Slik sett er beretningen en suksesshistorie. På den annen side stikker urettferdighetene oss i øynene. Grelle kontraster mellom de som er med, og de som har falt av lasset underveis eller opplever utrygghet. Alle de små mindretall som opplever utenforskap, sett opp mot enkeltmennesker og familie som velter seg i luksus og sin egen fortreffelighet. Eller epidemier av fallskjermer og sjenerøse vilkår for mislykkede menn, som står opp mot de som strever med å få en vanlig familieøkonomi til å henge i hop.
Som arbeiderbevegelse og sosialdemokrati er oppgaven å utvikle og å skaffe tilslutning og tillit til en politikk som trygger og forbedrer folks livsstandard. Slik tar vi vare på hverandre og slik får vi et kvalitativt bedre samfunn sammen. Her går noen klare skiller i politikken. Skiller som med fordel kan tydeliggjøres, og som viser at politikk ikke er enstydende med å ville bevilge mer til det ene og det andre. Mange som har vært politisk aktive noen år, må stille seg spørsmålet om vi i for lang tid har gitt inntrykk av at vi ensidig kan legge på og legge på. Har vi mistet noe underveis i vår iver etter å fylle opp folks lommebøker, samtidig som vi har skapt forventninger om stadig flere offentlige og felles betalte tilbud og nye kontantoverføringer? Sikkert er det i alle fall at en milliard ikke er hva den en gang var.
Politikk er å ville, men også å velge! At det også akkurat nå er krevende, er antakelig slik det alltid har vært. Vi må bruke tidligere tiders klokskap til å fornye våre virkemidler til felles beste. Alternativet er så mye verre. Det er politisk avmakt, likegyldighet og større spillerom for de krefter som ikke ønsker politisk styring. Sikrere enn noe er det at noen alltid vil ta seg til og fram.
Politiske virkemidler er bare nettopp det, når de faktisk virker. Vi må vokte oss vel for at det politiske liv "virker" tilbakeskuende, nostalgisk, forstenet og forvaltende. De nye spennende muligheter til å bidra til at folk får gode og meningsfylte liv, må tas i bruk. Det er fortsatt slik at det best skjer i samforstand og fellesskap, og at alle er tjent med at vi legger likestilling, rettferdighet og et bærekraftig natur- og miljøgrunnlag til grunn. Da er det viktig å ha de riktige bekymringene, at vi tar vare på hverandre og at vi bryr oss om istedenfor å bry oss med.
