
Fredag 3. januar 1992
Kåre Gjønnes (Kr.F):
--INTERESSANT UTSPILL FRA SOLHEIM
--Fra Kristelig Folkepartis side synes vi utspillet fra SV-leder Erik Solheim om større vektlegging av livskvalitet, er interessant, og det mest nærliggende er vel å si: "Velkommen med på banen!". Det er stortingsrepresentant Kåre Gjønnes, parlamentarisk leder for Kr.F., som på denne måten kommenterer intervjuet med Erik Solheim i Arbeiderbladet fredag 3. januar.
Erik Solheim anklager Stortinget og de poltiske organer for å være for lite opptatt av livskvalitet og livsverdier, og for mye av økonomisk vekst. Dette ser han i sammenheng med at viktige verdibærere som kirken og arbeiderbevegelsen har mistet sin innflytelse.
--Fra Kr.F.'s side har vi forsøkt å reise denne typen debatter mange ganger, uten at jeg kan si vi har merket noen støtte fra SV som parti, kanskje snarere tvert om, sier Kåre Gjønnes, som tilføyer at han likevel ønsker Solheims tanker velkommen.
--Jeg håper dette kan bli en debatt der Erik Solheim får hele sin egen partiorganisasjon til å slutte opp om de gode og viktige signalene han gir. Han tar opp spørsmål som vi i Kr.F. har vært opptatt av lenge, både som enkeltpersoner og som parti, og vi ser gjerne at det blir bredere oppslutning om disse sidene ved norsk politikk, konkluderer Kåre Gjønnes.
