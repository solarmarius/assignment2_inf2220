
mandag 13. november 2000 13:13:08
Venstres sentralstyre:
- Sats på kollektivtrafikken!
Venstre krever et nasjonalt løft for kollektivtrafikken. Kutt i rutetilbud, lavere frekvens og høyere takster preger nå kollektivsatsingen i en rekke regioner. På toppen av det hele foreslår regjeringen i neste års stasbudsjett å legge moms på kollektivreiser. Et dårligere kollektivtilbud betyr økt bilbruk, med de helse- og miljøproblemer det medfører. Skal veksten i biltrafikken stoppes kan dette bare skje ved en bevisst satsing på en bedre kollektivtrafikk.
Venstre har vært en pådriver, lokalt og nasjonalt, for å holde kollektivprisene nede og rutetilbudet oppe. Det offentlige bruker imidlertid stadig mindre penger på kollektivtrafikken. Ifølge Transportøkonomisk Institutt er Norge nå blant de land i Europa hvor kollektivtrafikken får lavest tilskudd. Tilskuddene til landets kollektivselskaper ble kuttet med 1,2 milliarder fra 1986 til 1997, dvs 42 prosent. Moms på kollektivreiser er i så måte en ytterligere belastning for en kriserammet sektor. Venstre krever at regjeringens forslag til moms på kollektivreiser faller bort. Dernest må det framover jobbes for en generell satsing på kollektivtransport, på både nasjonalt og regionalt plan. Venstre vil arbeide for økte bevilgninger i neste års statsbudsjett for å sikre et godt rutetilbud, en akseptabel pris og en god kvalitet på tilbudet.
