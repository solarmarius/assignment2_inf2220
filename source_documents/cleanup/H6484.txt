
18.12.02
Meltveit Kleppa, Sp
Dyrt å stå med lua i handa
EU og Noreg forhandlar for tida om endringar i EØS-avtalen. Dette kan by på alvorlege utfordringar. Eg meiner at det ikkje er krava som EU stiller, som er det største trugsmålet vi møter. Det er mykje verre at den norske Regjeringa gjev etter for EU utan å ta ein skikkeleg kamp for norske interesser.
Den ettergjevande haldninga til Regjeringa og stortingsfleirtalet er påfallande. Denne haldninga kan verte dyr for Noreg i ei situasjon med forhandlingar. Eit døme er at Finansdepartementet føreslår at nabolanda våre skal få store einsidige tollfritak. Dette skjer ved at ein endrar den såkalla reisegodsforskrifta.
Reisegodsforskrifta inneber at kvar person som reiser frå utlandet kan ta med seg ein tollfri kvote kjøt på 10 kilo, mot 3 kilo i dag. Dette kan verke som ei uskyldig endring for den einskilde forbrukaren. Men dei totale konsekvensane av dette forslaget er store for mange sektorar av norsk næringsliv, til dømes handel og landbruksnæringa. I fylgje Bondelaget tyder forslaget at kjøttimporten kan verte firedobla til 40.000 tonn. Det svarar til produksjonen til kvar niande kjøttprodusent her i landet! Som om ikkje det var meir enn nok, føreslår Regjeringa også at reisande kan ta med seg inn i landet andre landbruksvarer for inntil 6000 kroner. Det kan t.d innebere at ein hesteeigar kan basere seg på sjølvimportert kraftfor eller at ein som driv ein liten kafe kan ta med ost for 6000 kroner om gongen. Alt i alt kan dette bli svære mengder med tollfrie landbruksvarer som Regjeringa føreslo før dei reelle forhandlingane starta.
Desse endringane verkar kan hende små på individnivå, men fylgjene for samfunnsheilskapen er store. Det uroar Senterpartiet at Regjeringa ikkje synest å verne om denne heilskapen i norske interesser. Vi saknar at ein ser samanhengen når det gjeld kvalitetsmat og dyrehelse i høve til framtida for landbruket og distrikta. Omsynet til arbeidsplassane i næringsmiddelindustri og handel er også vesentlege her.
Eit alvorleg problem i forhandlingane synest å vere at Regjeringa speler bort forhandlingskorta sine utan å krevje tilsvarande tilbake ifrå EU. Når Regjeringa endrar reisegodsforskrifta, skjer dette til overmål i ei tid der EU sjølv strammar inn på tollfrie varer for dei som reiser inn i EU. Etter mi meining tyder dette på ei altfor defensiv haldning overfor EU. Dette er ikkje i interessa til det norske folk. Heilt sidan folket røysta nei til EU i 1994, har vi sett døme på at sentrale politikarar står med lua i handa i Brüssel. Senterpartiet meiner det er uansvarleg og uakseptabelt at ei slik haldning skal koste så dyrt for samfunnsinteressene i Noreg.
