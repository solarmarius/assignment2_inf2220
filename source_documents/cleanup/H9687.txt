
Dato: 20. oktober 2005
Stortingsrepresentant Gjermund Hagesæter (FrP)
- Vil heve grensen for tollfri import
- I det nye Stortinget er det flertall for å heve grensen for tollfri import fra 200 til 1000 kr. De rødgrønne har lovet dette i valgkampen, så nå burde vi endelig kunne glede alle som handler på nettet, sier skatte- og avgiftspolitisk talsmann i FrP, Gjermund Hagesæter, som i dag fremmer forslag om heving av grensen til 1000 kr.
- Problemet slik reglene gjelder i dag er at det er store ulemper for forbrukeren ved å handle på nettet. Varer som koster mer enn 200 kroner stanses i tollen og blir ilagt merverdiavgift, selv om tollsatsen i de fleste tilfeller er null, slår Hagesæter fast.
Posten er eneleverandør på fortollingstjenesten dersom du ikke ønsker å stå i kø på tollmottaket i timevis midt i arbeidstiden. - Dette har jo de færreste anledning til, sier Hagesæter.
- Men det verste er at Posten tar et gebyr på 170 kroner for å utføre fortollingen, eller 80 kr dersom du gjør alt arbeidet selv på nettet. - De skyhøye gebyrene stopper i praksis muligheten for å handle stort mer enn én DVD eller CD på nettet, sier Hagesæter
Tollgrensen på 200 kr ble fastsatt i 1975. - Prisnivået har forandret seg enormt siden da. En plate kostet kanskje en brøkdel av 200 kr, mens en CD i dag kan overstige tollgrensen.
- Jeg håper med dette grensen for tollfri import endelig blir hevet til 1000 kr til glede for alle netthandlere, avslutter Hagesæter.
