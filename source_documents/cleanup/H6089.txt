
25.07.02
Jan Sahl, stortingspolitiker KrF Nordland
En kyststat må ha et kystdepartement!
Norge er først og fremst en kyststat. Vi har havområder å forvalte som er seks ganger større enn det norske landarealet. Største delen av befolkningen bor nær kysten, og de henter sitt utkomme fra havet enten det gjelder skipsfart, olje, tradisjonelle fiskerier eller oppdrett. Men ansvaret for kysten ligger fremdeles spredt på alt for mange departementsbord i hovedstaden, vi trenger derfor et kystdepartement!
Alt tyder på at Norge i framtida blir mer og mer avhengig av å hente inntektene fra havet. Fiskeri- og havbruksnæringa skal vokse i takt med at oljeinntektene avtar, og være garantist for at vi skal opprettholde vårt velferdsnivå etter 2020. Tradisjonell tungindustri sliter stadig mer på grunn av vårt høye lønns- og kostnadsnivå, mens mat fra rent havet blir mer og mer ettertraktet på verdensmarkedet.
Fiskeridepartementet har ikke kapasitet og hjemmel i dag til å møte de store utfordringene som venter for kyststaten Norge. Det vil være en ulykke for landet om vi skulle tape terreng som kystnasjon på grunn av pulverisert ansvar og manglende helhetsløsninger.
I Kristelig Folkeparti er vi glad for at det pågår et arbeid i regjeringa med å vurdere departementsstrukturen på dette området. Vårt råd er at vi samler alle relevante kystoppgaver i ett slagkraftig kystdepartement.
