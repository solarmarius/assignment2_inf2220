
11.03.03
Kristin Halvorsen
Norge må støtte krigsmotstanderne i FN i dag
Sikkerhetsrådet holder i dag et åpent møte hvor medlemslandene i FN kan si sin mening. SVs leder mener at Norge må benytte anledningen til å vise sin støtte til Frankrike, Tyskland og Russlands linje om å si nei til krig mot Irak nå.
- Jeg forventer at regjeringen tar bladet fra munnen, og at Norge tør tale like tydelig mot USAs aggressive linje, i FN, som Statsministeren har gjort her hjemme. Vi må gi klart uttrykk for at vi har tiltro til at fortsatte våpeninspeksjoner kan gi resultater, og at krig ikke kan rettferdiggjøres i dagens situasjon, mener Halvorsen.
Hun mener tiden for lengst er ute for at Norge kan avvente hva Sikkerhetsrådet kommer fram til.
- Det er ikke lenger tvil om at USAs hensikter er å gå til krig mot Irak snarest mulig, med eller uten FN. Nå må Norge heve stemmen og si nei til krig, sier Kristin Halvorsen.
