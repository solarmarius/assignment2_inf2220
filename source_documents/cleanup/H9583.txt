
Program Alta/Kvalsund 2005
Finnmarkslista
Det samiske folket i Finnmark er stort sett en salig blanding av norsk, samisk, kvensk, finsk og svensk. For Finnmarkslista er det viktig å representere mangfoldet og samhørigheten mellom de ulike folkegrupper og samiske grupperinger. Finnmark har en kultur sterkt påvirket av vår samiske tilstedeværelse, blant annet gjennom måten vi bruker naturen på. Vi er opptatt av at den spesielle kulturen og levesettet vi har i Finnmark, skal leve videre. For å klare dette, må nordmenn, samer og kvener stå sammen og jobbe for gode leveforhold i nord.
Finnmarkslistas program til Sametingsvalget
Finnmarksloven - Finnmarkseiendommen
Finnmarksloven er nå vedtatt. Vi er glade den lange ventetiden og mye av usikkerheten om loven nå er over. Finnmarkslista støtter Finnmarksloven - endelig skal vi få bestemme over egen jord. Samtidig er det nå arbeidet virkelig starter. Det skal settes ned komiteer og styrer som skal legge grunnlaget for praktiseringen av loven, og mange avklaringer må tas. Vårt utgangspunkt for Finnmarksloven er klar: alt arbeid og all forvaltning av Finnmarkseiendommen skal skje etter den tradisjonelle tenkemåten vi alltid har hatt: det er ingen som eier naturen, og vi er selv en del av den. Finnmarkseiendommen skal fortsette å være felleseie, og forvaltes til beste for alle finnmarkinger, uavhengig av etnisk tilhørighet. Dette innebærer selvfølgelig også at både samisk og kvensk kultur skal videreutvikles.
På Sametinget vil utgangspunktet for vårt arbeid være:
- Finnmarkseiendommen skal være vår felles eiendom, og en privatisering av eiendommen strider mot all samisk tradisjon og kultur i området.
- Søke praktiske, kloke og harmoniske løsninger i forvaltningen av Finnmarkseiendommen.
- Finnmarkseiendommen skal legger til rette for at naturen fortsatt skal være en viktig del av levesettet til Finnmarkinger, og danne bærekraftige arbeidsplasser for lokalsamfunnet.
Natur og miljøspørsmål.
Finnmarksnaturen har dannet livsgrunnlaget for samene i tusener av år, og det samiske folk har en sterk nærhet til naturen. Gjennom påvirkning fra den samiske kulturen har alle folkeslag i Finnmark fått en sterk kultur for naturbruk. Naturen brukes annerledes enn i resten av Norge, på godt og ondt. Naturnærheten er kanskje det eneste og viktigste som holder alle de samiske, norske og kvenske grupperingene sammen, og er svært viktig del av levemåten i nord.
Vi på Finnmarkslista vil jobbe for at:
- Bærekraftig bruk av naturen skal være grunnlaget, og vi skal ivareta den tradisjonelt sterke sankingskulturen og ønsket de fleste har om å bruke naturen annerledes enn lengre sør i landet.
- Bærekraftig bruk av naturen er beste form for vern. Det blir ikke nødvendig vis mer og bedre natur av å opprette flere verneområder i et område med få mennesker.
- Den sterke naturnærheten i Finnmark skal videreutvikles og forsterkes. Lover og reguleringer må endres slik at måten Finnmarkinger tradisjonelt har brukt naturen på er anerkjent og akseptert.
- Motorferdselsloven må endres og anerkjenne den annerledes bruken av naturen i Finnmark. Dette betyr ikke at vi ønsker fri ferdsel overalt, men at vi
ønsker en justering som tar vekk diskriminerende trekk i loven, og heller strammer inn der det er nødvendig.
Samisk kultur og språk.
Samisk kultur og språk har hatt en oppblomstring de senere årene som savner sidestykke blant minoriteter i verden. Den samiske kulturen er i fremvekst, og det er i dag mer akseptert å være same enn det har vært de siste tiårene. Dette er en god utvikling, som må stimuleres videre. Samtidig er barnehager og grunnskoler lovpålagt å ha integrert undervisning i samisk språk og kultur, men vi har erfart at dette ikke fungerer i praksis.
Vi på Finnmarkslista vil jobbe for at
- Nynorsk tas vekk som obligatorisk fag i Finnmark, til fordel for samisk.
- Det må kreves at alle kommuner og skoler samarbeider med foreldre for å tilby akseptabel undervisning i samisk for de som ønsker, uten at dette går ut over andre viktige fag.
- Voksne samer med norsk som morsmål skal få et akseptabelt tilbud om samisk opplæring, samtidig som norsk språk anerkjennes som morsmål også for samer.
Næring
Reindrifta har som eneste samiske utmarksnæring fått gode rammebetingelser gjennom eget lovverk. Dette er viktig og riktig, og tiden er nå moden for å gi andre samiske næringer samme rammebetingelser. Det er viktig å stimulere til
vekst innenfor samiske næringer. En bærekraftig næringsutvikling må være basert på nytenkning og modernisering, med miljø, økonomi og sosiale forhold som bærende elementer.
Finnmarkslista vil jobbe for:
- Modernisering av tradisjonelle næringsformer, og tillate større mangfold innenfor naturbaserte næringsformer. Lønnsomhet må skapes og favoriseres.
- Egen næringslov som innbefatter utmarksnæring som innlandsfiske, reindrift, duodji, sanking av bær og urter, skogsdrift, fjordfiske og ulike kombinasjonsnæringer i Finnmark. En næringslov må være fremtidsrettet, miljøfokusert og fremme naturbasert nytenking.
- Jobbe mot diskriminering av ulike næringsformer innenfor samiske områder.
- Diskriminering av samiske næringsformer gjennom det norske lovverk må ikke forekomme. Lov om motorferdsel i utmark må revideres i sin helhet.
Likestilling og likeverd
Sametinget har til dags dato vært mannsdominert og representerer dermed ikke sammensetningen av befolkningen i Finnmark. Målet er full likestilling og likeverd på Sametinget og i samfunnet.
Samer og kvener har levd side om side, man har vært et broderfolk til tross for ulike kulturer. Samene er en minoritet i norge, som også har den viktige statusen som urfolk. Men, kvenene har aldri fått samme anerkjennelse av egen kultur som samene har, selv om også de er en nasjonal minoritet i Norge. Det er nå på tide vi bidrar til å anerkjenne den kvenske minoritetskulturen, på lik linje med den samiske.
Finnmarkslista vil jobbe for:
- Få flere, spesielt kvinner og den kystsamiske befolkningen, til å melde seg inn i Samemanntallet.
- Få flere kvinner inn på Sametinget. Spesielt viktig er det å øke andelen kvinner i styrer.
- Jobbe for likestilling og likeverd i det samiske samfunn.
- Bidra til likeverd mellom samisk, norsk og kvensk kultur, og likeverd mellom de ulike samiske grupperinger.
- Kvenene må gis samme status og rettigheter som det samiske folk. Sametinget utvides til Same- og kventinget for å representere våre to nasjonale minoriteter i Norge.
Internasjonalt arbeid.
Vi lever i et av verdens rikeste land, med demokrati, menneskerettigheter og høy grad av selvstyre. Vi bør derfor bidra i vesentlig grad til å hjelpe og støtte andre minoriteter som daglig blir utsatt for alvorlige overgrep og urettferdighet. Særlig bør vi bidra med mer ressurser i områder hvor kvinner og barn blir utsatt for overgrep og er uten rettigheter.
Finnmarkslista skal på Sametinget
- Engasjere seg mer internasjonalt, i samarbeid med den norske regjering vise eksemplets makt ute blant andre minoriteter og urbefolkning.
- Støtte spesielt kvinners rettigheter i urfolks- og minoritetsspørsmål.
- Ved Statens representasjon i land hvor det også finnes nasjonale minoriteter og urfolk, skal Sametinget delta i representasjon for å sikre fokus på minoritets- og urfolkspolitikk.
