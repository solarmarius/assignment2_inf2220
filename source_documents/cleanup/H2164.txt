
Torsdag 9. september 1993
Stortingsrepresentant Dag Jostein Fjærevoll (KrF):
ØKT SYSSELSETTING TIL SJØS - ET FELLES ANSVAR
-Reduserte skatter og avgifter, og en effektiv lærlingeordning vil være viktige bidrag til økt sysselsetting i våre kystkommuner, men regjeringens signaler på dette området har vært meget diffuse så langt. Dersom tiltakene uteblir eller blir for puslete, vil enda flere arbeidsplasser forsvinne, og skatte- og avgiftsinntekter gå tapt uansett. Det er positivt at sjøfolkenes organisasjoner har samordnet sine krav, og at rederiene er innstilt på å styrke den norske bemanningen på skipene sine. Det sier stortings-representant Dag Jostein Fjærevoll (KrF, Nordland)
Fjærevoll advarer sjømannsorganisasjonene mot å stille altfor bastante krav til rederiene. Det vil bare kunne føre til en ny "utflaggingsbølge", frykter Fjærevoll.
-Det kan stilles spørsmål ved om man ikke skulle ha forlangt en viss andel norsk bemanning den gang NIS-ordningen ble innført, men når det ikke ble gjort, må vi finne andre veier for å nå det samme målet. Ikke minst en lærlingeordning vil bidra til en opplæring i sjømannskap fra grunnen av. Dette vil på lengre sikt også bidra til økt sikkerhet til sjøs. Alt dette er meget viktig med tanke på å bevare kvaliteten i den næringen som har gjort Norge internasjonalt kjent, sier Dag Jostein Fjærevoll. Han legger til at tiltak fra myndighetene må føre til at rederne forplikter seg til å holde minstenormer for norsk bemanning. Slike bestemmelser er i pakt med sikkerhetskrav, og ikke i strid med internasjonale bestemmelser, slår Dag Jostein Fjærevoll fast.
Fjærevoll sier også at han er kritisk til den sterke automatiseringen av fyrtjenesten som det nå legges opp til.
-Vi må beholde den nødvendige bemanning, slik at det kan gripes aktivt inn når det kreves. En effektiv fyrtjeneste vil kunne forebygge ulykker av typen Arisan, sier Dag Jostein Fjærevoll til slutt.
