
21.4.2004
Senterpartiets Odd Roger Enoksen om Utvik Senior
De etterlatte må gis oppreising og erstatning!
I dagens spørretime i Stortinget fulgte Senterpartiets Odd Roger Enoksen opp konklusjonen i rapporten om Utvik Seniorforliset og spurte om justisminister Dørum ville ta et selvstendig initiativ til oppreising og erstatning til de etterlatte etter Utvik Seniorforliset.
Dørum var ikke avvisende til oppfordringen fra Enoksen, men ville ikke svare konkret på spørsmålet fra senterpartirepresentanten.
- Jeg har forståelse for at Dørum ikke vil ta stilling til dette spørsmålet så raskt etter at rapporten er lagt fram. Men det er gledelig at statsråden vil følge opp de henvendelsene som er gått til mange land for å klarlegge hvilke skip som har vært i det aktuelle området, sa Enoksen.
- De etterlatte har nå levd med feilaktige påstander i 26 år og fortjener oppreising og erstatning for de påkjenningene de har vært igjennom. Jeg mener derfor at de må slippe å gå igjennom noen opprivende rettssak for å få den erstatningen de etter min oppfatning har krav på, sa Odd Roger Enoksen.
