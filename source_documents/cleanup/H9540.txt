
21. august 2005
Kenneth Svendsen, FrP
Samferdselspolitisk talsmann i FrP
Krever sikkerhetsmerking av norske veger
- Bilistene har krav på å få vite hvor sikre vegene de kjører på er. Det mener samferdselspolitisk talsmann i FrP, Kenneth Svendsen, som vil sikkerhetsmerke norske veger.
Sikkerhetsmerking innebærer at vegene blir rangert med alt fra én til fire stjerner, etter hvor mange ulykker som har skjedd på vegstrekningen. Merkesystemet er allerede innført i England, Nederland, Sverige og i Spania. Svendsen vil nå innføre det samme systemet i Norge.
- Norske bilister har krav på å få vite hvor ulykkesbelastet en veistrekning er. Nå er det ikke mulig for bilistene å velge bort ulykkesbelastede veistrekninger hvis man ønsker det.
Svendsen viser til at veiene i Norge har forskjellig ulykkesrisiko basert på blant annet biltetthet og veistandard. - Med forholdsvis lave investeringer og kostnader oppnår man en dramatisk reduksjon i antall dødsulykker og personskader dersom vegene merkes, sier Svendsen. Han vil derfor be regjeringen om å innføre en slik ordning i Norge.
Svendsen forteller at britiske vegmyndigheter regner med at de i løpet av de siste 2 årene har unngått minst 20 drepte og 180 alvorlige personskader, som følge av at merkesystemet ble innført.
- Hensikten med stjernemerking er å synliggjøre de store trafikkfellene på veiene, slik at bilistene kan velge dem bort, sier Svendsen.
Ideen med stjernemerking er lansert av EuroRAP - en internasjonal idealistisk og ikke kommersiell organisasjon etablert av bilorganisasjoner og veimyndigheter med hovedmål å forbedre trafikksikkerheten på veiene.
