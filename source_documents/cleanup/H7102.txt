
19.5.2003
ARBEIDERPARTIETS STORTINGSGRUPPE
Stortingsrepresentant Eirin Faldet (A) med henstilling til kommunalminister Erna Solberg:
- Gjør noe med fri flyt av useriøse byggherrer i byggebransjen
Landsorganisasjonen (LO), Næringslivets Hovedorganisasjon (NHO) og Arbeidstilsynet i Hedmark og Oppland har besøkt 140 hytter som er under oppføring. Det er avdekket svært mange brudd på tariff- og arbeidsmiljøbestemmelser. Dette har fått stortingsrepresentant Eirin Faldet til å henvende seg til kommunalministeren og bedt henne rydde opp i forholdene.
Det som har kommet fram er at byggefirmaer benytter utenlandsk arbeidskraft som på "papiret" har avtale om lønn med entreprenør. Realiteten er at de utenlandske arbeidstakerne får utbetalt langt mindre enn det som er ført opp i den skriftlige avtalen. I dag er det ca. 10.000 arbeidsledige nordmenn i bygg- og anleggsbransjen, sier Faldet og legger til at Fellesforbundet i Hedmark og Oppland har understreket at når hus/hytter monteres i Norge, bør norske lover og bestemmelser vedrørende tariff og arbeidsmiljø følges. Det er grunn til å påpeke at Plan- og bygningsloven mangler bestemmelser om utekontroll. Brudd på norske lover bør få konsekvenser for dem som bryter loven. Det bør gis bøter, eventuelt at entreprenøren mister ansvarsretten, mener Eirin Faldet.
Hun har derfor bedt statsråden følge opp saken og komme med tiltak mot brudd på norsk lov når det gjelder sikkerhet, lønn for norske arbeidstakere og tariffavtaler. - Jeg har bedt kommunalministeren etablere strengere kontroll på bygge- og anleggsplasser for å hindre brudd på norske lover, herunder brudd på helse, miljø og sikkerhet. Det bør få store konsekvenser dersom arbeidstakeres sikkerhet brytes, understreker Eirin Faldet sterkt.
