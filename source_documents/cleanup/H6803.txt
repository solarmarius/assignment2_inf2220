
21.02.03
Eva M. Nielsen
Kirkelige handlinger skal være gratis
Som kirkepolitisk talskvinne for Arbeiderpartiet er det med forskrekkelse jeg leser at flere kirkelige fellesråd her til lands har gått inn for, eller sysler med planer om, å innføre betaling for kirkelige handlinger som begravelser og vielser. Og dette med en prest i statsministerstolen fra Kristelig folkeparti, og med en kirkeminister fra samme parti. Dette strider ikke bare mot folks oppfatninger av hva en folkekirke er, det strider også mot kirkelovens vedtekter.
Derfor må det være helt klart at de involverte fellesrådene beveger seg stikk i strid med det som er nedfelt i loven om kirkelige handlinger. Dåp, vigsel og begravelse er tuftet på et solidarisk prinsipp hvor handlingene er forutsatt å være gratis. Dermed beveger kirkelederne og fellesrådene i kommuner som Bergen, Kongsberg, Ringsaker, osv. seg helt på kanten av kirkeloven når de krever avgifter ved slike seremonier.
For de fleste har kirken med tilhørighet å gjøre, og det er viktig at brukerne føler seg velkommen enten man er fattig eller rik. Den norske Kirke er en statskirke og til for alle som ønsker det. Stat og kommune bevilger tre milliarder til kirken og i tillegg har den en finanskapital på nærmere to milliarder kroner. Jeg slutter meg derfor til ungdommen fra Bergen som uttrykte seg slik til media: -Når kirken tilhører Staten så syns jeg våre skattepenger skal dekke slike kirkelige handlinger. Derfor må Bondevik-regjeringen nå ordne opp i de mange "kirkeproblemer" som har oppstått det siste året. Det er for lettvint å be kommunene selv ordne opp i økonomien, her må det ferske, statlige bevilgninger til, noe Arbeiderpartiet nylig har foreslått.
For at det ikke skal være noen tvil; Arbeiderpartiet ønsker fortsatt overføringer fra staten og kommunen til kirkelige organer lokalt, regionalt og sentralt. Vi ønsker også å bruke mer av avkastningen i Opplysningsvesenets fond til vedlikehold, restaurering og sikring av kirkebygg.
Det jeg frykter er at innføring av avgifter og gebyrer kan være med å forsterke ønsket fra kirkelig hold om en deling av kirke og stat. I flere kirkelige miljøer er det sterke krefter som jobber for en fristilling av kirken. Det arbeides iherdig for at kirken skal styre seg sjøl både når det gjelder økonomi, teologi, utnevnelser av biskoper, osv. uten påvirkning av offentlig oppnevnte organer eller politikere. Ved forrige stortingsvalg signaliserte både Fremskrittspartiet, Høyre, Venstre og Sosialistisk Venstreparti at de ønsker dette skille, mens Arbeiderpartiet og Senterpartiet la sterk vekt på viktigheten av å beholde statskirkeordningen. Dette står vi fortsatt ved. Blant annet fordi mange vil miste tryggheten ved at de kan søke kirken ved behov, og denne tryggheten vil falle bort dersom stat og kirke skiller lag.
Etter det forsøket på "privatiseringen" vi nå ser skjer innen Den norske Kirke, vil Arbeiderpartiet enda sterkere understreke behovet for direkte valg både til bispedømmerådene og Kirkemøtet. For Ap er det viktig at menighetenes demokratiske grunnlag sikres ved økt deltakelse ved menighetsrådvalgene. I dag er det kun 2-3 prosent av innmeldte i statskirken som stemmer. Valgene må knyttes til andre offentlige valg som kommune- og fylkesvalg eller stortingsvalg.
