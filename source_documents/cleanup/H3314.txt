
18. november 2000
Stortingsrepresentant Anita Apelthun Sæle
Bedre kommuneøkonomi og bostøtteordning
Jeg er meget glad for at vi gjennom budsjettavtalen har bedret kommuneøkonomien og bostøtteordningen, uttaler kommunalpolitisk talskvinne for KrF, Anita Apeltun Sæle.
Mange av landets kommuner sliter med en vanskelig kommuneøkonomi og ble meget bekymret da det ble klart at endringer i reglene for etterlattepensjonen ville gi en merkostnad til fondering på 1,25 milliard kroner. Gjennom budsjettforhandlingene har Sentrumspartiene fått gjennomslag for å overføre 1,25 milliarder kroner fra oljefondet til pensjonsfondet i KLP.
Regjeringen Stoltenberg foreslo å redusere bostøtten til mange av landets pensjonister ved å ta vekk kostnader til lys og varme fra boutgiftene. Denne endringen rammet nettopp de pensjonistene som har de laveste inntektene. For den enkelte ville tapet bli opptil 6000 kroner i året. Denne delen av bostøtten er en meget målrettet og det var derfor viktig for Kristelig Folkeparti å få denne på plass igjen.
