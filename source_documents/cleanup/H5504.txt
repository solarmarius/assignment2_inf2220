
25/1-02
Stortingsrepresentant Kenneth Svendsen (FrP)
FrP om lok-skandalen:
Ber samferdselsministeren om en forklaring
- Det er helt uakseptabelt dersom NSB har solgt tre lokomotiver for 250.000 pr. stk og markedsverdien er 10-20 ganger høyere, og det er skattebetalerne som i såfall får betale regningen, sier FrPs samferdselspolitiske talsmann, stortingsrepresentant Kenneth Svendsen, i en kommentar.
Torsdag avslørte Aftenposten at det privat eide Ofotbanen AS har fått kjøpe tre diesellokomotiver av NSB til en oppsiktsvekkende lav pris.
- NSB lever av subsidier i milliardklassen fra statskassen. Dersom NSB i praksis gir bort rullende materiell, er gaven i virkeligheten finansiert av skattebetalerne. Det kan vi ikke godta. FrP s stortingsgruppe har derfor i et brev utbedt seg en forklaring fra samferdselsminister Torild Skogsholm, sier Svendsen.
