
17. januar 2001
Jens Stoltenberg
St@tsministerbrev
- Alt for mange opplever i dag at politiet ikke er der når vi trenger dem. Det skal ikke være slik at politiet ikke har tid til å komme og etterforske når det har vært innbrudd i noens hjem. Mange savner å se politiet patruljere i gatene. Samtidig vet vi at det er mange politimenn og politikvinner som gjør arbeid på politistasjonene som andre kunne ha gjort, skriver statsminister Jens Stoltenberg i sitt brev 17. januar 2001. Han mener "Politireform 2000" skal bedre dette.
Mange har spurt meg om hva fornyelse av offentlig sektor egentlig handler om. Kort fortalt: Å rydde plass til mer velferd som gir oss et bedre og tryggere hverdagsliv. La meg ta et veldig konkret eksempel: Vi vil ha flere politifolk i gater og i nærmiljø-. Det kan vi få til ved å endre måten vi organiserer politiarbeidet på. Alt for mange opplever i dag at politiet ikke er der når vi trenger dem. Det skal ikke være slik at politiet ikke har tid til å komme og etterforske når det har vært innbrudd i noens hjem. Mange savner å se politiet patruljere i gatene. Samtidig vet vi at det er mange politimenn og politikvinner som gjør arbeid på politistasjonene som andre kunne ha gjort.
Justisminister Hanne Harlem la fredag fram stortingsmeldingen Politireform 2000. Målet er klart: Det skal bli færre politifolk i administrasjon, og flere i gata til å gi oss flere og bedre polititjenester. Hovedgrepet er å slå sammen og redusere antallet politidistrikter. Ingen politiansatte skal sies opp, og ingen lensmannskontor eller politistasjoner skal legges ned. Men politifolk skal få bedre anledning til å drive politiarbeid. Det skal bli mer politi og mindre byråkrati.
Grensene imellom de 54 politidistriktene vi har i dag ble lagt for over 100 år siden. Mye har endret seg siden den gang. Vi mener vi kan komme nærmere målet om bedre polititjenester ved å redusere ned til 28 politidistrikter. Da vil færre drive med administrasjon, rapportskriving, med å utarbeide planer og håndtere meldinger. Flere kan drive politiarbeid.
Et eksempel på hvordan omleggingen til færre distrikt vil mer synlig politi ser vi i Vestfold. Der er det i dag fem politimestre som leder hvert sitt distrikt. Vi foreslår å slå disse sammen til ett distrikt, men én politimester. Da vil om lag 28 politiutdannede som i dag jobber med administrasjon i stedet kunne drive politiarbeid - for eksempel kan man med så mange stillinger bemanne 2 nye bilpatruljer døgnet rundt.
Dette er hva fornyelse av offentlig sektor handler om. For om vi ser hele landet under ett, vil denne reformen føre til at om lag 400 årsverk blir frigjort fra kontorarbeid til aktiv tjeneste. Noe som tilsvarer nesten to kull fra Politihøgskolen. Meldingen vil bli behandlet i Stortinget i løpet av våren, og jeg håper at vi vil få tilslutning til Regjeringens forslag.
Fornyelse av politiet er et eksempel på hvordan vi kan gjøre offentlig sektor bedre. Vi vil komme med flere forslag til fornying av offentlig sektor utover våren - blant annet i undervisningssektoren og i forsvaret.
