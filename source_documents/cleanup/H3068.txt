
Torsdag 28. mai 1998
Parlamentarisk leder Einar Steensnæs (KrF):
GOD NÆRINGSPOLITIKK ER GOD SENTRUMSPOLITIKK
- Sentrumsregjeringen fremmer i dag to stortingsmeldinger som er viktige for nærings-livet. Det er en melding om næringspolitikk og en om eierskap i næringslivet. I sum gir disse meldingene grunn for å si at en god næringspolitikk er god sentrumspolitikk. Det sa Kristelig Folkepartis parlamentariske leder Einar Steensnæs i et foredrag på general-forsamlingen i Norske Teknologibedrifters Landsforbund i Oslo torsdag ettermiddag.
- Det er behov for en bred drøfting av eiersituasjonen i norsk næringsliv, og Regjeringen ønsker å ha en offensiv eierskapsstrategi. Sentrumspartiene legger stor vekt på å stimulere til privat og aktivt eierskap i næringslivet. Vi tror det gir viktige bidrag til utviklingen av norsk næringsliv. Et spredt og mer balansert eierskap i norsk næringsliv, der omfanget av offentlig eierskap blir redusert, vil bidra til et sterkere engasjement og en bedre utnyttelse av de totale kunnskaps- og kompetanseressursene i samfunnet, sa Einar Steensnæs.
Han oppsummerte Regjeringens strategi for en ny næringspolitikk slik: Det skal bli enklere å starte og drive bedrifter, det skal satses på utvikling av kunnskap og kompetanse, det skal legges til rette for et allsidig og miljøvennlig næringsliv i hele landet, og det skal legges til rette for at norsk næringsliv kan utnytte mulighetene i en globalisert økonomi.
Om Regjeringens forslag til Revidert Nasjonalbudsjett, sa Einar Steensnæs at han kjente de fleste argumenter og innvendinger som har kommet, blant annet fra næringslivet, mot dette.
- Men det er altså et klart behov for innstramninger, og næringslivet må også ta sin del av ansvaret for at stabiliteten i økonomien blir beholdt, sa han. - Ingenting kan bli verre enn at det oppstår usikkerhet omkring rentenivå, valutaforhold eller at vi får nye, unødvendige omdreininger på lønns- og prisskruen. Sentrumsregjeringen har lagt fram et budsjett som gir en viss innstramning og som klart signaliserer behovet for å sette ned tempoet. Vi har gått så langt som vi mener det er naturlig når det er snakk om en revisjon av statsbudsjettet. Men nye harde tak kan bli aktuelle allerede i statsbudsjettet for 1999, sa Einar Steeensnæs i foredraget sitt på generalforsamlingen i Teknologibedriftenes Landsforbund i Oslo torsdag ettermiddag.
