
20.11.2000
Marit Tingelstad,
Pressemelding fra
UTDANNING OG FORSKNING ER VINNER I BUDSJETTFORHANDLINGENE
Stortingsrepresentant Marit Tingelstad er godt fornøyd med at Senterpartiet og de andre sentrumspartiene oppnådde store påplussinger under budsjettforhandlingene med Arbeiderpartiet. Det er plusset på mer enn 400 millioner kroner på dette området. Sentrumspartiene holder løftet om en betydelig styrking av forskning og kvalitet i høyere utdanning.
Budsjettforliket gir rom for bedre tilbud til studentene, styrket grunnforskning og opprettelse av flere rekrutteringsstillinger for unge forskere.
- Vi styrker også Forskningsfondet og satsingen på næringsrettet forskning.
Dette er et godt skritt på vegen for å få Norge opp fra bunnplass til gjennomsnittsnivå for OECD-landene i løpet av fem år, sier Tingelstad
.
Også høgskolene går styrket ut etter budsjettforliket med en påplusning på 30 millioner kroner.
Videre har Senterpartiet fått gjennomslag for 9 millioner kroner til forkurs for ingeniørstudiet som er et viktig bidrag til rekrutteringen til teknologiske fag. - Heldigvis har vi også rettet opp igjen kutt for folkehøgskolen og elevene får beholde særstipendet. Sentrumspartiene har sørget for videreføring av tiltakspakke for ungdomstrinnet som ble vedtatt i fjor, for å sikre pedagogisk utviklingsarbeid og tilpasset opplæring. Bevilgningen for neste år økes med 25 millioner kroner slik at flere skoler sikres slike tilbud. Dette er et viktig kvalitetstiltak, sier Marit Tingelstad.
