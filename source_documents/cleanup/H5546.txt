
7/2 2002:
Venstres stortingsgruppe
- Venstre-høring om integrering:
- Behov for en bedre integreringspolitikk
- Norge trenger en ny innvandrings- og integreringspolitikk. Vi må få et klarere skille mellom flyktninge-politikk og arbeidsinnvandring, arbeidslivet må få mer ansvar for integreringspolitikken, og vi må skille ut integreringsansvaret fra UDI og få et eget ressurssenter for integrering.
Dette sier Venstres parlamentariske leder Trine Skei Grande foran partiets høring om integreringspolitikk i Stortinget fredag 8. februar.
- Uten utlendinger stopper Norge, og framtidas velferd er avhengig av ny innvandring. Også derfor er det viktig at vi lykkes med integreringspolitikken. Integreringsarbeidet i UDI "drukner" i andre oppgaver, og vi bør få et eget ressurssenter med et samlet ansvar for, og mer "trykk" i integreringspolitikken, sier Skei Grande.
- Det er viktig at vi får et klarere skille mellom flyktningepolitikk og innvandringspolitikk. Alle utlendinger som vil inn i Norge må ikke "klientifiseres". Bedriftene må få anledning til å ta et større ansvar for integreringen, i samarbeid med kommuner og staten. Det vil gjøre integreringen lettere og raskere. ­ Det er på arbeidsplassen folk blir en del av fellesskapet og tas inn i det sosiale liv, sier Skei Grande, og tror framtidens flerkulturelle Norge vil bli stadig mindre preget av kulturkonflikter. ­ Vi skal stille krav til innvandrere, og de skal tilpasse seg det norske samfunnet, men det er viktig at det skjer i et klima der vi forstår at innvandring og kulturelt mangfold er nødvendig og til stor fordel for det norske samfunnet, sier Skei Grande.
Her er programmet for høringen:
10.00 ­ 10.05 : Åpning ved Venstres leder Lars Sponheim
10.05 ­ 10.30: Krav til en ny integreringspolitikk Olaf Thommessen, Annette Thommessens minnefond.
10.30 ­ 11.00: "Mismatch" i det flerkulturelle samfunn? Kunnskap, normer, adferd. Inger-Lise Lien, forsker 1, NIBR
11.00 ­ 11.30: Hva er regjeringens integreringspolitikk? Statssekretær Kristin Ørmen Johnsen, KRD
11.30 - 11.45: Pause
11.45 ­ 12.15: Hva bør storsamfunnet kreve av innvandrermiljøene? Lærer Anders Slåttsveen
12.15 ­ 12.45: Ungdom og integrering: Klemt mellom kulturer? Asta Busimgye, African Youth in Norway
12.45 ­ 13.15: Hva bør minoritetene kreve av storsamfunnet? Manuela Osmundsen, Senter mot etnisk diskriminering
13.15 - 14.00: Debatt
