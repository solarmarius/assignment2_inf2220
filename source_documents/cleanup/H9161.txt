
Dato: 18. april 2005
Justispolitisk talsmann i FrP, Jan Arild Ellingsen
Evalueringen av politireformen gir FrP rett
- Evalueringen av politireformen stadfester det FrP har advart om, reformen er sterkt underfinansiert. Derfor har også Stortinget skylden for blant annet lav oppklaringsprosent, mener justispolitisk talsmann i FrP, Jan Arild Ellingsen.
- FrP advarte allerede i 2003 om at det manglet penger for å gjennomføre intensjonene i reformen. Allikevel kuttet Ap og regjeringspartiene bevilgningene i budsjettforhandlingene i 2004. Derfor er det heller ikke overraskende at resultatet er dårligere tilbud til befolkningen, sier Ellingsen.
Evalueringen av politireformen som ble lagt frem i dag, kommer med to advarsler. Reformen ligger både etter skjema samtidig som publikum og Politiet er misfornøyd. Ellingsen mener grunnen er at reformen har blitt en sparereform og ikke en satsningsreform. - Intensjonen da reformen ble vedtatt var å få et mer effektivt, synlig, forebyggende og publikumsorientert politi. Nesten ingen av disse målene er nådd, sier han.
- Politiet har lenge vært underfinansiert og har konsekvent slitt med bemanning og utstyr. Derfor er det også en ren politisk konsekvens at oppklaringsprosenten i 2004 var dårlig, mener Ellingsen. Han mener derfor skylden for lav oppklaringsprosent ligger i Stortinget.- Det er stortingsflertallet som har lagt rammene for hvordan politiet skal jobbe, presiserer han.
Ellingsen viser til at Politiet har fått stadig flere oppgaver uten at de har fått økte bevilgninger. - I tillegg har Politiet hatt et stort etterslep når det gjelder modernisering av materiell. Det er et paradoks at Forsvaret får penger til å omstille seg mens Politiet må klare det innenfor ordinære budsjetter.
