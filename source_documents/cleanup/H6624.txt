
24.03.02
Vegard Martinsen, (DLF)
Staten flår bilistene
Norske bileiere betaler hvert år ca 40 000 000 000 kr - førti milliarder kroner - i skatter og avgifter til det offentlige for å eie og bruke bil, og dette er attpåtil en dobling i løpet av de siste 10 årene. Dette er et astronomisk høyt tall, og viser klart og tydelig den store urett som begås mot bilistene.
Bilen er til stor nytte og glede for alle, både i arbeid og i fritid, og det er forkastelig at staten benytter den som en melkeku for å finansiere oppgaver som ikke har noe med bil eller trafikk å gjøre.
DLF mener altså at bilavgiftene er alt for høye - avgiftene må i første omgang ned på det samme nivå som er i andre vesteuropeiske land. DLF mener at avgiftene ikke kan brukes til å dekke mer enn det som det offentlige bruker på bygging og vedlikehold av veier. Hvis dette prisipper hadde blitt fulgt idag, ville avgiftene bli redusert med ca 27 milliarder kr.
DLF går også imot alle nye bomprosjekter, og vil avvikle de bomstasjoner som finnes. DLF vil dog nøye vurdere om det er nødvendig med en rushavgift for de store byene.
