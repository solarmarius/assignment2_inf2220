
Tirsdag 25. mai 1993
Stortingsrepresentant Aud-Inger Aure (KrF):
OPPDRETTSNÆRINGEN MÅ FÅ OPPGJØR ETTER ORKANSKADER
-Mens andre næringer som ble påført skader under nyttårsorkanen for snart halv-annet år siden har fått sine oppgjør for lengst, venter fiskeri- og havbruksnæringen fortsatt på at dette skal avklares. Forsikringsselskapenes muligheter til avkortinger i utbetalingene forsterker de økonomiske problemene mange i næringen har fått. Dette kan ikke aksepteres. Det sa stortingsrepresentant Aud-Inger Aure (KrF, Møre og Romsdal) under en interpellasjonsdebatt om dette i Stortinget mandag.
Aud-Inger Aure gikk til et hardt angrep på forsikringsselskapenes praksis med å foreta avkortinger utfra takstfolkenes skjønsmessige vurderinger av mulige konstruksjonsfeil ved anleggene. Hun mente at denne praksisen skaper en usikkerhet hos forbrukerne som verken selskapene eller kundene kan være tjent med.
Aure mente forsikringsselskapene har lagt seg på en for restriktiv praksis, og sa seg tilfreds med de signaler justisministeren hadde gitt i debatten om en ny gjennomgang av saken. Denne gjennomgangen er nødt til å gi konkrete resultater, noe annet vil vekke sterke reaksjoner over hele nord-vestlandet, sa Aud-Inger Aure. Samtidig pekte hun på at selv etter nedjusterte tapsnedslag, ligger fiskeri- og oppdrettsnæringen i Møre og Romsdal an til å ha tapt flere titalls millioner kroner når erstatningene blir utbetalt, og noe mindre i Trøndelagsfylkene og Sogn og Fjordane.
-Fiskeri og havbruk er blitt sittende igjen som de store taperne etter skadeoppgjørene. For noen av næringenes utøvere er bedre erstatninger rett og slett en forutsetning for at de skal kunne fortsette i virksomheten, slo Aud-Inger Aure fast i Stortinget mandag.
