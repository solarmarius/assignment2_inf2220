
Stortinget, 4. mars 2005
Venstres stortingsgruppe
May Britt Vihovde,
Makt og demokrati - kun for de få?
Regjeringen har i dag avgitt stortingsmelding 17 om makt og demokrati.
Venstre har tatt initiativ til å sende et brev fra V, Sp og Kp til presidentskapet med anmodning om at det nedsettes en egen komité for behandling av saken hvor samtlige partier på Stortinget er representert.
- Spørsmål om makt og folkestyre er så grunnleggende at alle partiene på Stortinget bør inkluderes i behandlingen av denne saken, sier May Britt Vihovde.
- Behandling av denne stortingsmeldingen griper inn i alle saksfelt på Stortinget og da er det naturlig at alle partiene får mulighet til å redegjøre for sitt syn under behandlingen
- For Venstre er inkludering et grunnleggende demokratisk prinsipp. Dette prinsippet bør også legges til grunn for Stortingets behandling av spørsmål om makt og demokrati.
Slik sikrer vi en bredest mulig politisk behandling og debatt, sier Vihovde.
Se brev til Presidentskapet nedenfor
- - - -
Til Stortingets presidentskap 4. mars 2005
Vedr. behandling av Stortingsmelding 17 om Makt og demokrati
Regjeringen legger fredag 4. mars 2005 frem Stortingsmelding 17 om Makt og demokrati.
Denne saken omfatter etter vårt syn mange ulike prinsipielle spørsmål som griper inn i saksfeltene til flere av Stortingets komiteer.
Saker som angår styringsformer og demokrati bør etter vår mening undergies en bredest mulig politisk komitébehandling hvor samtlige av partiene på Stortinget er representert.
Vi viser til Stortingets Forretningsorden kapittel 3 om komiteene og arbeidsordningen § 14, 1. ledd som lyder:
Finner Stortinget eller avdelingene det nødvendig, kan det unntaksvis
nedsette særskilte komiteer til å behandle en enkelt sak eller saker
av et bestemt slag. Oppnevning til slike særskilte komiteer foretas av
valgkomiteen, og så vidt mulig bør det unngås at oppnevningen fører
til vanskeligheter for det ordinære komitéarbeid.
Vi vil derfor anmode Presidentskapet om å ta i bruk Stortingets Forretningsorden § 14 for å sikre en bredest mulig politisk og demokratisk behandling av denne saken.
Med vennlig hilsen
May Britt Vihovde ( V)
fung. parlamentarisk leder
Marit Arnstad ( Sp)
parlamentarisk leder
Steinar Bastesen ( Kp)
parlamentarisk leder
