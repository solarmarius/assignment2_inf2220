
Oslo, 7. mai 2002
Per-Kristian Foss
630 tollsatser forsvinner
Ved å fjerne en rekke tollsatser blir enklere for næringslivet, og prisene går ned både for industrien og forbrukerne. Samtidig får utviklingslandene bedre markedsadgang til det norske markedet.
Forslaget omfatter et meget bredt spekter av varegrupper. Parfyme, kosmetikk, plastvarer, lærvarer, sytråd, garn, vatt, fiberduk, hyssing, snører, liner og tau, fiskenett, gulvtepper, annet gulvbelegg, stoffer, sekker, presenninger, markiser, seil, campingartikler, fottøy, hodeplagg, varer av aluminium, kjeler, vekter, kontormaskiner, salgsautomater, former, kraner, ventiler, sykler, barnevogner, lystbåter, bøyer, sengebunner, sengeutstyr, belysning, leketøy, spill og sportsartikler er eksempler på varer som blir tollfrie fra 1. juli 2002. Det vil stå igjen om lag 320 tollsatser på industrivarer etter at forslaget er gjennomført. Det vil fortsatt være toll på de fleste typer klær og på enkelte andre tekstilvarer, som tepper, sengetøy, håndklær og gardiner.
Regjeringen ønsker gradvis å avvikle all toll på industrivarer. Fjerning av industritoll er en viktig del av Regjeringens arbeid med å forenkle og rydde opp i avgifts- og tollsystemet. En avvikling av industritollen vil gi enklere rammebetingelser for næringslivet og frigjøre administrative ressurser både i bedriftene og i toll- og avgiftsetaten. Tollreduksjoner vil også bedre utviklingslandenes markedsadgang i Norge, og gi lavere priser til forbrukerne og lavere priser på innsatsvarer til næringslivet.
Dagens struktur på tollavgiftene gir mange vilkårlige utslag mht. tollbelastning.
Mange slike vilkårlige ulikheter i avgiftsbelastningen vil bli fjernet fra 1. juli 2002 med dette forslaget. Eksempler på dette er:
- Sjøstøvler med yttersåle og overdel av plast har 8 prosent toll, ellers er sjøstøvler tollfrie.
- Sytråd og garn av bomull som detaljvare har 4 prosent toll, ellers er sytråd og garn av bomull tollfrie.
- De fleste typer sportsutstyr har 3 prosent toll, mens golf- og tennisutstyr er tollfritt.
- Fiskestenger og fiskesneller har 3 prosent toll, mens fiskekroker er tollfrie.
- Tannpirkere har 8,4 prosent toll, mens tanntråd er tollfri.
- Sminke for øynene har 6,5 prosent toll, mens kunstige øyenvipper er tollfrie.
Tollinntektene blir redusert med 100 millioner kroner på 2002-budsjettet og med 240 millioner kroner på helårsbasis.
