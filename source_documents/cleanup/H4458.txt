
fredag 4. mai 2001 13:07:37
Senterpartiet, KrF og Venstre:
En aktiv miljø- og distriktspolitikk
[Bilde:Fil1.png]Sentrumspartiene ønsker en mer offensiv distriktspolitikk og miljøprofil enn det regjeringen legger opp til i sitt langtidsprogram. Regjeringens forslag er for lite ambisiøst, både i forhold til de overordnede mål og på konkrete områder. I dag la de tre sentrumspartiene fram sin fellesmerknad til langtidsprogrammet.
Sentrumspartiene bygger sin miljø- og energipolitikk på prinsippet om bærekraftig utvikling. Dette krever endringer i forbruks- og produksjonsmønstre med konsekvenser for klimapolitikk og energiforsyning. Det må satses langt sterkere på energiøkonomisering og nye fornybare energikilder.
Utslipp av klimagasser er den største miljøutfordringen i vår tid. Sentrumspartiene vil gi arbeidet med oppfølgingen av Kyoto-avtalen høy prioritet. Det bør raskt utarbeides en nasjonal klimaplan for å ta vår del av forpliktelsene her hjemme.
Sentrumspartiene vil ikke bygge gasskraftverk med gammel og forurensende teknologi.
Sentrumspartiene mener:
* At det miljøpolitiske perspektivet må være sektorovergripende.
* At det må utarbeides en Nasjonal Agenda 21, som bør bygge videre på arbeidet med Lokal Agenda 21 i kommunene.
* Det må satses på energiøkonomisering og nye fornybare energikilder. Målsettingene i energimeldingen som Sentrumsregjeringen la fram må følges opp.
* Det er et mål å får bygget en infrastruktur for vannbåren varme. Vannbåren varme bør være hovedregelen i nye bygg over 1000 m2.
* Det må satses på naturgass når dette erstatter mer forurensende og miljøfiendtlige energikilder, enten det er i ferjer, busser eller industri som går på oljefyring.
* At det må til en offensiv satsing på forskning innen alternative drivstoffer som hydrogen og planteolje/biodiesel.
* At ressurssparing må vektlegges framfor kun finanssparing. Dette skal ligge til grunn for lete- og utvinningskonsesjoner. Ringvirkningene av olje- og gassvirksomheten spres dermed over en lengre periode.
* Det innføres krav til alle energileverandører til sluttbrukere om å anskaffe seg et såkalt "Grønt energisertifikat". Dette innebærer at man leverer en påvist prosentandel til sluttbrukeren som er basert på nye fornybare energiformer.
* At innsatsen for atomsikkerhet i nord økes.
* At Norge må arbeide mer aktivt i internasjonale fora for å få atomanlegget Sellafield stengt.
En ansvarlig ressurs- og miljøforvaltning krever at vi tar hele Norge i bruk!
Uten en kraftig regionalpolitisk mobilisering vil den utvikling vi ser i dag føre til en enda større opphopning av etableringer og arbeidsplasser i sentrale strøk. Dette vil gi pressproblem i form av et trafikkbelastet miljø, press på grønt- og fritidsarealene og høye boligpriser. En politikk for desentralisering vil være med å sikre et godt miljø og gode levevilkår også i de store byene. Det er en viktig målsetting for sentrumspartiene å sikre hovedtrekkene i bosettingsmønsteret. En stabil bosetting er en viktig forutsetning for å få realisert viktige samfunnsmål knyttet til ressursutnyttelse, miljø, trivsel og velferd.
Omstillinger i offentlig og privat tjenesteyting har i altfor stor grad rammet tilbudet i distriktene. Samordning og helhetssyn er viktig for å ta hele Norge i bruk. Vi må se sammenhengene mellom kommunikasjoner, sysselsetting, utdanning, kultur og næringspolitikk. Det hjelper lite med konkrete distriktspolitiske tiltak dersom den overordnede politikken fører til sentralisering.
Sentrumspartiene vil:
* At den økonomiske politikken og den generelle næringspolitikken må legge til rette for utvikling av arbeidsplasser i små og mellomstore bedrifter, bl.a. ved å utnytte de muligheter for desentralisering som ligger i ny teknologi.
* At en større del av verdiene må beholdes der verdiskapningen skjer.
* Øke tilgangen på risikokapital til nyskaping og produktutvikling i distriktene.
* At kommunene må settes i stand til å opprettholde sysselsetting og ivareta grunnleggende velferdsoppgaver og likeverdige tjenestetilbud i hele landet.
* Opprettholde et desentralisert landbruk med variert bruksstruktur og allsidig drift.
* At aktive utøvere i jordbruket skal sikres en inntektsutvikling og sosiale vilkår på linje med andre grupper i samfunnet.
* Trappe opp forskningsinnsatsen i marine næringer med vekt på verdiskaping og bærekraftig forvaltning.
* Realisere den digitale allemannsretten. Det betyr at alle husstander og all offentlig og privat virksomhet skal ha tilgang til høyhastighetsnett til mest mulig lik pris over hele landet.
* Redusere transportkostnader for næringslivet i distriktene ved å heve standarden på vegnettet og legge til rette for havneutbygging i tilknytning til vegnettet.
Senterpartiet, KrF og Venstre:
Ny giv for lokaldemokratiet
De lokale demokratiske institusjonene er viktige for så vel lokal deltagelse som nærhet til beslutninger og tjenesteproduksjon. Sentrumspartiene ser det som avgjørende at lokale forvaltningsorgan er underlagt reell lokal og demokratisk kontroll. Sentrumspartiene tar avstand fra et syn som reduserer lokale forvaltningsorgan til instrumenter for utøvelse av nasjonale politiske målsettinger.
De aller fleste velferdstilbud som er viktige for folk i hverdagen er drevet av kommuner og fylkeskommuner. Dette gjelder barnehager, skoler, skolefritidsordninger, barnevern, helse-, omsorgs- og sosialtjenester og en rekke kulturaktiviteter.
Mange kommuner har allerede i dag store problemer med å gjøre opp budsjettene i balanse. Dette skyldes bl.a. at nye reformer har vært underfinansiert. Sentrumspartiene mener en tilfredsstillende kommuneøkonomi er en forutsetning for at kommunene skal kunne tilby et godt utbygd offentlig tjenestetilbud.
Større reell makt til folkevalgte organer, ikke minst i kommuner og fylkeskommuner, er en forutsetning for at folk skal finne det meningsfylt å engasjere seg i politisk arbeid og ta ansvar for samfunnsutviklingen. Arbeidet i folkevalgte organer må foregå slik at folk gis innsyn i arbeidet og mulighet til innflytelse over de beslutninger som tas. Omfanget av detaljreguleringer bør reduseres, bl. a. gjennom en forenkling av lover og regler. Et reelt kommunalt sjølstyre innebærer at kommunene kan velge ulike løsninger ut fra lokale behov. Sentrumspartiene vil videreføre forenklingsarbeidet ut fra prosjektet "Et enklere Norge". På viktige områder vil det imidlertid være nødvendig med nasjonale standardkrav. Dette gjelder blant annet helse- og sosialsektoren, miljø, utdanning og likestilling.
Valgdeltakelsen har vært lav ved de siste valgene. Det må utprøves ulike tiltak som kan bidra til økt interesse for og deltakelse i valgene. Særlig er det viktig med tiltak som kan stimulere ungdom til deltakelse. Det er også viktig med tiltak for å få økt valgdeltakelse blant etniske minoriteter.
Sentrumspartiene vil:
* Grunnlovfeste det kommunale sjølstyret.
* Gi kommunene et friere skattøre noe som innebærer at kommuner i perioder kan øke skattleggingen for å gjennomføre konkrete oppgaver. Dette kan tas opp med velgerne i forbindelse med valg eller rådgivende folkeavstemninger.
* Videreutvikle kommunenes konsultasjonsordning med Staten i mer forpliktende retning om iverksetting og utvikling av den offentlige politikken, bl.a. med forhandlinger om nye, større oppgaver som pålegges kommunene.
* Redusere omfanget av forskrifter og øremerkede midler i Statens styring av kommunene
* At sammenslåing eller oppdeling av kommuner bare skal kunne skje dersom det er flertall i de berørte kommunene for dette.
* At tapskompensasjonen til de såkalte "Rattsø-taperne" ikke avvikles før det har vært en gjennomgang av inntektssystemet og det er foretatt endringer utfra hva denne gjennomgangen vil vise.
Økt offentlighet
Åpenhet må være en selvfølge og praktiseres til daglig. Sentrumsregjeringen fremmet en rekke forslag for å bedre åpenheten i offentlig forvaltning. En aktiv etterlevelse av offentlighetsloven og en korrekt og restriktiv bruk av unntakshjemlene er en forutsetning for et trygt og åpent samfunn der innbyggerne kan ha tillit til det offentlige. Dette er også viktig for at media kan stå for et positivt bidrag i samfunnsdebatten. Dette må også gjelde i kommuner og fylkeskommuner.
Senterpartiet, KrF og Venstre:
Frivillig sektor - en verdifull ressurs
De frivillige organisasjonene representerer stor bredde og mangfold. I dag ser vi en ny og spennende samhandling mellom det offentlige, den tradisjonelle frivillighet, og nye aksjons- og organisasjonsformer. Frivillige organisasjoner skal være et selvstendig korrektiv og supplement til det "profesjonelle" samfunnet, og dermed mer enn et verktøy for myndighetene til å løse velferdsutfordringene i samfunnet. De frivillige organisasjonene må sikres tilstrekkelige økonomiske ressurser og rammevilkår som stimulerer til innsats, uten at det offentlige legger føringer på deres virksomhet.
Sentrumspartiene er bekymret for de frivillige organisasjonenes frie inntekter. Hvis organisasjonene ikke får et bedre system for å sikre disse inntektene, står vi i fare for å stå tilbake med en sterkt forvitret sektor, som er redusert til å være utøver for offentlig politikk. Sentrumspartiene ser med uro på utviklingen der de frivillige organisasjonene taper kampen om inntekter i konkurranse med det offentlige. Offentlige lotterier kontrollerer snart halvparten av spillemarkedet, og organisasjonene sitter i stor grad igjen med tiltakene det er knyttet store etiske betenkeligheter til. Sentrumspartiene vil derfor sikre organisasjonene forutsigbar økonomi ved hjelp av økonomiske støtteordninger.
Derfor har sentrumspartiene som målsetting:
* at organisasjonenes egenart ivaretas.
* at regelverket forenkles i tilknytning til støtteordningene til barne- og ungdomsorganisasjonene.
* at de politiske ungdomsorganisasjonene får tilskudd basert på egne medlemstall og aktivitet.
* at en større andel av midlene til organisasjonene skal være driftsmidler i stedet for prosjektstøtte, slik at forutsigbarhet og kontinuitet sikres.
* at arbeidsledige og andre trygdede får mulighet til å arbeide for frivillige organisasjoner mot en liten godtgjørelse uten å miste trygdeytelsen.
* at sivilarbeidere i større grad enn i dag får avtjene verneplikten i organisasjonene.
* at ungdom får mer adgang til fri fra skolen for å delta i kultur-, organisasjons- og politisk arbeid.
* at det blir gratis arenautleie for barne- og ungdomsidrett.
* at det stilles gratis politivakthold til rådighet der dette anses som nødvendig ved arrangementer som skal gi inntekt til frivillig arbeid blant barn og unge eller frivillig kulturarbeid.
* et større skattefradrag for gaver til frivillige organisasjoner.
* at kommunene får anledning til å opprette "frivillighetsfond" med skatteincentiver som oppmuntrer innbyggerne til å gi pengegaver til frivillig arbeid og andre ideelle formål i lokalmiljøet.
