
Nestleiar Valgerd Svarstad Haugland (KrF):
Ikkje kristeleggjer EU-spørsmålet!
Oslo, 26.08.94
-Gjer ikkje EU-spørsmålet til eit spørsmål om å vere rettruande. Vi oppfordrar folk til å tenke sjølv. Då må vi også respektere dei som har tenkt seg ferdig. Dette seier KrFs nestleiar Valgerd Svarstad Haugland.
Svarstad Haugland reagerar dermed på fleire leiarar i kristen-Noreg som meiner det er ei kristenplikt å stemme nei til medlemskap i EU.
-Det er viktig at spørsmålet om eit ja eller nei til EU ikkje vert kristeleggjort. Ei kobling mellom EU-spørsmålet og grad av kristentru er å blande saman to område som i ein slik samanheng har lite med kvarandre å gjere. I kampar før har vi sett at ulike grupper tar Gud til inntekt for sitt standpunkt. Dette vil eg åtvare mot i EU-kampen, seier Svarstad Haugland.
Ho er også redd for konsekvensane slike bastante utsegn kan få på avstemningsdagen 28.november.
-Debatten kan nok verka styrkande på ein del kristne som allereie har bestemt seg for å seie nei. Derimot er eg redd vi vil støyte frå oss mange av tvilarane. Tvilarane er den store utfordringa for oss, og menneske i denne gruppa vinn vi best gjennom sakleg argumentasjon, seier Svarstad Haugland.
KrF-representanten håpar også kristenleiarane veit kva dei gjer når dei går ut med denne typen stoff i media.
-Når debattar av dette slaget blir fanga opp av media, vert dei mange gonger forsterka. Dette fordi det er godt stoff setje kristne grupper opp mot kvarandre. Her må vi passe oss, seier Valgerd Svarstad Haugland.
