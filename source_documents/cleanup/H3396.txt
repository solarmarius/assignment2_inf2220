
10. juli 2001
Stortingsrepresentant Einar Steensnæs (KrF), leder i utenrikskomiteen, kommenterer UNDP-rapporten 2001 som ble offentliggjort i dag:
Teknologi kan bekjempe fattigdom
- Teknologiutvikingen kan utvide fattigdomskløften. Men den kan også brukes til å bekjempe fattigdommen i utviklingslandene. Det vil kreve at de rike landene og de internasjonale finansinstitusjonene går sammen i en global innsats for forskning og utvikling som særlig rettes mot helse, utdanning og verdiskapning i de fattige landene.
Dette er et av de mest interessante og utfordrende funnene i Human Development Report 2001 som i dag ble offentliggjort av UNDP (FNs utviklingsprogram). Det sier stortingsrepresentant Einar Steensnæs (KrF), leder i utenrikskomiteen, i en kommentar.
Rapporten viser at bare 10 prosent av verdens totale forskning på helse er rettet mot sykdommer som rammer 90 pst. av jordens befolkning. Av et globalt forskningsprosjekt på 70 milliarder dollar ble bare 0,5 pst avsatt til forskning på malaria og utvikling av HIV-vaksiner. På denne måten settes utviklingen i de fattigste landene kraftig tilbake. Også forskning på jordbruk og energi rettet mot utviklingslandenes behov blir kraftig forsømt.
- Nå bør en større del av forskning og teknologiutvikling rettes mot de fattige landene for å hindre at fattigdomskløften blir ytterligere utvidet, sier utenrikskomiteens leder Einar Steensnæs (KrF) sin kommentar.
- Med en forholdsvis beskjeden teknologisk ressursinnsats kan vi bedre livssituasjonen for millioner av mennesker i Afrika sør for Sahara. Det er her nøden er størst og hvor behovet for utdanning og medisinsk hjelp er mest påtrengende, sier Steensnæs.
