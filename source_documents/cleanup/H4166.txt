
onsdag 30. oktober 1996 16:30:50
Fra Venstres Pressekontor, onsdag 30. oktober 1996:
Ung Venstre-kandidat i Vestfold
Bjarki Eggen er spurt og har sagt ja til å være Venstres førstekandidat i Vestfold ved stortingsvalget.
Bjarki Eggen (28) er oppvokst i Stavern. Han var leder av Vestfold Unge Venstre i flere år på slutten av 1980-tallet Han satt som første vararepresentant til fylkestinget 1987-91, og var i samme periode medlem av samferdselsstyret. Nå arbeider han som rådgiver for Odd Einar Dørum og Venstres bystyregruppe i Oslo.
- Vi kjenner han som en svært dyktig person. Bjarki Eggen er kjent i Vestfold, og har gjort en fin innsats i Venstre her i fylket. Han har hele tiden hatt god kontakt med hjemfylket. Vi er veldig glade for at han er villig til å stille som vår stortingskandidat, sier Kristian Marcussen, leder i Vestfold Venstres nominasjonskomite. Det endelige nominasjonsmøtet skal være 16. november.
Venstre er i framgang over hele landet. Enkelte meningsmålinger har vist at partiet kan få så mye som ti representanter på det nye Stortinget. Da vil Bjarki Eggen være med på å kjempe om et utjevningsmandat. Forutsetningen er selvsagt klar framgang i forhold til valget i 1993, da Venstre fikk 3200 stemmer (2,7 prosent). Bakgrunnstall fra flere meningsmålinger viser imidlertid at Venstre i det siste har hatt spesielt stor framgang i Oslofjord-området.
- Lars Sponheim har gjenreist Venstre som et borgerlig og liberalt parti på landsplan. Min oppgave blir å gjenreise Venstre i Vestfold, sier Bjarki Eggen.
Venstre har hatt hele 16 stortingsrepresentanter fra fylket, deriblant statsrådene Sven Aarrestad og Fredrik Olsen Nalum først i dette århundre. Borghild Bondevik Haga representerte Venstre fra Vestfold i perioden 1965-69. Bjarki Eggen sier han ønsker å bygge videre på denne ærerike tradisjonen.
Venstre kommer til å gå til valg med krav om forandring i Vestfold-politikken.
- Jeg ser på meg selv som en borgerlig samarbeidspolitiker, og er opptatt av å være med på å bygge et bredt alternativ til Arbeiderpartiet. Når har noen av dagens Vestfold-politikere på Stortinget tatt initiativ til et bredt borgerlig samarbeid? Et samarbeid må begynne lokalt, sier Bjarki Eggen.
Venstres liste
1. Bjarki Eggen, Larvik
2. Aina Dahl, Tønsberg
3. Tore Gogstad, Sandefjord
4. Laila Omholt, Lardal
5. Jan Kulland, Larvik
6. Egil M. Marthinsen, Tønsberg
7. Eldbjørg Simonsen, Stokke
8. Øystein Hansen, Sande
9. Kari Marie Henriksen, Nøtterøy
10. Knut Trosby, Borre
11. Solveig Myrstad, Ramnes
12. Roar Arne Hvitstein, Andebu
13. Karin S. Frøyd, Larvik
