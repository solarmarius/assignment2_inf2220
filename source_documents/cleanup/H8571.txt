
Dato: 1. september 2004
Stortingsrepresentant Arne Sortevik (FrP)
Utfordrer Utdanningsforbundet
FrPs skolepolitiske talsmann, Arne Sortevik, er glad for at Utdanningsforbundet nå har snudd og støtter strengere krav til opptak ved lærerhøyskolene. - Det er et skritt i riktig retning. Men Sortevik utfordrerer det angrende Utdanningsforbundet til å gjøre nok en retrett.
Sortevik etterlyser nå en ny inndeling av lærerstudiet:
- Et godt virkemiddel for å øke kvaliteten på den norske lærerstanden er å dele lærerutdanningen inn i bachelor- og mastergrader. Det er helt meningsløst at lærerutdanningen skal være unntatt fra denne delen av kvalitetsreformen, det burde Helga Hjetland innrømme, utfordrer han.
En mulig inndeling er at en bachelorgrad på tre år gir rett til å undervise 1.- 4. klasse, og at en femårig mastergrad gir rett til å undervise på de høyere klassetrinnene.
Sortevik mener skjerping av opptakskravene er ikke nok:
- Den norske skolen trenger en læringsstrategi som fokuserer enda mer på gode læringsresultater; det innebærer også skjerpede krav til lærere som allerede er i jobb. For mye ettergivenhet preger altfor mange av dagens lærere.
Sortevik er imidlertid glad for at det endelig ser ut til å ha gått opp et lys for Utdanningsforbundet, og at også Helga Hjetland innser at noe må gjøres med lærerstudenter som ikke holder mål:
- Under behandlingen av den såkalte Kvalitetsmeldingen var Hjetland kritisk til strengere opptakskrav til lærerstudiet. Det er bra at hun angrer seg, og endelig løfter blikket fra fagforeningsarbeid til fagarbeid.
- Lærerutdanningen er en svært viktig utdanning, som danner grunnlaget for alle fremtidige læringsresultater. Derfor er det på tide at særlig Utdanningsforbundet for alvor tar inn over seg at vi trenger et nytt utdanningsløp, avslutter Sortevik.
