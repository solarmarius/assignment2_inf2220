
3. mai 2001
Solveig Solbakken
Feministbrev 3. mai 2001
- Vår regjering har 19 likestillingsministre. Allerede 8. mai 2000 bestemte regjeringen at den ville intensivere arbeidet med likestilling. Jeg er så heldig å lede et statssekretærutvalg for likestilling som følger ekstra nøye med på dette arbeidet, skriver statssekretær Solveig Solbakken i feministbrev 3. mai 2001.
Kjære feminist
Vår regjering har 19 likestillingsministre. Allerede 8. mai 2000 bestemte regjeringen at den ville intensivere arbeidet med likestilling. Jeg er så heldig å lede et statssekretærutvalg for likestilling som følger ekstra nøye med på dette arbeidet. I tillegg så sørger en statssekretær i hvert departement for at likestillingshensynet er med i alle beslutninger og utredninger. Vi vil at alt vi gjør i vår Regjering skal være riktig både for kvinner og menn. Jeg skal gi dere noen smakebiter på hva Regjeringa har gjort, og hvilke utfordringer vi står overfor.
Likestillingsloven er det viktigste redskapet regjeringen har for å fremme likestilling. Denne loven skal endres på en rekke punkter. Endringene vil føre til at loven ikke bare blir en antidiskrimineringslov, men den vil også stille krav til konkret handling for å fremme likestilling.
Arbeidsplassenes plikt til å arbeide for likestilling skal utvides slik at både offentlige og private arbeidsplasser skal redegjøre for likestillingssituasjonen i årsberetninger og årlige budsjetter. Det skal bli lettere å kreve lik lønn for arbeid av samme verdi, det skal innføres objektivt erstatningsansvar for arbeidsgivere som bryter likestillingsloven, og det foreslås en ny bestemmelse om seksuell trakassering.
Barne- og familiedepartementet har i samarbeid med Justisdepartementet iverksatt en utredning av krav om kjønnsrepresentasjon i styrer i privat sektor. Utredningen vil bli sendt ut på høring før sommeren. Forslaget skal inneholde ulike modeller for å nå målet om å bedre kjønnsrepresentasjonen i styrer i privat og offentlig virksomhet.
I dag gjelder likestillingsloven på alle områder med unntak av indre forhold i trossamfunn. Ansettelser og utnevnelser i Den norske kirke tolkes som indre forhold som er unntatt fra loven. Spørsmålet om likestillingsloven også skal gjelde for Den norske kirke blir nå utredet i samråd med kirken, og vil bli sendt på høring til høsten.
Regjeringens storsatsing på barnehager har også et klart likestillingsaspekt. Så lenge det ikke finnes nok plasser til en pris alle har råd til, har ikke småbarnsforeldre muligheter til å velge det de synes er best for sin familie. Det er ingen tvil om at fedrekvoten har vært en stor suksess og har bidratt til likestilling på hjemmefronten. Det er behov for å se mer på mannsrollen i et nytt årtusen. Særlig i forhold til menns rolle som fedre har vi sett stor forandring, og det er kanskje her det er lettest å fremme endring, fordi det har blitt så tydelig for mannen hva han går glipp av ved å følge en tradisjonell mannsrolle.
Statsministerens oppfordring til alle statsrådene om personlig å sikre at ingen menn blir ledere i staten, hvis kvinnelige søkere er kvalifisert, er et viktig signal i riktig retning.
Likestillingarbeidet skjer på alle områder når Arbeiderpartiet sitter i regjering.
Det har i mange år vært et problem at gifte kvinner som kontakter ligningskontoret, har måtte gi mannens personnummer for å få opplysninger om seg selv. Finansdepartementet har gjort noe med dette. Nå må ikke lenger gifte kvinner oppgi sin manns fødselsnummer for å få hjelp fra ligningsetaten. Det er i dag nok å oppgi sitt eget fødselsnummer. Det skulle da egentlig bare mangle.
Kvinner og menn har ulik forventet levealder. Dermed kan forsikringsselskaper ta ulik pengepremie for kvinner og menn. Dette har vi lyst til å se om vi kan endre. Regjeringen har oppnevnt et offentlig utvalg som blant annet skal belyse hvordan kjønn kan eller bør påvirke innbetalingene til og/eller ytelsene fra kollektive tjenestepensjonsordninger.
Næringsministeren har gjennomført et møte med kvinnelige gründere i den nye økonomien. I tillegg er det tatt flere initiativ overfor næringslivet for å bedre kvinneandelen blant ledelsen i bedriftene. Arbeids- og Administrasjonsdepartementet skal integrere likestillingsperspektivet i regjeringens fornyelsesprogram. Forsvaret vil øke andelen kvinnelige ansatte og ledere. Utenriksdepartementet skal utarbeide en ny og mer moderne handlingsplan for den kommende fem-årsperioden med sterkere fokus på likestillingsperspektivet. Kirke-, utdannings- og forskningsdepartementet har hatt fokus på likestilling gjennom diskusjonen om kvinner i kirken og ikke minst om lærebøker i privatskoler. Landbruksministeren har fokus på likestilling, både i landbruksnæringen og i Landbruksdepartementet og statlig landbruksforvaltning. Blant annet ønsker statsråden at det ved hver nytilsetting av ledere skal begrunnes overfor Statsråden hvis ikke en kvinne ansettes.
Den forrige regjeringen la frem en handlingsplan om vold mot kvinner. Vår regjering sørger for gjennomføring av tiltakene, og gir dette arbeidet høyere prioritet. Det er blant annet innført en ny bestemmelse i straffelovens § 208 som gir personer som mener de har vært utsatt for en seksualforbrytelse, økt beskyttelse mot injuriesøksmål. Bestemmelsen er innført for å unngå at kvinner skal få økonomisk straff dersom de forteller sine nærmeste om det de mener er et overgrep, istedenfor å få erstatning og oppreisning fra gjerningsmannen. Justisdepartementet skal etablere et kvinnevoldsforum som skal møtes for å diskutere spørsmål knyttet til vold mot kvinner. Regjeringa har lagt fram en handlingsplan mot kjønnslemlestelse og har intensivert arbeidet med tvangsekteskap.
Noen smakebiter på de utfordringene vi står overfor er: Å øke kvinneandelen på ledernivå i statsforvaltningen, fortsatt jobbe for likelønn i staten, kjønnsdelt statistikk på alle områder, kjønnsperpektivet i læreplanene, veileder i arbeid med likestilling i skolen, øke kvinneandelen ved universiteter og høyskoler, fokus på kvinner med innvandrerbakgrunn og kvinneperspektiv på bistandsarbeidet.
Når Arbeiderpartiet sitter i regjering er alle ministrene likestillingsministre, og arbeidet skjer på alle områder.
