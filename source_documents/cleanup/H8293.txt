
Dato: 2004.04.15
Stortingsrepresentant Arne Sortevik (FrP)
Fraksjonsleder i Kirke-, utdannings- og forskningskomiteen
- Beklager elevaksjon mot nasjonale prøver
- Jeg har merket meg at det som kaller seg en "Elevaksjon mot nasjonale prøver" er startet i Bergen med en politisk aktiv 15-årig RV-er som "aksjonsleder". Det er et initiativ jeg sterkt beklager og som jeg stiller meg avvisende til, sier stortingsrepresentant Arne Sortevik som også er skolepolitisk talsmann for FrP.
- Nasjonale prøver gjennomføres nå bl.a. for å undersøke kunnskapene i matematikk hos 10. klasser. Elever som eventuelt leverer blanke oppgaveark kan bli lurt av en aktiv RV-er som også innrømmer at han er imot all slags eksaminering, og de kan bli lurt til å tro at det er en demokratisk rett å sabotere de delene av skolepolitikken som de eventuelt ikke liker eller ikke forstår, sier stortingsrepresentant Arne Sortevik fra FrP.
- Nasjonale prøver er et riktig og viktig tiltak for å måle læringsresultatene på ulike klassenivå i norsk grunnskole. Både internasjonale og nasjonale undersøkelser har vist at vi må bedre læringsresultatene i norsk skole, og der er derfor svært viktig at norske elever - også 10.klasser som skal prøves i matematikk - deltar i prøvene og gjør sitt beste.
- Når Kirke, utdannings- og forskningskomiteen senere i år skal behandle Stortingsmelding 30 om forsterket kvalitet i grunnopplæringen i Norge står begrepet "ferdigheter" sentralt; å kunne uttrykke seg muntlig, å kunne lese, å kunne uttrykke seg skriftlig, å kunne regne og å kunne bruke digitale verktøy. For FrP er den sjette ferdigheten minst like viktig; å kunne bruke de andre ferdighetene når det gjelder, sier FrPs Arne Sortevik. Det er i elevenes interesse at kvaliteten i norsk skole for bedres. For å få til en snarlig forbedring må vi ha flere prøver - ikke fjerne prøvene. Etter FrPs mening må vi også ha eksamen og karakterer alt fra og med 5. klassetrinn i grunnskolen, samt ordens- og oppførselskarakterer fra og med 3, klassetrinn. En aksjon som dette tyder jo på at en del elever kanskje trenger trening i oppførsel.
