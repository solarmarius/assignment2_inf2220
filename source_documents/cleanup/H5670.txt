
14/3-02
Oppland Senterungdom
Christian J. v. Harling
Bondevik + Judas = ??
Dagens samarbeidsregjering mellom KrF og H har sagt klart ifra at en ny EU-debatt er utelukket. Det holder jeg med dem i, for Norge tok i ­94 avstand fra et EU-medlemskap og da er det bare bortkastet tid og resurser å starte en ny debatt bare 8 år etter. Men den samme regjering som ikke vil starte ny EU-debatt, og dermed også sier Nei til Eu-medlemskap, gjør som tidligere regjeringer og føyer seg etter "Store Manns Ord" fra Brussel som om de var en gjeng tafatte fårehoder på leting etter salt. Regjeringen må skjerpe seg! Vise at de har egne meninger og tør å stå for de meningene. Ikke dilte etter pampene i Brussel som om de var sauer (uten sammenligning for øvrig). Regjeringen må sette foten ned og bruke sin så mye omtalte vetorett når det gjelder for eksempel matsminke i barnemat og vitamintilskudd i juice, hvor Bondevik taler med kløvet tunge. Og hva med jegerne som kanskje pålegges å fryse elgen med det samme den er skutt. Nei, Bondevik og resten av dere som tror dere styrer, nå må dere vise at dere har ben i nesen og egne meninger. Ikke gi inntrykk av at dere har vann i ben og armer!
