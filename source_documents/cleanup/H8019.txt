
21.11.2003
ARBEIDERPARTIETS STORTINGSGRUPPE
Stortingsrepresentant Karita Bekkemellem Orheim, Ap
Helomvending av Clemet - Statens Lånekasse blir ikke helprivatisert
- Lånekassen helprivatiseres ikke, noe Regjeringen tidligere har antydet. Vi er derfor glade for at Statens Lånekasse fortsatt i hovedsak blir statlig styrt. Lånekassen er en viktig samfunnsinstitusjon, og ble opprettet med det formål å gi lik mulighet til utdanning, sier leder for Aps utdanningsfraksjon, Karita Bekkemellem Orheim.
Arbeiderpartiet satte ned utvalget som gjorde forarbeidet til stortingsmeldingen om Lånekassen som kom nylig, nettopp fordi dette er et ledd i arbeidet for en bedre og mer effektiv offentlig sektor. - Det er viktig for oss at studentene får en god service og kort saksbehandlingstid, spesielt i en tid der studentene opplever kutt i studiefinansieringen fra Regjeringens side, sier Bekkemellem Orheim.
- Vi ser at utdanningsminister Kristin Clemet foreslår å delprivatisere noen av tjenestene, og Ap kommer til å følge nøye med på de foreslåtte nedskjæringene på ca. 50 årsverk, hvilke tjenester dette kommer til å gjelde og spesielt når det gjelder innkreving av misligholdte lån. I en tid med stor arbeidsledighet og en regjering som velger å kutte i tilbud til etter- og videreutdanning, sier det seg selv at det er nødvendig med et våkent øye på etterfølgende prosesser.
