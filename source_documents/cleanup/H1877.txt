
Mandag 10. februar 1992
Stortingsrepresentant Eleonore Bjartveit:
UOPPRETTELIG DERSOM PSYKOSEREGISTERET SLETTES
Man gjør noe uopprettelig dersom Psykoseregisteret slettes nå. En slik beslutning kan dessuten stimulere til å låse fast holdninger som gjør psykiske lidelser til noe man skammer seg over. Dette er holdninger vi ønsker å motarbeide, understreket stortingsrepresentant Eleonore Bjartveit (KrF, Oslo) i Stortinget mandag. Utgangspunktet for debatten var en interpellasjon fra Eva Finstad til justis-ministeren. 300 000 personer er registrert i dette registeret, og Finstad ville vite om statsråden ville ta initiativ til å få det slettet.
Eleonore Bjartveit advarte sterkt mot en slik sletting. Hun minnet om at det finnes andre medisinske registre, og trodde at en særbehandling av dette registeret ville virke mot sin hensikt.
-Jeg forstår den skepsis som kan ligge bak interpellasjonen. Vi har opplevd uheldige eksempler på at følsomme opplysninger er kommet på avveier. Det gjelder imidlertid også opplysninger fra sosialetat, skole og andre områder, sa Eleonore Bjartveit.
Hun var også opptatt av registerets betydning for forskningen, og beskrev Psykoseregisteret som "et enestående og omfattende materiale" som det har tatt årtier og krevd store ressurser å bygge opp.
-Det vil kanskje bare ta noen timer å ødelegge dette. Etter mitt skjønn ville det være en ulykke om vi gjorde det. Skaden vil være uopprettelig, og vi vil aldri kunne få dette verdifulle materialet tilbake, konkluderte Eleonore Bjartveit.
