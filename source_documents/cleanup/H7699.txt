
2003
NKP Finnmark
FOLKEMAKT MOT PENGEMAKT
NKP er et sosialistisk parti som ser det som nødvendig at kapitalens bevegelser kommer under demokratisk kontroll enten ved statlig deltakelse eller statlig eie. Dette gjelder spesielt de store bankene og forsikringsselskapene. I de store bedriftene/konsernene som oljeselskaper, treforedling, smelteverk, skipsbyggerier, næringsmiddelsbedrifter og andre må staten eller folkevalgte organer ha avgjørende medbestemmelse. Staten må eie og ha ansvar for å sikre driften av viktig infrastruktur som helsevesen, skolevesen, forskningsinstitusjoner, kraftforsyning, veier, jernbane og telekommunikasjon
NKP vil styrke samvirkebevegelsen i alle primærnæringene og foredlingsindustrien knyttet til disse.
NKP er motstander av medlemskap i EU fordi vi da må avgi vår råderett over ressurser på land og i havet til et samfunnsystem som har maksimering av profitt gjennom fri konkurranse som sitt mål.
NKP vil i fylkestinget representere en mer radikal politikk som tar sikte på å bryte med de frie markedskreftene.
NKP liste ved fylkestingsvalget 2003
Første kandidaten til Norges kommunistiske parti (NKP)i Finnmark ved fylkestingsvalget er Olav Solli. Han er 28 år og opprinnelig fra Kongsvinger i Hedmark. Han har bodd i 3 år i Sør-Varanger kommune der han jobber ved økonomiavdelingen i kommunen.
Olav har tross sin unge alder vært medlem i NKP i 11 år. Han har hatt en rekke tillitsverv både i NKP og i ungdomsforbundet NKU. Han er også aktiv i fagbevegelsen og er tilsluttet Norges kommuneforbund der han er kasserer i avdeling 253 Sør-Varanger kommuneforening.
Olav har vært engasjert i en rekke politiske saker av både utenriks- og innenrikspolitisk karakter. Her kan nevnes at han deltar i kampen mot etablering av Regionfeldt Østlandet (militært skytefelt i Åmot kommune i Østerdalen). Han var også med i kampen mot norsk medlemskap i EU i 1994. Nå er han engasjert i kampen for kurdernes rettigheter og med i Lokale fredsinitiativer mot krig i Irak som er dannet i Kirkenes.
På 2. plass på lista står leder i Finnmark NKP, Jostein Hansen. Han jobber som førsteammanuensis i samfunnsfag ved Høgskolen i Finnmar. Han er 59 år og har bodd i ALTA siden 1974. Jostein er medlem av NKPs landsstyre.
På 3. plass står Sten-Arild Johnsen. Sten-Arild sitter i kommunestyret i Vadsø. Han er bygningsarbeider, 52 år, og mangeårig tillitsvalgt i Fellesforbundet
De øvrige på lista er:
4 . Gøril Søndrol Kjøllefjord
5. Karin Wiik Hammerfest
6. Hugo Nilsen Vardø
7. Olga Olaussen Alta
8. Nils Grønberg Berlevåg
9. Einar Bergland Kautokeino
10. Bjarne Mathisen Berlevåg
11. Ruth Rye Josefsen Alta
12. Sven-Rune Johnsen Vadsø
13. Dagfinn Bjørnæs Alta
14. Solbjørg Bangsund Vardø
15. Kjell Erik Andreassen Sør-Varanger
16. Edel Søndrol Alta
17. Ingolf Schanche Vadsø
18. Eli Bolle Hammerfest
19. Harald Lorentzen Vardø
20. Kjerstin Dyrseth Alta
21. Sigvald Sundby Hammerfest
Hva skjer med FINNMARK?
Den største trusselen mot næringslivet og bosettingen i Finnmark, og da særlig kystområdene, er at kapitalens frie tilgang til fiskekonsesjoner og produksjon får fortsette.
På grunn av denne politikken eies nå storparten av fiskeflåten og landanleggene av firma som er registrert utenfor vårt fylke. Det har medført mange konkurser og nedleggelser i fiskeindustrien.
I de øvrige næringene har vi fått samme utviklinga. De små enhetene legges ned under påskudd av at stordrift er mer lønnsomt.
Dersom Norge skulle bli medlem i EU, vil denne utviklinga skyte fart, og vi vil få ei radikal endring av næringslivet i enda mer markedsøkonomisk retning og ei folkeflytting vi nå bare ser begynnelsen av.
Kommunistene vil gå inn for større statlige fond som skal sikre kapitaltilgang til mindre bedrifter, fiskebåter og andre næringstiltak.
Fiskeripolitikken
Nkp er sterk motstander av den privatiseringa av fiskeriallmenningen som nå skjer gjennom opphopinga av kvoter og konsesjoner i store fiskerirederier og produksjonskonserner.
Kommunistene har lenge hevdet at fylket må deles inn i fiskerisoner som har en ei variert fiskeflåte som har konsesjonene og leveringsplikten knyttet til sonen. Hver fiskerisone må ha fiskemottak på alle større steder og der det er nødvendig p.g.a. lange avstander. Videre mener vi at
- det konvensjonelle kystfisket må prioriteres fordi det er ressursbevarende og gir best kvalitet på råstoffet.
- fjordbestandene av fisk må vernes mot overfiske og bruk av aktive redskaper.
- trålernes konsesjoner må være knyttet opp til leveringsplikt til bestemte mottak eller en region.
- fangstene skal i i størst mulig grad videreforedles der de blir ilandført. Det gir arbeidsplasser på kysten.
- konsesjoner for fiske skal ikke selges ut av fylket, og konsesjoner som er solgt ut av fylket må tilbakeføres til Finnmark.
- det må skapes nye felles fangst- og produksjonsorganisasjoner som er i stand til å ivareta interessene til de som fisker og de som produserer fisken på land.
- oppdrettsnæringen må styres slik at den ikke er en trussel mot villfisk og det tradisjonelle fisket.
- Kamtsjatka-krabben må betraktes som en norsk ressurs i norske farvann, og den må beskattes slik at den ikke blir en trussel mot andre fiskerier.
- ungdomskvotene må vidererføres og det må gis opplæringstilbud for unge fiskere som et ledd i rekrutteringa til fiskeflåten.
- det må gis støtte til mindre fiskemottak og transport for å sikre avsetning for fisk fra fiskerne på små steder og i fjordene.
Petroleumsvirksomhet i Nordområdene
Kommunistene mener at Norge ikke har behov for å tømme sine oljekilder i det tempo vi gjør det i dag. Det haster derfor ikke med å starte med olje- og gassutvinning i havet utenfor Finnmark utover det som allerede er igangsatt. Vi må ta hensyn til at Norskehavet og Barentshavet er meget produktive områder for våre viktigste fiskeslag.
Den omfattende transporten av olje langs kysten krever økt overvåking, permanent tilstedeværelse av slepebåter og redningsutstyr. Territorialgrensen må straks utvides til minst12 mil.
Landbrukspolitikk
Kommunistene går inn for å gjenreise samvirketiltak innen landbruket. Det er viktig å hindre at produktiv jord blir tatt til andre utbyggingsformål. Det må forskes og arbeides for å finne bedre dyrkningsmetoder for poteter, grønnsaker og bær som utnytter vår korte, lyse sommer som gir produktene en særskilt kvalitet.
Utdanning og kultur
Opprettholde en desentralisert grunn- og videregående skole. Utvikle tilbud på alle nivåer som ivaretar Finnmarks behov for arbeidskraft. Forskning og høgskoleutdanning må knyttes sterkere til egen region. I grunnskolen må kulturfagene få større plass, og det må gis større tilskudd til kulturskolene.
Den folkelige kulturen betyr mye for trivsel og bosetting. Den må derfor få offentlig støtte.
De kommunale og fylkeskommunale bibliotekene må opprettholdes og utvikles og gis tilstrekkelig statlig støtte.
Helse- og omsorg
Sikre at vi har minst to større sykehusenheter med god akuttdekning. Utvikle tilbud i Alta som reduserer behovet for transport til Hammerfest. De kommunale helsesentrene må utvikles og tilknyttes sykehusene gjennom telesambandet for å kunne gi et bedre tilbud på stedet. Dette gjelder særlig fødselstjenesten og noe av eldreomsorgen. Vi krever også at helseinstitusjonene har nok betjening til å gi pasientene den behandling og omsorg de har krav på.
Styring og økonomi
Fylkeskommunen som planleggings- og forvaltningsorgan bør opprettholdes. Det interkommunale samarbeidet innen fylket må videreutvikles. Kommunistene vil ikke gå inn for sammenslåing av nåværende kommuner uten at det er et klart flertall for det i de kommunene det gjelder.
Kommunene og fylkeskommunene må få større andel av sine skatteinntekter og større overføringer fra staten slik at de kan løse de oppgavene som påhviler dem på en akseptabel måte.
Historisk mulighet til å få bestemme i eget hus
Det burde være i alle finnmarkingers interesse å få slutt på sentraldirigeringa sørfra og få overført forvaltninga av grunn og naturressurser til det nye organet Finnmarkseiendommen der Fylkestinget og Sametinget får like mange representanter. Det er bare gjennom folkeretten at befolkninga i Finnmark kan sikres større lokal og regional kontroll over ressursene. Det vil være tragisk om gammel sameforakt skulle ødelegge denne historiske muligheten til å få bestemme i eget hus. Eiendomsretten til statens umatrikulerte grunn i Finnmark bør overføres til Sametinget.Det er en uttrykkelig forutsetning at forvaltningen av ressursene ikke skal skje på individuell etnisk basis, men som områderettigheter der alle stilles likt.
Nei til privatisering
De siste regjeringene har privatisert en rekke statlige virksomheter (Televerket, NSB og flere) gjennom å omdanne dem til aksjeselskaper. En rekke tjenester som samfunnet er helt avhengig av er satt ut på anbud. Dette for å gi større lønnsomhet. Vi ser i dag at dette fører til innskrenkinger og et dårligere servicenivå.
NKP mener at det ikke er bevist at offentlig eierskap nødvendigvis er mindre effektivt og mindre lønnsomt. De privatiserte bedriftene sliter med høyt arbeidstempo og dermed store sykefravær, noe som i siste instans skyves over på det offentlige trygdesystemet. NKP går derfor mot privatisering av offentlig tjenester og eiendom.
FOLKKEMAKT MOT KAPITALMAKT
at Norge ikke har noe i EU å gjøre fordi det vil ta fra oss eiendomsretten til våre naturressurser og utnyttelsen av dem, noe som vil kunne rasere kyst-Finnmark. (Dette ser vi skjer allerede ved at fiskekonsesjoner og kvoter kjøpes opp av sterke kapitalkrefter utenfor fylket. Vi kaller det ei privatisering av fiskeriallmenningen.)
at fiskekvotene og konsesjoner til tråldrift skal knyttes til fiskerisoner i Finnmark der det er leveringsplikt.
at grunn- og videregående skoletilbud skal være så desentralisert som mulig.
at ILO-konvensjonens bestemmelser om urbefolkningens rettigheter skal brukes for å sikre at vi i Finnmark får eiendoms- og bruksretten til våre natur-ressurser på land og våre havområder.
at det er galt å privatisere fylkeskommunale virksomheter.
at staten må øke tilskuddene til fylkene for at de skal kunne løse de oppgavene de er pålagt.
at byråkratiet i fylkesadministrasjonen bør reduseres slik at vi får mer til drift og utbygging av våre velferdsbehov.
at vi skal ha to fullverdige sykehus i Finnmark og at de kommunale helse- institusjonene skal ha kompetanse og personell nok slik at de kan løse sine omsorgsoppgaver på en tilfredsstillende måte.
at bare ei sosialistisk samfunnsordning kan skape rettferd i fordelinga av godene i verden.
da finnes det bare ett parti å stemme på ved fylkestingsvalget.
Stem Norges kommunistiske partis kandidater, økonomikonsulent Olav Solli 29 år fra Sør-Varanger og første amanuensis i samfunnsfag, Jostein Hansen 59 år, fra Alta inn i fylkestinget.
