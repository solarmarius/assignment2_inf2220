
20.02.03, Stortinget
Inger S. Enger
Viktig gjennomslag for topris på strøm
-Det er svært gledelig at en samla energi- og miljøkomite i dag har stilt seg bak en videre utredning av topris på strøm, sier Senterpartiets Inger S. Enger. Denne saken har Senterpartiet kjempa for i mange år, og den alvorlige situasjonen på strømmarkedet har nå gjort slikt inntrykk på hele det politiske miljøet, at forslaget om topris endelig kommer videre.
Vinterens høye strømpriser har ført til at husholdninger med dårlig råd har fått problemer med å betale strømregningene, selv om elektrisiteten bare har vært brukt til helt nødvendige formål. Husholdninger med god råd har derimot ikke blitt berørt på samme måte. Et prissystem der alle husholdninger kan kjøpe et normalforbruk av strøm til en overkommelig pris, mens et høyere bruk skal være dyrere, vil være mer rettferdig. Det vil også stimulere til strømsparing.
En viktig tilleggseffekt er at det blir mer lønnsomt å gå over til andre oppvarmingsformer enn strøm, slik som varmepumper, bioenergi, spillvarme m.v.
-Jeg ser fram til å få Regjeringens forslag til nærmere utforming av ordningen i forbindelse med Revidert budsjett i juni, avslutter Inger S. Enger.
