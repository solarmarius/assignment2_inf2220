
Oslo, 31. mai 2002
Børge Brende
Norge ratifiserte Kyotoprotokollen
Som ett av de første vestlige industriland har Norge ratifisert Kyotoprotokollen om utslipp av klimagasser. Stortinget ga sitt samtykke til ratifikasjon 21. mai. Ratifikasjonsdokumentet ble overlevert FN 30. mai 2002.
- Dette er et av høydepunktene i min tid som statsråd så langt, sier en meget fornøyd miljøvernminister Børge Brende. - Globale klimaendringer er den største miljøutfordringen i dette århundret. Ved å gå foran med ratifikasjon av Kyotoprotokollen viser vi verden at dette er et problem som Norge tar svært alvorlig, og at vi ønsker å gjøre vår del for å løse det.
Det er ventet at EU og Japan vil ratifisere Kyotoprotokollen om kort tid. Så langt har 56 land formelt ratifisert avtalen, herav tre industriland: Romania, Den tsjekkiske republikk og Island. For at Kyotoprotokollen skal tre i kraft, må minst 55 land, herunder industriland som til sammen står for minst 55 prosent av industrilandenes samlede CO2 utslipp i 1990, ratifisere avtalen. Spørsmålet om ikrafttredelse er derfor nå utelukkende et i-landsansvar.
Norge hadde håpet at protokollen skulle kunne tre i kraft innen FNs toppmøte i Johannesburg i august. Miljøvernministeren sendte derfor nylig brev til kolleger i Russland, Japan, Canada, Australia og New Zealand med oppfordring om tidlig ratifikasjon. - Nå ser det ikke ut til at ikrafttredelse innen Johannesburg vil være mulig, men vi vil likevel oppfordre andre land til å gjøre sitt ytterste for å bringe et positivt budskap om ratifikasjon til Johannesburg, sier Brende.
- Regjeringen ønsker at Norge skal være en foregangsnasjon i kampen mot klimaendringer. Vi har gjort vår del av jobben for å virkeliggjøre Kyotoprotokollen. Dette skal vi nå følge opp nasjonalt ved å komme tidlig i gang med fremtidsrettede virkemidler for å redusere klimagassutslippene, sier Børge Brende.
Kyotoprotokollen er en juridisk bindende avtale under Klimakonvensjonen om reduksjoner i utslipp av seks klimagasser. Protokollen ble vedtatt i 1997, og forplikter Norge til å begrense sine utslipp av klimagasser i perioden 2008-12 til maksimalt 1 prosent over utslippsnivået i 1990. Under klimatoppmøtet i Marrakesh i fjor ble det enighet om regelverket for gjennomføring av protokollen. Dette gjør det mulig for industrilandene å ratifisere protokollen.
