
24. august 2005
Siv Jensen, nestformann i FrP
Positivt fra KrF om alkohol
- De nye signalene fra KrF når det gjelder sammenhengen mellom høye alkoholavgifter og rekordhøy grensehandel, er positive. Dermed er et hinder for samarbeid mellom oss borte, sier FrPs Siv Jensen.
Fremskrittspartiets 1. nestformann Siv Jensen har lenge tatt til orde for at Norge må senke alkoholprisene ned til et europeisk nivå. Samtidig har KrF avvist et tettere samarbeid med FrP blant annet på grunn av alkoholpolitikken.
Nå tyder imidlertid mye på at KrF kan være på glid i dette spørsmålet, og det synes Jensen er positivt:
- Det er et internasjonalt marked for alkohol. Vi kan med andre ord ikke se på norsk alkoholpolitikk isolert sett, men må gjøre det i en internasjonal sammenheng.
- Derfor er det med glede vi nå registrerer de nye signalene fra KrF, i og med at Bondevik nå har erkjent at det er et internasjonalt marked for alkohol, og at det blir økt grensehandel, ulovlig innførsel og hjemmeproduksjon med særnorske alkoholavgifter, sier Jensen.
- Disse nye signalene fra KrF innebærer at FrP og KrF i prinsippet er på linje i dette spørsmålet. Da kan jeg ikke forstå annet enn at FrPs alkoholpolitikk ikke lenger vil være et hinder for et bredere samarbeid, sier Siv Jensen.
- Selv om Bondevik i ettertid har forsøkt å ro seg vekk fra sine egne uttalelser, er det grunn til å håpe på at signalene bærer bud om en snuoperasjon i KrF når det gjelder alkoholpolitikk, avslutter Jensen.
