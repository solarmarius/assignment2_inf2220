
3.5.2005
Odd Roger Enoksen, Senterpartiet, om statens tilbud i jordbruksforhandlingene
Staten ønsker fortsatt inntektsnedgang for bøndene
- Tilbudet fra Staten kan ikke forstås på noen annen måte enn at Regjeringen med KrF i spissen vil at inntektsforskjellene mellom bøndene og øvrige arbeidstakere i samfunnet skal fortsette å øke.
Bondevik sa til avisa Nationen den 25. april at tallene kom som en "ubehagelig overraskelse". Så ubehagelig kan tallene etter Bondevik sin oppfatning neppe ha vært når han mener at det er riktig å legge fram et til bud som innebærer at bøndene skal sakke ytterligere akterut i inntektsutviklingen.
Regjeringen mangler respekt for det felles beregningsgrunnlaget som budsjettnemnda for landbruket har lagt fram, når den får seg til å legge fram et så dårlig tilbud som 100 millioner kroner.
Budsjettnemnda for jordbruket har gjennom framleggelsen av faktamateriale om situasjonen i landbruket foran vårens jordbruksoppgjør, dokumentert at det forventes en inntektsnedgang på 3000 kroner fra i fjor til i år pr årsverk. Dermed har bonden gått ned over 5000 kroner i inntekt på to år. Staten og landbruksorganisasjonene sitter begge i budsjettnemnda for landbruket og har dermed kommet fram til en felles forståelse av den økonomiske situasjonen i landbruket. Dette er premissen for forhandlingene.
En kan bare tenke seg til hva som hadde skjedd som NHO hadde opptrådt overfor LO, slik Staten i dag opptrer overfor bøndene, sier Enoksen som mener at Staten gjennom det framlagte tilbudet undergraver tilliten til staten som seriøs forhandlingspart.
