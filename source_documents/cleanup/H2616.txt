
Onsdag 27. april 1994
Odelstingspresident Dag Jostein Fjærvoll (KrF):
NEI TIL EU VIL STYRKE FOLKESTYRET
-Et nei til EU vil styrke folkestyret. I 1972 sa de at det ikke lot seg gjøre å stå utenfor EF, men vi gjorde det, president, sa odelstingspresident Dag Jostein Fjærvoll (KrF, Nordland) da han avsluttet sitt innlegg i EU-debatten onsdag, et innlegg som han hadde innledet med å minne om søndagsskolens visjoner av himmelens perle-porter og gater av gull. Det var ved å lytte til handelsministerens redegjørelse av medlemskapsavtalen han hadde fått slike assosiasjoner, sa han i Stortinget.
Dag Jostein Fjærvoll minnet om at å vurdere medlemskap i den Europeiske Unionen, er å vurdere en helhet, mens forhandlingsresultatet handelsministeren hadde gjort rede for bare var en del av helheten, og ikke en gang den viktigste delen.
-Tiltredelsestraktaten forteller oss hvilke båter som får drive pelagisk fiske, tonnasje og maskinkraft, hva meierismør heter på norsk og hvordan en strømmåler skal merkes. Men den sier ikke noe at unger skal ha mat nok, hvordan vi skal bekjempe vold og rasisme eller hvordan freden skal trygges, sa Dag Jostein Fjærvoll.
Fjærvoll tok også opp det demokratiske underskuddet i EU, og viste til at gjennom EU-medlemskap flyttes en hoveddel av lovarbeidet og lovgrunnlaget bort fra folkevalgt styring i Norge, og over til EUs organer.
-Disse hovedorganene, kommisjonen og ministerrådet, er ikke folkevalgt, sa han, og minnet om at de eneste folkevalgte fra Norge i EU-systemet vil være 15 av mellom 550 og 600 medlemmer i EU-parlamentet
-Unionen vingeklipper vår nasjonale sjølråderett. Gjennom å tre inn som medlem av Unionen med dens felles forsvars- og utenrikspolitikk, reduseres vår utenrikspolitiske handlefrihet. NATO har vært vår forsvars- og sikkerhetsgaranti gjennom 40 år. Enhver svekkelse av NATO fra europeisk side er en svekkelse av Norges sikkerhetsgaranti. EU trygger ikke vår sikkerhet ytterligere, men kan skape tvil om Vest-Europas samlede innsats innenfor NATO-samarbeidet, sa Dag Jostein Fjærvoll i EU-debatten onsdag.
