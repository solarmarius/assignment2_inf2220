
18.07.03
Knut Arild Hareide, nestleder KrF
Rusbrus ut av butikken
KrF vil flytte rusbrusen ut av dagligvarebutikken og inn på Polet. Rusbrus er blitt en lokkedrikk for ungdom ned 12 års-alderen. Rusmisbruk er Norges største sosiale problem. KrF oppfordrer til solidaritet med de som rammes av følgene av rusmisbruk!
Rusbrusen appellerer til yngre aldersgrupper - og særlig jenter. Annenhver nordmann er bekymret over tidligere alkoholdebut og mer drikking blant ungdom etter at rusbrus kom i butikken, viser en fersk spørreundersøkelse fra Sentio. Denne bekymringen må vi ta på alvor! Nesten like mange er villig til å flytte rusbrusen ut av butikken og inn på Polet, viser undersøkelsen.
KrF foreslår nå at alkoholvarer som har mer enn 3,5 prosent alkohol må inn på Vinmonopolet, og vi ønsker å teste dette ut som en prøveordning i ett fylke.
Dette er et helt nødvendig tiltak. Det er to ting som særlig påvirker alkoholforbruket Pris og tilgjengelighet. KrF har tidligere foreslått å øke prisen på rusbrus gjennom høyere avgifter, og fikk flertall for det på Stortinget. Nå vil vi gjøre rusbrusen mindre tilgjengelig. Rusbrus hører ikke hjemme blant dagligvarer som melk og potetgull.
Jeg er skremt av de negative konsekvensene av lett tilgjengelig alkohol. Sommerens nyhetsbilde har vært preget av tragiske eksempler på følgene av rusmisbruk. Samtidig viser statistikken at nordmenn har aldri drukket mer alkohol enn nå. Og mens alkoholforbruket synker i andre vestlige land, så øker det i Norge.
Halvparten av all alkohol som selges i Norge, drikkes av 10 prosent av befolkningen. For de som ikke har et alkoholproblem, er det ikke noe problem at alkohol er lett tilgjengelig på butikken. Men ved å flytte de sterkeste alkoholproduktene ut av butikken, hjelper vi de som lider under alkoholproblemer. Mange familiekriser og voldshandlinger kunne vært unngått dersom alkoholforbruket var lavere.
Over 40 prosent av 15- og 16-åringene i Hedmark og Oppland har drukket alkohol fordi de er lei seg eller bekymret, viste en undersøkelse fra Universitetet i Oslo nylig. Undersøkelsen forteller oss at mange ungdommer drukner sorgene sine i rusbrus eller sprit blandet med brus.
Vi må ta ansvar for de som rammes av rusproblemer. KrFs utgangspunkt er de svakeste, som får merke de negative konsekvensene av økt forbruk og misbruk av alkohol. Barn og unge må få ha en rusfri oppvekst. Da må vi som politikere gjøre grep som kan hindre alkoholmisbruk blant de yngste.
Jeg tror også politikere i andre partier er bekymret over lavere debutalder og mer drikking blant ungdom som følge av at rusbrus nå selges i butikk. KrF inviterer de andre partiene med på en bred allianse for å forbygge rusproblemer, særlig blant ungdom. Vi må stå sammen og ta grep for å forbygge rusproblemer blant ungdom. Dersom alkoholvarer over 3,5 prosent skal kunne flyttes ut av butikkene, må det opprettes flere polutsalg. KrF er villig til å akseptere dette, for å få en bred allianse som viser solidaritet med de svakeste. Jeg tror voksne som vil kjøpe alkohol over 3,5 prosent er villig til å ta turen om polet, i solidaritet med de som har et rusproblem, og som rammes av at disse varene i dag er lett tilgjengelig i butikken.
