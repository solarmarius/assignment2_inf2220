
23. august 2004
Eli Sollied Øveraas, Senterpartiets familiepolitiske talsperson
Byråkrati - banden i EU slår til igjen
EU har atter ein gong gått til angrep på norsk distriktspolitikk. Noreg har sett inn fleire ulike tiltak for å prioritere Nord-Troms og Finnmark for å oppretthalde busetjing og viktig verdiskaping frå denne delen av landet. Eit av tiltaka har vore å sikre ei høgare barnetrygd for familiar i denne delen av landet. No vil altså EU at dette tillegget i barnetrygda skal kome alle som arbeider i denne tiltakssona til gode, sjølv om ektefellane og borna deira bur i Napoli, Geneve eller andre delar av EØS området. Dei einaste som paradoksalt nok ikkje kjem under dette kravet er nordmenn som bur sør for tiltakssona. Noreg har fått frist til 14.oktober med å etterkomme kravet. Senterpartiet meiner at barne- og familieminister Laila Dåvøy no må setje foten ned, og krevje at dette vert vurdert av EFTA domstolen.
Seinast i ei stortingsmelding om tiltakssona i vår, vart det slått fast at tillegget i barnetrygda var eit treffsikkert verkemiddel, som var med å sikra at familiar slo seg ned i tiltakssona. Ei utviding av ordninga til å gjelde alle EU medlemmer, sjølv om dei ikkje buset seg i tiltakssona, kjem til å øydelegge ordninga sin treffsikkerhet og dessutan kan det bli dyrt.
EU viser her igjen den einsrettinga og manglande forståinga for at dei europeiske landa har ulike behov, som vi i Senterpartiet tidlegare har kritisert unionen for.
