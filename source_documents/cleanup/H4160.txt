
mandag 30. september 1996 10:37:41
Ola H. Metliaas om helsepolitikk:
Landsdelssykehus - jobb nummer en
Mange vanskelige diskusjoner innen helsepolitikken kan løses med å legge alle sykehusene i Norge inn under fem landsdelssykehus, mener Ola H. Metliaas. Han understreker også at politikerne må bestemme seg hvor og hvordan de ønsker å bruke pengene når de snakker om økning av helsebevilgningene. Venstres program synes han er et godt arbeidsredskap.
Selv om Ola H. Metiaas har gått av som sykehusdirektør på Ullevåll har han fortsatt sterke synspunkter på helsepolitikken, og han er godt fornøyd med programutkastets helsekapittel.
- Helsepolitikken er en komplisert sektor, men jeg synes Venstres program har tatt de riktige prinsipielle standpunktene, og har dermed lagt et godt grunnlag for at vi som jobber i partiet kan meisle ut konkrete og praktiske løsninger, sier Ola H. Metliaas.
Landsdelssykehus
I programutkastet tas det til ordet for å lage en felles regional styringsstruktur innen en helseregion for alle sykehusene underlagt fylkeskommunene. Alt fra regionsykehus til lokalsykehus. Metliaas mener Venstre er inne på riktig spor men ønsker å gå enda lengre. Han er overbevist om at en organisering med landsdelssykehus er det viktigste grepet innen helsepolitikken.
- Jeg ønsker at vi i Norge skal få fem landsdelssykehus med ansvar for hver sin landsdel. På denne måten kommer vi også unna den ørkesløs debatten som også preger helsesektoren, nemlig sentrum-periferi og spørsmålet om fylkeskommunens fremtid. Disse spørsmålene er vel så sentralene når vi diskuterer sykehusenes organisering og eierskap som sykehusene selv. Også debatten om offentlig kontra privat eierskap, som Venstre har et pragmatisk forhold til, vil bli ryddigere hvis du organiserer hele sektoren i landsdelssykehus.
Bedre sykehussituasjon
Men det er først og fremst helsemessige fordeler som Metliaas ønsker å fremheve med slik organisering.
- Landsdelssykehusene får ansvar for å gi tilbud til pasienten i landsdelen helt fra i nærmiljøet der du utnytter de små sykehusene når pasienten har behov for øyeblikkelig hjelp. Når pasienten er stabilisert vil du kunne, hvis behovet er til stede, ubyråkratisk flyttes til landsdelssykehuset som kan gi den hjelp pasienten trenger. Dette mener jeg gir befolkningen en bedre sykehussituasjon enn i dag, sier Metliaas. Han ser også mange andre fordeler med en slik organisasjonsform.
- Alle vil være ansatt i landsdelssykehuset, slik at mangelen på fagfolk vil løses lettere. Når alle er i samme organisasjon kan de trå til hvis deler av landsdlssykehuset tidvis mangler fagfolk.
- Bedre samordning av utstyr.
- Samordning av utdanning av helsepersonell, hvor hvert landsdelssykehus har ansvar for sin landsdel. Dette vil også lettere gi en bredde i praksistiden, fra alminnelig pasientbehandling til undervisning på toppnivå ved universitetsdelen.
- Naturlig samordning av forskning.
- Sparing på samordning av innkjøp.
Styring
Denne nye organiseringen vil også styrke den politiske styringen av helsepolitikken mener Metliaas.
- For Venstre, og meg selv, er det viktig at politikere gis muligheter til å styre innen helse- og sosialpolitikken som en motvekt mot de stadig sterkere profesjonsinteressene og særinteressene. Det må være politikerne som på vegne av borgerne skal prioritere, og tillegg kontrollere at pengene blir brukt effektivt. Dette forutsetter en enkel og oversiktlig styringsstruktur, påpeker han. Stadig sterkere fagmiljøer krever stadig sterkere politisk ledelse i følge Metliaas. Programutkastet til Venstre tar utgangspunkt i en kombinasjon av aktivitetsbasert finansiering og rammetilskudd innen sykehuvesenet. Metliaas ønsker også en sterkere fokus på sammenheng mellom tilskudd og behandlingseffektivitet.
- Det å gjøre fornuftige ting bør medføre en økonomisk belønning, også innen helsesektoren. I dag kan det være områder der du stimuleres til ikke å gi tilbud fordi du taper på det. Det bør legges opp til, slik Venstre foreslår, et finansieringssystem som har et rammetilskudd i bunn som først og fremst skal dekke øyeblikkelig hjelp, undervisningsfunksjoner og det som går på felles ansvar for befolkningen. Ut over dette får du betalt for aktiviteten, med en ekstra premiering for de pasientgrupper som ofte kommer i lav prioritet, sier Ola H. Metliaas.
Pengestrømmen
I dag virker det som om nesten alle politiske partier ønsker en sterkere økonomisk prioritering av helsesektoren. Metliaas ønsker dette velkommen men understreker at politikerne må være mer bevisst pengebruken i sektoren.
- Det er viktig at ressursøkningen kommer pasienten til gode. Det er ingen andre deler av samfunnet du kan legge inn så mye penger å få svært lite igjen for det. Sterk styring blir et nøkkelen. Man må klart definere på forhånd hvor og hvordan man ønsker å bruke nye ressurser, understreker han.
Nærmere pasienten
Når det er snakk om økonomi så ønsker Metliaas også å fokusere på hvilke folk om behandler pasienten.
- De dyktigste fagfolkene bør motiveres gjennom lønnssystemet til å jobbe mer med pasienten og være nær pasienten. Vi kan i tillegg foreta en viss rasjonalisering på det administrative planet. Dette tror jeg er viktigere for pasientens stilling enn f. eks. pasientlover og lignende. Dette vil jo være god Venstrepolitikk, med å sette mennesket i sentrum sier Metliaas.
