
26.11.2001
Feministbrev 22. november 2001
Den nye samarbeidsregjeringen har proklamert at det skal bli fritt fram med åpningstider med unntak av helgene. Med andre ord; vi skal kunne handle døgnet rundt i ukedagene. Er det en utvikling vi ønsker oss, spør Mette K. Ofstad, leder for Arbeiderpartiets kvinnepolitiske styre i Telemark i sitt Feministbrev av 22.november 2001.
Den nye samarbeidsregjeringen har proklamert at det skal bli fritt fram med åpningstider med unntak av helgene. Med andre ord; vi skal kunne handle døgnet rundt i ukedagene. Er det en utvikling vi ønsker oss? Allerede i dag ser vi at skiftarbeid og lange arbeidsdager skaper et voldsomt press på småbarnsfamiliene - og da særlig på mødrene. Som regel ender det med at mødrene ikke orker å jobbe full tid, blir tvunget ut av arbeidsmarkedet eller at unge kvinner venter med å få barn. Tyngst blir det for de familiene som har lite utdanning eller er mer eller mindre ufaglærte. De må ta til takke med de jobbene som finnes, og det er ofte jobber med ugunstige arbeidstider. Allerede i dag volder de lange åpningstidene vanskeligheter med barnepass. Døgnåpent vil forverre denne situasjonen.
Barnepass vil måtte jenke seg etter nye åpningstider. Vi vil måtte få flere kvelds- og nattåpne barnehager. Hvem går det utover? Jo også her kvinnearbeidsplassene. Førskolelærerne, assistentene i barnehagene, tilsatte i dagligvarehandelen og i andre serviceyrker, langt de fleste kvinner, vil være blant de gruppene som kommer dårlig ut ved en slik endring i åpningstidene. Ofte er det også slik at de ufaglærte kvinnene har de mest fysisk slitsomme jobbene; jobber som ofte er dårlig betalt. Som regel har de liten innflytelse på utformingen av jobben og har ikke råd til å kjøpe seg fleksibilitet i hverdagen.
Allerede i dag ser vi at unge mødre i skiftarbeid har problemer med full jobb. På lengre sikt gir dette ugunstige pensjonsutsikter. Mange vil bli minstepensjonister hvis ikke jobben blir lagt opp slik at full jobb er både er fysisk mulig og en selvfølge. En forholdsvis fersk statistikk viser at norske kvinner ønsker å være i jobb. Av 100 kvinner er 77 i jobb. Bare Island slår oss i Europa. De har 84 kvinner pr. 100. Statistikken sier imidlertid ingenting om hvor store stillinger kvinnene har. En framtid med døgnåpent i uka, vil ganske sikkert føre til press om langåpent også i helgene. Dette er en kvinnefiendtlig utvikling. Med de lange åpningstidene vi allerede har, burde det innføres stopp i utvidet åpningstid og legges til rette for fleksitid og kortere arbeidstid for småbarnsforeldre. Nattarbeid og sene kveldstimer på jobb tømmer menneskene for energi og er en belastning for familielivet. Jeg ser ingen grunner til å øke problemene ved å innføre døgnåpent. Tidsklemma unge mødre er i allerede med dagens opplegg kan være en av grunnene til de økende samlivsproblemene vi ser i samfunnet. Bedriften Norge ville antakelig spare mye på at barnefamiliene tidsmessig ikke slet seg ut på grunn av ugunstige arbeidstider. Da er ikke døgnåpent veien å gå.
