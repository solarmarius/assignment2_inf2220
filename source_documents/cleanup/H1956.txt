
Fredag 17. juli 1992
Parlamentarisk leder Kåre Gjønnes, KrF:
NYTTIG AVKLARING FRA KJELLBJØRG LUNDE
Det er en nyttig avklaring SVs parlamentariske leder Kjellbjørg Lunde kommer med når hun i Nationen fredag råder EF-motstanderne på Stortinget til å respektere fler-tallet i en folkeavstemming om EF. Følger resten av SVs gruppe henne i dette, må også Senterpartiet klargjøre om de vil respektere et flertall eller ikke, uansett resultat, sier Kristelig Folkepartis parlamentariske leder Kåre Gjønnes.
Kåre Gjønnes håper Kjellbjørg Lundes utspill kan føre til at man nå får en EF-debatt som dreier seg om de politiske konsekvensene av et eventuelt EF-medlemsskap, og ikke om betydningen av en folkeavstemming.
-Dette bør bety at velgerne kan føle seg trygge på at det er deres stemme som avgjør denne saken, og at et flertall vil bli respektert. Det betyr selvsagt ikke at partiene ikke har en soleklar plikt til å gi velgerne råd foran folkeavstemmingen. For KrFs del vil dette rådet være at vi ikke synes Norges interesser er tjent med at vi går inn i en europeisk union, slår Kåre Gjønnes fast.
KrFs parlamentariske leder sier han synes det uinteressant å drøfte desimaler, uansett hvordan tingene beveger seg fram til folkeavstemmingen blir holdt.
-Jeg føler meg helt trygg på at deltakelsen ved en slik folkeavstemming vil bli så stor at et flertall den ene eller andre veien vil være representantivt for folkemeningen, konkluderer Kåre Gjønnes.
