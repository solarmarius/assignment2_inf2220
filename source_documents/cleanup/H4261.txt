
mandag 2. august 1999 16:51:57
Miljøvernminister Guro Fjellanger:
Uaktuelt med økt bensinavgift
Venstres nestleder og miljøvernminister Guro Fjellanger mener det er uaktuelt for Venstre å gå inn for ytterligere økning av bensinavgiften nå.
-Prinsippet om at forurenser skal betale er godt reflektert i dagens Co2-avgift på bensin, sier Fjellanger.
Hun påpeker at den aktuelle prisøkningen på bensin er bestemt av oljeselskapene, og verken av Regjeringen eller Venstre.
-I forhold til klimagassutslippene betaler bilistene for sin del med dagens Co2- avgift. Utfordringen er å få andre forurensere til å betale for sine utslipp, slik bilistene nå gjør. Dette vil være den beste garantien for at Norge klarer å innfri Kyoto-forpliktelsen, sier Fjellanger.
Hun fremhever at Venstres politikk er at det skal lønne seg å leve miljøvennlig. Grønt skatteskifte er kanskje det viktigste virkemidlet for å få en mer miljøriktig utvikling. Det forutsetter at de røde skattene reduseres like mye som de grønne skattene økes. De som velger å leve miljøvennlig får en gevinst.
-Venstre mener det er viktig å redusere forurensningsproblemene bilen står for i byene. Kanskje det aller viktigste virkemidlet er bedre kollektivtilbud. Økt bruk av veiprising og satsning på ny teknologi som blant annet kan utvikle motorer som bruker mindre bensin og dermed mindre forurensende biler, er andre gode virkemidler. Vi har også aktivt støttet opp om utviklingen av den norske el-bilen, sier Venstres nestleder og miljøvernminister Guro Fjellanger.
