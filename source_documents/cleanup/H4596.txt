
13. oktober 1999
Ane Tømmerås
- Mer offensiv i kampen for en bærekraftig utvikling
Stortingsrepresentant Ane Tømmerås tok blant annet opp miljøutfordringene, bekjempelse av kriminalitet og forholdene for norske bedrifter i sitt innlegg i trontaledebatten i Stortinget onsdag 13. oktober 1999. Her følger et presseutdrag av Tømmerås innlegg:
- Vi ser at de menneskeskapte miljøødeleggelsene ikke kjenner landegrenser. Det er industrien og forbruket i de rike vestlige landene som bidrar med hoveddelen av forurensinga, men det er de fattige områdene som rammes hardest av naturkatastrofer. Det er en alvorlig advarsel at vi på tampen av dette århundret har slått alle slags rekorder når det gjelder ekstremt vær. Vi må være enda mer offensive i kampen for en bærekraftig utvikling. Jeg synes det er betenkelig at temaet knapt er berørt, og at regjeringens miljøvernminister ikke en gang har hatt ordet i dette århundrets siste trontaledebatt, sa hun.
Tømmerås viste også til at den virkelige store og alvorlige kriminaliteten som beveger seg på tvers av landegrensene, krever et mye bedre samarbeid enn hva vi har i dag. Og hun fremholdt at Interpol er et greit verktøy, men at det er langt fra effektiv nok.
- EUs Europol er nylig etablert, og vil sannsynligvis bli mer effektivt overfor de problemene Europa møter samlet. Som utenfor-landet har Norge foreløpig ikke noe innpass, men vi vil forhåpentlig få det gjennom en framtidig avtale med EU-landene. Men like viktig er det imidlertid å gjøre noe med årsaken til denne kriminaliteten. For eksempel må vi ta tak i at storstilt produksjon av narkotika er mulig, fordi mange fattige bønder ikke har noe alternativ, og dessuten blir truet til det av ulike bevæpnede grupper som stikker av med fortjenesten på det. Heldigvis er det ikke bare uønskede faktorer som lett beveger seg over landegrensene. Handel og samarbeid mellom land er det beste middel for å bevare freden. Kapitalen fyker over landegrensene bare ved et tastetrykk. Uansett holdning til EU-medlemskap er det også noe vi må forholde oss til. EØS-avtalen har allerede endret bildet totalt. Vi må ikke stelle oss slik at vi setter norske bedrifter og finansinstitusjoner i en dårligere stilling enn de utenlandske gjennom reguleringer og krav. Vi må tvert imot sørge for å gjøre det attraktivt å drive virksomhet i Norge. Det kommer brukerne til gode, og ikke minst gir det oss arbeidsplasser.
- Det å sikre arbeidsføre folk arbeid blir også nødvendig for å kunne opprettholde velferdssamfunnet vårt i framtida. Vi må også se framover og bruke mer fantasi for å sikre pensjonsutbetalingene som venter i neste genrasjon.
