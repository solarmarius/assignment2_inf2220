
14.08.2001
Jens Stoltenberg
St@tsministerbrev
- Fortsatt gir målingene oss for dårlig oppslutning. Men mye kan tyde på at vinden har snudd. Og vårt mål er klart: Vi skal videre opp, skriver Jens Stoltenberg i St@tsministerbrev 14. august 2001.
Kjære @brev-venn
De siste dagene har vi på flere lokale målinger hatt framgang for Arbeiderpartiet og tilbakegang for Høyre. I dagens landsdekkende måling for VG/TV2 taper Høyre 3 prosent, mens vi vinner 1,5. Det betyr at vi lukker avstanden til Høyre med 4,5 prosent. Fortsatt gir målingene oss for dårlig oppslutning. Men mye kan tyde på at vinden har snudd. Og vårt mål er klart: Vi skal videre opp!
Stadig flere har oppdaget at Høyres store skatteløfter har en bakside. Stadig flere ser at Høyre har noe med liten skrift på plakaten; nemlig store kutt på en lang rekke områder som folk vil få føle i dagliglivet. Stadig flere sier nei til tanken om at det viktigste for Norge akkurat nå er å sikre mer til de som har mest, og mindre til vår felles velferd, mindre til lønn under sykdom og arbeidsmarkedstiltak, mindre til kultur, mindre til skolefritidsordningen, mindre til distriktene og mindre til kampen mot fattigdommen i verden.
Høyres kutt koster. Med en vanlig inntekt er hele skattelettelsen fra Høyre spist opp før lunsj den første sykedagen. Deretter blir tapet bare større. Høyre mener at vi også må regne med avgiftslettelsene partiet lover å gjennomføre. Greit nok - men gjør vi det viser selv Høyres egne tall at både skattelette og avgiftslette er borte om du er syk tre enkeltdager i løpet av et år. I den motsatte enden vil en person med 1 million i aksjeutbytte få 110.000 kroner i skattelettelse når partiet fjerner skatten på aksjeutbytte. Profilen er klar og velkjent. Og kort fortalt: Høyres egne tall viser at folk flest taper på Høyres politikk.
Skatt er viktig for folk flest. Men for Arbeiderpartiet er det viktigere å få skatten ned for de med vanlige og lave inntekter, enn å gi hundretusener i skattelettelser for de som har mest fra før. Derfor har vi sikret skattelettelse for de med lavest inntekt de siste årene. Avgifter er også viktige. Men her gjelder det samme: Det er de avgiftene som betyr mye for vanlige mennesker som først må ned. Derfor har vi redusert avgiftene på diesel og bensin. Derfor skal vi nå også få el-avgiften ned. Derfor har vi innført halv matmoms. Nå har prisen på mat har blitt redusert med mer enn 9 prosent siden 1. juli. Men det vil Høyre forandre om de vinner valget; altså dyrere mat!
Vi går til dette valget med et klart program:
· Helsetjenester og eldreomsorg skal bygges videre ut. Unødig ventetid for behandling skal fjernes. Eldre over 67 år og uføre skal ha gratis medisin på blå resept.
· Vi skal satse mer på skolen, styrke kvaliteten, ruste opp nedslitte skolebygg og fjerne egenandelene til leirskole. Lærebøkene i videregående skole skal være gratis.
· Vi vil ha barnehageplass til alle som ønsker det, og halvere foreldrebetalingen.
· Vi vil sikre at ingen med vanlig inntekt skal betale toppskatt. Neste år vil vi heve grensen for toppskatt til 320.000 kroner. Vi vil ha full lønn under sykdom, og vi vil heve fradraget for fagforeningskontingent.
· Vi vil sikre landets energiforsyning ved å ta i bruk nye fornybare energikilder og naturgass til kraftproduksjon. El-avgiften skal settes ytterligere ned neste år.
· Vi vil slå ring om Norges bistand til verdens fattige og støtte til FN.
Dette er et program for velferd og sosial trygghet. Det er et program for like muligheter for alle. Det er et program for å utnytte Norges store muligheter til å skape et bedre samfunn for alle - ikke bare de få. Vi har fortsatt uløste velferdsoppgaver i landet vårt.
Det er disse oppgavene vi i Arbeiderpartiet vil gå løs på. For meg er dette langt viktigere enn å love flere titalls milliarder i skattelettelse til de som har mest fra før, og dermed åpne for kutt som vil svekke våre muligheter til å bygge velferden videre ut. Kutt som rammer de syke, de som står svakest på arbeidsmarkedet, folk i distriktene og alle de titusenvis av skolebarna som mister et tilbud etter skoletid.
Ved inngangen til valgkampen merker vi at dette budskapet blir oppfattet av stadig flere. Flere stiller kritiske spørsmål ved Høyres løfter, og hva slags samfunn høyrepolitikken vil gi oss. Derfor snur vinden. Og derfor vil vi legge alle krefter inn i resten av valgkampen for å sikre en størst mulig oppslutning om vår politikk og våre verdier.
Norge er mulighetenes samfunn. Vi er kommet langt fordi vi har tatt vare på evnen til å skape og å dele. Ikke bare det ene eller bare det andre - men begge deler. Dette skal vi slå ring om. Vi vil at mulighetene blir brukt til å skape en bedre hverdag for folk flest, og for de som trenger det mest. Derfor sier vi nei til Høyres kutt. Når stadig flere nå hører på oss, er valgkampen inne på rett spor.
