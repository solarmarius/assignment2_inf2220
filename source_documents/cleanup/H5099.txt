
04.09.2001
Thorbjørn Jagland
J@glandbrev 3. september 2001
- En god avslutning på det yrkesaktive liv er en god begynnelse på tilværelsen som pensjonist. Denne erkjennelsen danner utgangspunktet for Arbeiderpartiets syn på avtalefestet pensjon. Høyre på sin side har i sitt langtidsprogram vært helt klare på hva de mener om AFP-ordningen, og så sent som i juni bekrefter Høyre sitt syn: "AFP-ordningen bør erstattes av en ordning som gir adgang til en fleksibel pensjonering basert på folketrygden, med lavere pensjon ved avgang før fylte 67 år, høyere pensjon ved avgang etter 67 år, skriver partileder Thorbjørn Jagland i J@glandbrev 3. september 2001.
Kjære @-brevvenn
En god avslutning på det yrkesaktive liv er en god begynnelse på tilværelsen som pensjonist. Denne erkjennelsen danner utgangspunktet for Arbeiderpartiets syn på avtalefestet pensjon. Høyre på sin side har i sitt langtidsprogram vært helt klare på hva de mener om AFP-ordningen, og så sent som i juni bekrefter Høyre sitt syn: "AFP-ordningen bør erstattes av en ordning som gir adgang til en fleksibel pensjonering basert på folketrygden, med lavere pensjon ved avgang før fylte 67 år, høyere pensjon ved avgang etter 67 år." (innstillingen nr. 230 til Langtidsprogrammet avsnitt 5.2).
Høyre baserer seg på et forslag fra det såkalte Olsen-utvalget som legger opp til et system som er basert på at du skal tape ved å gå av tidlig. Forslaget går ut på at den som går av med pensjon ved fylte 62 år skal få 30 prosent lavere pensjon hele livet ut. For en person med 300.000 kroner i lønnsgrunnlag, og dermed 160.000 kroner i pensjon, betyr dette et tap på 50.000 kroner per år. Et mildere alternativ er at bare den såkalte tilleggspensjonen reduseres. Det vil i så fall bety et tap på 30.000 kroner per år. Det kan synes uklart hvilket av disse to alternativene Høyre går for.
Hele tiden snakker de om at folk må velge om de vil ha fritid (i form av pensjonstilværelse) eller om de vil ha høyere pensjon, dersom de velger å stå i jobb lenger. Problemet er at Høyre ikke tar inn over seg at ikke alle kan velge. Mange som har hatt tunge jobber, enten det er i industrien eller som renholdere eller hjelpepleiere, har ikke helse til å være i arbeid på lik linje med en 25-åring. Eller de har ikke helse til å jobbe idet hele tatt. Med avtalefestet pensjon kan arbeidstakere unngå å bli uføretrygdet, og på den måten unngår de også å tape i forhold til folk som har hatt en lettere jobb, og som derfor kan stå i jobb lenger også.
I dag får ikke alle en så positiv start på pensjonslivet. Men alle har krav på å føle trygghet for sitt inntektsgrunnlag som pensjonist. Målet må være at alle skal sikres en rimelig levestandard i alderdommen, samtidig som pensjonssystemet i hovedsak forblir offentlig. Arbeiderpartiet mener vi må få et system som er sosialt og økonomisk rettferdig, samt forutsigbart for den enkelte.
De som er syke og utslitte må kunne bli pensjonert tidligere og samtidig få en rimelig pensjon, og de som ønsker det må kunne få deltidspensjon. Det bør åpnes for større muligheter til å kombinere pensjon og lønnet arbeid. De regler som i dag begrenser denne muligheten bør endres. Det gjelder blant annet reglene i uføretrygden som krever høy grad av uførhet for å tillate kombinasjon av trygd og arbeid, samt de reglene som sterkt begrenser den inntekt om en trygdet mellom 67 og 70 år kan få uten avkorting i trygden.
Pensjonsordningen må baseres på at behovet for og ønskene om pensjonering varierer sterkt. Siden menneskene er så forskjellige, bør også vilkårene for å få pensjon bli fleksibel og så langt som mulig frikobles fra formelle aldersgrenser. En menneskeliggjøring av arbeidslivet kan føre til at flere foretrekker å skyve ut tidspunktet for pensjonering. Det kan blant annet gjelde kvinner som har kommet sent inn i lønnet arbeid.
Store deler av argumentasjonen i brevet er hentet fra eldrepolitisk program vedtatt i sentralstyret 6. juni 2000. Eldrepolitikken i programmet vårt vedtatt på landsmøtet, bygger på dette dokumentet.
Vennlig hilsen
