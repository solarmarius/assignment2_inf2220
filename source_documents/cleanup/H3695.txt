
5.12.97
Marit Tingelstad,
MER TIL ETTERUTDANNING OG STUDENTENE
- Dette er viktige skritt i riktig retning, sier stortingsrepresentant fra Oppland, Marit Tingelstad i en komentar til budsjettinnstillingen som i dag ble avgitt fra Kirke-, utdanning- og forskningskomiteen.
- Spesielt gledelig er det at sentrumspartiene nå har fått gjennomslag for å øke midlene til etterutdanning av lærerne i grunnskolen med 22 millioner kroner i forhold til den forrige regjeringens budsjettforslag. Dette er helt nødvendig som følge av utilstrekkelig innsats på dette området gjennom flere år i tillegg til de nye kravene som stilles til lærene som en følge av Reform-97.
Også studentene kan glede seg over budsjettresultatet. - Etter at sentrumspartiene har kjempet for å bedre studiefinansieringen i flere år, har vi nå greid å heve stipendandelen fra 28 til 30%, noe som representerer et løft på 80 millioner kroner, fortsetter Tingelstad. I tillegg legger vi inn 8 millioner kroner til en økning i antall studentboliger utover det Arbeiderpartiregjeringen foreslo i sitt budsjettforslag.
Sentrumspartiene har en uttalt målsetning om å øke antall studenter som tar studier i utlandet. - Det er derfor gledelig at vi har funnet rom for å øke bevilgningen til utenlandsstudentenes egen organisasjon, ANSA, og ved det styrke deres arbeid for å bedre den geografiske rekrutteringen av utenlandsstudenter, sier Tingelstad.
Sentrumspartiene fikk også gjennomslag for at privatskolene får dekket opp den manglende lønnskompensasjon som Jaglandregjeringen etterlot.
Tilskuddsordningene til privatskolene (Høybråtenutvalget) vil Stortinget komme tilbake til senere, avslutter Marit Tingelstad.
