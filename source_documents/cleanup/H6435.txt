
06.12.02
Victor D. Norman (H)
Staten tar ansvar for strømsparing i egne bygg
Regjeringen legger i sin politikk vekt på å begrense energiforbruket. I dagens situasjon med høye strømpriser og lite vann i kraftmagasinene, er det spesielt viktig at alle bidrar aktivt til strømsparing.
I samråd med olje- og energiminister Einar Steensnæs sender arbeids- og administrasjonsminister Victor D. Norman i dag ut et brev til alle statlige etater, hvor de ber om at alle statlige ansatte kritisk går gjennom sine egne rutiner for strømsparing, som å slukke lys og senke temperaturen på kontoret.
Statsbygg har allerede satt i gang en rekke strømbesparende tiltak, som innføring av energifleksible varmesystemer og styringssystemer for å regulere varme i bygg som ikke er i bruk. For fire år siden ble det innført krav om at alle statlige nybygg over
1000 kvadratmeter har energifleksible varmesystemer.
I regjeringskvartalet vil varme og ventilasjon slås av så langt dette er mulig i julen. Det vil også bli vurdert å senke nattetemperaturen ytterligere.
