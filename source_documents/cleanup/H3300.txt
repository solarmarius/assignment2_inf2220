
Tirsdag 14. november 2000
KrFs fraksjonsleiar i Næringskomiteen, Jon Lilletun:
Fleirtal mot auksjon på konsesjonar
Kristeleg Folkeparti sikrar fleirtal mot innføring av auksjon på konsesjonar ved tildeling av nye oppdrettskonsesjonar. Konsesjonar skal tildelast dei små aktørane i næringa, grunderar og nye aktørar. Statkorn skal medverke til å styrke forskingsinnsatsen i havbruksnæringa.
Næringskomiteen har i dag avgitt innstilling til Stortingsproposisjon om kapitalutviding i Statkorn Holding ASA. Kristeleg Folkeparti støttar forslaget om ei kapitalutviding for selskapet. Statkorn vil i framtida verte eit stort selskap i havbruksnæringa, dei er allerede i dag ein av verdas største forprodusentar. Utvidinga av aksjekapitalen skal gje selskapet høve til å kjøpe seg inn i havbruksnæringa i andre land, mellom anna i Chile og Canada. Dette vil auke verdien av selskapet.
Kristeleg Folkeparti er opptatt av å sikre ei nasjonal og lokal forankring av havbruksnæringa. Difor har vi krevd, og fått gjennomslag for, at det i selskapet sine vedtekter skal slås fast at staten ikkje kan selga seg ned under 34 prosent i selskapet. Det vert og ein del av vedtektene at hovudkontoret skal liggja i Noreg.
Kristeleg Folkeparti meiner det er svært viktig å styrke innsatsen for forsking og utvikling i havbruksnæringa. Eit nytt Statkorn må ta eit hovudansvar for forsking i næringa, både gjennom eiga forsking, og som ein strategisk alliansepartnar for små og mellomstore verksemder i næringa. Det er viktig at kompetansemiljø i Noreg vert styrka.
Kristeleg Folkeparti har og fått fleirtal for ei rad viktige kriteriar for tildelinga av oppdrettskonsesjonar som er planlagt våren 2001. Det viktigaste er Regjeringa sitt forslag om auksjonar ikkje vert vedteke. I den planlagde tildelingsrunden skal konsesjonar i første rekke gjevast til dei små aktørane i næringa, som har ein eller to konsesjonar frå før. I tillegg vil KrF opna for grunderar og nye aktørar som vil inn i næringa. Ein bør tilgodesjå områder der tilhøva ligg godt til rette for havbruk, men som har fått få konsesjonar i tidlegare tildelingsrundar
