
12.3.2005
Lars Peder Brekk, SP
- Vi trenger økt fokus på verdier og verdiskaping
I sin tale til Senterpartiets landsmøte i Kristiansand 12. mars om programarbeidet la Lars Peder Brekk vekt på to hovedområder; Senterpartiet ønsker en bred verdidebatt og økt fokus på verdiskaping.
Partiets verdistandpunkt og verdiutfordringer er i dette programmet klarere og tydeligere fokusert. Dette dreier seg blant annet om fokus på folkestyre og nasjonal selvråderett, fellesskap og familiepolitikk, privat eiendomsrett, desentralisering og lokal forvaltning, satsing på små enheter, vårt kristne verdigrunnlag
Politiske verdistandpunkt handler om mye mer enn kristen tro. Men de kristne verdier, politisk ansvar og politiske veivalg i en vanskelig hverdag, henger ofte nøye sammen.
Å ta vare på den private eiendomsretten og det nasjonale eierskapet, er viktig både i verdipolitikken og i næringspolitikken.
- "Jeg vil påstå at det er ingen andre partier som så klart og så konsekvent har tatt standpunkt både for nasjonalt eierskap og for privat eiendomsrett ut fra et verdipolitisk og ideologisk standpunkt, som Senterpartiet."
Den andre hovedsatsingen til Senterpartiet er verdiskaping. Uten verdiskaping og arbeidsplasser, heller ingen velferd, sa Brekk i sin tale til landsmøte.
Senterpartiet vil arbeide for en nasjonal næringslivsstrategi der en systematisk legger til rette for å videreutvikle næringslivet i hele landet med utgangspunkt i naturressurser, kapitalstyrke og kunnskap. Prinsippet om næringsnøytralitet må vike til fordel for satsing på klart definerte områder.
Brekk understreket at naturressursene i nordområdene må utnyttes på en langsiktig og bærekraftig måte og han presiserte at økt petroleumsaktivitet i Barentshavet først kan skje når oljeselskapene har utviklet en teknologi for absolutt O-utslipp til sjø og det foreligger en helhetlig forvaltningsplan som ivaretar fiskeri- og miljøinteressene.
- "De mest sårbare områdene må sikres som petroleumsfrie soner. En økning i petroleumsaktiviteten i Barentshavet må skje innenfor forpliktelsene Norge har til å redusere utslippene av klimagasser."
- - - - - -
Sjekkes mot framføring!
SENTERPARTIETS LANDSMØTE 2005 - KRISTIANSAND
INNLEDNING OM SENTERPARTIETS PROGRAM 2005 - 2009
Av Lars Peder Brekk, programkomiteens leder.
Kjære landsmøte!
Det har vært et privilegium og en ære å få ansvaret for å lede arbeidet med å utvikle Senterpartiets nye prinsipp- og stortingsvalgprogram.
Den amerikanske skuespilleren Bill Cosby har sagt følgende:
"Jeg har ikke oppskriften på suksess,
men oppskriften på fiasko,- er å prøve å gjøre alle til lags"!
Et partiprogram kan aldri gjøre alle til lags. Gjennom diskusjon og gjennom uenighet skapes politikk. Vi skaper nå ny Sentrumspolitikk.
Da programkomiteen i fjor vår startet jobben med det nye programmet, hadde vi som klart mål at dette skulle resultere i at Senterpartiet skulle framstå tydeligere i sak, og med skjerpet politisk profil.
For egen del har jeg i mange, mange år vært hellig overbevist om at det kun var gjennom konkrete, direkte og entydige veivalg,
- for distriktsnæringene og - for de som bor i distriktene,
at oppslutningen om Senterpartiet og senterpartiets politikk igjen vil øke.
Jeg er glad for å kunne si at gjennom hele programprosessen har vi sett og registrert folks optimisme og framtidstro, - at politisk arbeid nytter.
Senterpartiets mange medlemmer har tatt utfordringen med å delta i i diskusjonen om hvilken retning vi vil styre. Programmet har vært ute på grundig høring i partiorganisasjonen. Flere hundre studieringer har arbeidet med forslaget. Mange av de innspill som er kommet inn preger forslaget til program. Også mange av endringsforslagene som skal behandles i dag, er positive innspill som anbefales fra programkomiteens side.
Det nye partiprogrammet har et gjennomgående fokus på to viktige politiske hovedsatsinger, karakterisert ved de to begrepene "verdier" og "verdiskaping".
Partiets verdistandpunkt og verdiutfordringer er i dette programmet klarere og tydeligere fokusert. Dette dreier seg blant annet om fokus på folkestyre og nasjonal selvråderett, fellesskap og familiepolitikk, privat eiendomsrett, desentralisering og lokal forvaltning, satsing på små enheter, vårt kristne verdigrunnlag mv.
Vår tidligere stortingsrepresentant Bjørn Unneberg sier følgende ord omkring livssyn og verdier i sin bok "Arbeider og bonde":
"Det vesentligste er å erkjenne livets natur: at det engang ble til og fortsatt blir til, at vi lever våre liv i et slags spenningsfelt mellom det som er skapt og det som ennå ikke er blitt til."
Han sier videre:
"Mye i vår tilværelse er gitt, men mye står også åpent for at vi skal fylle det".
Hver enkelt av oss har ansvar for å fylle tilværelsen med innhold og med verdier. Det er også et ansvar som vi som parti og organisasjon her.
Programkomiteen har vært opptatt av at vi offensivt og frimodig må løfte fram og diskutere innholdet i Senterpartiets verdistandpunkt og verdipolitikk.
Det betyr at vi må snakke om noe mer enn om "vårt kristne verdigrunnlag og de humanistiske verdier i pakt med dette". Vi må også gi konkret innhold til begrep som blant annet menneskeverd, miljø- og forvalteransvar, rettferdig fordeling og internasjonal solidaritet.
Programmet trekker fram begrepet samfunnsansvar. Vi er opptatt av at samfunnsansvar har relasjon både til offentlig og privat sektor. Det er en illusjon at et samfunn og et næringsliv kan fungere hensiktsmessig og optimalt uten at både private eiere, ledere og arbeidstakere, politikere mv., viser samfunnsansvar og moral i forhold til de valg de tar og konsekvensene av disse.
For Senterpartiet er EU-saken selvsagt også et verdispørsmål, - vi er overbevist om at vi kan styre dette gjenstridige landet bedre utenfor unionen enn innenfor. Vår selvstendighet og vår råderett over egne ressurser, er selvsagt viktige politiske verdispørsmål.
Som et tilsvar til unionstilhengerne og deres skjebnetro på Europaunionen, ønsker vi å fokusere på nasjonalstaten, folkestyre, og ikke minst på de valgmuligheter vi har utenfor EU.
Sentraliseringsdiskusjonen er en verdidiskusjon. Vi har tro på de små lokalsamfunn og de små enheter, både i bygd og i by. Vi har tro på at nærhet, trygghet, lokal styring og forvaltning skaper bedre levevilkår for folk flest.
Å ta vare på den private eiendomsretten og det nasjonale eierskapet, er viktig både i verdipolitikken og i næringspolitikken. Jeg vil påstå at det er ingen andre partier som så klart og så konsekvent har tatt standpunkt både for nasjonalt eierskap og for privat eiendomsrett ut fra et verdipolitisk og ideologisk standpunkt, som Senterpartiet.
Politiske verdistandpunkt handler altså om mye mer enn kristen tro. Men de kristne verdier, politisk ansvar og politiske veivalg i en vanskelig hverdag, henger ofte nøye sammen.
Når Senterpartiet slår ring rundt Statskirken, når vi ønsker å oppløse Opplysningsvesenets Fond for å sette av mer penger til vedlikehold av forfalte kirkebygg, når vi ønsker å forsvare en kunnskaps- og fellesskapsskole med en klarere verdiplattform, når vi forsvarer kontantstøtten for hjemmeværende, når vi kjemper mot endring i dagens abortlovgivning og når vi ønsker å unngå sorteringssamfunnet, så er også dette eksempler og ikke minst symboler på viktige deler av vår verdipolitikk. Med solid grunnlag i partitradisjoner og -prinsipper og ikke minst vår ideologi.
Bondevik-II regjeringen med Erna Solberg og Høyre som ideologiske fanebærere, forandrer Norge dramatisk. Senterpartiet vil ta vare på de kvaliteter ved Norge som Bondevik-II regjeringen utfordrer. Vår verdipolitikk skal bidra til dette .
Og dette er viktig! Det er først og fremst Senterpartiet som vil være den sikreste forsvarer av slike verdistandpunkt innenfor ett nytt regjeringsalternativ. Derfor er hver stemme på Senterpartiet avgjørende viktig. Derfor er Senterpartiets styrke viktig.
Det hjelper ikke å stemme på liberale høyre-partier dersom en vil ta vare på verdier, -liberalismen bryter jo ned alle verdier som ikke kan måles i kroner og øre.
I denne sammenheng kunne det jo være interessant å spørre hvorfor Krfs kamp for kontantstøtten, ikke lenger synes motivert av at en først og fremst ønsker å gi barna en mulighet til å være heime sammen med foreldrene sine, - men heller at foreldrene skal ha såkalt valgfrihet, dvs. betaling fra staten for å kunne velge andre omsorgsløsninger enn heimen. Forstå det den som kan!
Senterpartiet har vært og vil være en prinsipiell forsvarer av den kontantstøttemodell som tar utgangspunkt i at foreldrene skal velge å være heime sammen med ungen sin.
"Valgfrihet" og "skattelettelser" synes i stor grad være de viktigste "verdier" for regjeringspartiene og deres politikere. Du hører knapt en eneste regjeringspolitiker som tar begrepet "lokal velferd" i sin munn. Hvor lenge siden er det du har hørt en politiker fra regjeringspartiene snakke om rettferdig fordeling og utjevning?
Men at offentlig pengebruk skal reduseres, - i kommuner og i fylker riktignok, - det får vi stadig høre. Hver for oss blir vi stadig rikere - vi får økt kjøpekraft. Samtidig har våre viktige fellesskap- våre kommuner, knappest råd til noe.
Åslaug gikk grundig inn på dette viktige velferdsparadokset i sin tale i går. Resultatet av politikken ser vi til daglig, - en stadig økende kløft mellom den private rikdommen og den offentlige fattigdommen. Dette er kanskje den største politiske utfordringa vi har i Norge i dag. Dette er både en velferdssak og et spørsmål om hvilke politiske verdier som skal være grunnlaget for samfunnsutviklingen.
Senterpartiets vektlegging av økonomisk måtehold og ansvarlig økonomisk politikk er nedfelt i programforslaget. Senterpartiet har til alle tider påpekt at vekst ikke er å forbruke mer, men å forvalte bedre.
Økonomisk politikk - spesielt forholdet mellom penge- og finanspolitikken, har i de siste årene vært i betydelig endring. Overgangen til inflasjonsmålstyring i 2001, medførte at pengepolitikken fikk større ansvar for kortsiktig økonomisk stabilisering. Samtidig fikk finanspolitikken en mer langsiktig funksjon. Kjernen i politikken dreier seg om den såkalte "handlingsregelen", som regulerer innfasingen av "oljepenger" i norsk økonomi.
Den nye rollefordelingen mellom pengepolitikken og finanspolitikken, innebærer imidlertid at økonomien i dagens konjunktursituasjon ensidig stimuleres av lavrentepolitikk. Derved ekspanderer privat forbruk. Lave renter og skattelettelser har gitt sterk vekst i husholdningenes disponible inntekter og sterk økning i lånefinansiert forbruk.
I peroioden 2001 - 2004 økte det private forbruket med rundt 4 % pr. år. Det er ca. dobbelt så mye som veksten i offentlig forbruk. Ifølge revidert nasjonalbudsjett vil privat forbruk øke med 3,7 % i 2005, mens veksten i offentlig forbruk vil være nede i 1,3 %.
Som Senterpartister må vi spørre oss om dette er i tråd med den norske velferdsmodellen. De fleste av oss er selvsagt godt fornøyd med økning i privat disponibel inntekt og lave utlånsrenter, - men, og det er et stort men, - folk er samtidig misfornøyd med lokale velferdstilbud innen helse, skole, eldreomsorg, kommuneøkonomi, manglende satsing på samferdsel mv.
Regjeringspartiene advarer som sagt mot en mer målretta finanspolitikk og truer med konsekvensene av brudd på handlingsregelen. Det hevdes at dette kan føre til høyere rente. I dagens situasjon er jo dette i seg selv litt av et paradoks, når Norges Banks styringsrente er under 2 prosent. Dessuten har jo dagens regjering med Per Kristian Foss i spissen konsekvent og i årevis brutt handlingsregelen selv, i sine økonomiske politikk.
Norge er i en privilegert internasjonal situasjon når det gjelder mulighetene til å løse fellesskapsoppgaver. Senterpartiet mener det er fornuftig og ansvarlig å utnytte dette handlingsrommet til å føre en mer aktiv og målretta finanspolitikk. Senterpartiet vil ha langsiktige økte investeringer i infrastruktur og bredbånd, utdanning og forskning.
Det offentliges/fellesskapets andel av bruttonasjonalproduktet vil kunne øke som følge av en slik hovedlinje. Dette skal imidlertid gjennomføres uten en samlet økning i skatte- og avgiftsnivået, sammenlignet med 2004-situasjonen. Vi er imidlertid åpne for endringer/omprioriteringer i skattesystemet innenfor denne rammen.
Det skal blant annet lønne seg å la kapital bli stående i bedriftene. Senterpartiet vil stimulere privat langsiktig eierskap i næringslivet, blant annet gjennom å fjerne formueskatten på arbeidende kapital og heve bunnfradraget for formueskatten. Vi ønsker også å redusere arveavgiften og dokumentavgift ved generasjonsskifter i familiebedrifter. Samtidig må eiere begynne å betale utbytteskatt for den kapital som eventuelt trekkes ut av bedriften.
Å opprettholde det samlede skattetrykket på 2004-nivå, vil innebære økte skatteintekter sammenlignet med situasjonen i 2005. Vi vil reversere de skattekutt Bondevik II regjeringen gjennomfører/planlegger. Dette innebærer i realiteten at skatteinntektene kan ha mulighet til å bære større deler av fellesskapets utgifter i 2005, enn det nåværende regjering forutsetter.
Selv om vi kan få betydelige økte skatteinntekter sammenlignet med 2005 situasjon, må vi være åpne for at langsiktige økte offentlige investeringer i infrastruktur, utdanning og forskning,- tiltak som vil styrke den langsiktige veksttakten i Norge, - i en viss økt grad også må kunne finansieres ved overføring av midler fra Statens petroleumsfond.
Er dette uansvarlig ? Nei,- Senterpartiets alternative statsbudsjett for 2005 ble vurdert/modellberegnet av Statistisk Sentralbyrå.
Resultatet? Ikke høyere rente! Ikke høyere priser! Men, 10.000 nye arbeidsplasser !
Som nevnt tidligere er det andre gjennomgående fokusområdet i programmet verdiskaping.
Bakgrunnen for dette er enkelt.
Uten verdiskaping - uten arbeidsplasser - ingen velferd.
Folk må ha arbeid. Uten arbeid flytter folk. Det vet vi som bor i distriktskommunene.
Levende lokalsamfunn består av folk, - av gamle, av arbeidsføre og av unger !
Vi må derfor skape nye arbeidsplasser - vi må sikre sysselsetting, - dersom vi skal klare å opprettholde de mange levende lokalsamfunn i hele Norge.
Senterpartiets viktigste satsing i årene framover, må derfor være en målrettet og offensiv satsing på næringsliv, nyskaping og nyskaping.
Senterpartiet vil arbeide for en nasjonal næringslivsstrategi der en systematisk legger til rette for å videreutvikle næringslivet i hele landet med utgangspunkt i naturressurser, kapitalstyrke og kunnskap. Prinsippet om næringsnøytralitet må vike til fordel for satsing på klart definerte områder, på områder der vi fra før er gode, som for eksempel marine næringer, skipsfart og verftsindustri, energi, reiseliv, landbruk og matproduksjon, mv.
Små og mellomstore bedrifter vil være ryggraden i en framtidsrettet næringssatsing i Norge, og de økonomiske rammevilkårene må legges til rette for slike bedrifter. En desentralisert bedriftsstruktur med mange mindre bedrifter, gir god fleksibilitet og tilpassingsevne, og er den beste sikkerhet for miljø, arbeidsplasser og lokalsamfunn.
Senterpartiet vil satse mer på å styrke norsk industri og norsk vareproduksjon. Kunnskapsinnholdet i norskproduserte varer og tjenester må økes, for å sikre konkurransekraft i det internasjonale markedet.
Det er viktig å satse på et systematisk og formalisert samspill mellom forskning/utvikling, næringsliv og offentlig sektor, som grunnlag for nyskapings og produktutviklingsarbeid. Utdanningsinstitusjonene spiller en nøkkelrolle her. Kunnskapsbasert næringsliv og tjenesteproduksjon vil få økt betydning.
Innovasjon og nyskaping er imidlertid avhengig av at det finnes mennesker som både kan og vil skape noe som er nytt og nyttig. Vi må mobilisere flere til å drive med nyskaping gjennom relevant opplæring og ved å skape positive rollemodeller av de gründerne som lykkes.
Programkomiteen har fremmet aktive og offensive tiltak for innovasjon og nyskaping.
Vi vil blant annet videreføre og videreutvikle SkatteFunn - ordningen, utvide ordningene med etablererstipend til grundere, skape gunstige skatteregler for investering i oppstart av bedrifter og belønning for å tenke langsiktig, og vi vil fjerne arbeidsgiveravgiften i 3 år for nyetablerte kunnskapsbedrifter.
Det er imidlertid også viktig å ta vare på og videreutvikle større bedrifter, som drivkrefter for økonomisk utvikling samt forskning og utvikling i næringslivet. I dag har vi ikke en målrettet industripolitikk. Knappest noen industripolitikk i det hele tatt.
Vi mangler virkemidler, - særlig rettet mot større industriaktører. Senterpartiet ser sammenhengen mellom utvikling av og investering av infrastruktur for større satsinger, betydelig forskningssatsing både på nasjonalt og regionalt nivå og målretta kommersialisering av industrielle muligheter.
Senterpartiet vil derfor foreslå en styrking av SIVA økonomisk, slik at de kan ta større utbyggingsansvar for infrastruktur. Vi vil styrke den nasjonale og regionale forskningsinnsatsen, slik at kommersialisering av ny teknologi kan ta fart, og vi vil ikke minst la Innovasjon Norge få rammer slik at de også kan ha virkemidler for og matche tunge industriaktører i utvikling og kommersialisering av ny industri.
I tillegg vil vi stimulere til økt forskerutplassering i bedriftene samt øke bevilgningene til forsknings- og utviklingskontrakter - IFU/OFU-ordningene.
Som Marit så glimrende analyserte i sitt innlegg i går, er mye av den viktigste verdiskapingen i Norge er knyttet til uttak av naturressurser. Landbruk og reiseliv, fiskeri- og oppdrettsnæring, energi- og kraftkrevende industri og petroleumsnæringen er mellom de viktigste ressursbaserte næringene i Norge. Selv om nærhet til ressursene ikke er like viktig som før, gir det konkurransefortrinn, og for Senterpartiet er det en utfordring å sikre at betydelig mer av verdiskapingen i disse næringene kommer lokalsamfunnene i landet til gode.
Allerede ifjor høst la en enstemmig programkomite fram forslag om en ny satsing for å få utnyttet gassressursene på en forsvarlig og framtidsrettet måte, både til industrielt bruk og til energiproduksjon. Jeg tror programkomiteen overrasket både egne medlemmer og media når vi enstemmig foreslo å si ja til gasskraftverk.
Vårt klare utgangspunkt var at som energistormakt har Norge et ansvar for å bidra til at det blir bygd moderne gasskraftverk med rensing og lagring av CO2. Teknologien for CO2-håndtering er tilgjengelig, men den er ny, noe som medfører en ekstra risiko for utbygger. I en startfase bør derfor staten samarbeide med aktuelle selskaper om en hensiktsmessig fordeling av investeringskostnader og risiko.
På norsk sokkel er det plass til et hundretalls milliarder tonn CO2, tilsvarende utslippene fra alle europeiske kraftverk i flere hundre år. På lang sikt representerer dette en sentral del av løsningen på klimaproblemet, og er en stor forretningsmulighet for Norge, som tilbyder av ren energi og lagringsplass for CO2. Samtidig er det en betydelig etterspørsel etter ren CO2 på sokkelen, hvor CO2 kan benyttes som trykkstøtte for å øke utvinningsgraden fra modne oljefelt. Dette er god ressursbruk, fordi man i større grad kan tømme eksisterende oljebrønner, før man åpner for petroleumsvirksomhet i nye områder.
Senterpartiet vil at staten skal ta ansvar, også økonomisk, for bygging av fullskala gasskraftverk med CO2-håndtering. Vi har forutsatt høy energiutnyttingsgrad, minimale CO2-utslipp og betydelige industrielle ringvirkninger. Senterpartiet går videre inn for å støtte bygging av rørledninger og andre infrastrukturtiltak, som er nødvendige for å få i drift lønnsomme gasskraftverk med CO2-håndtering i Norge.
Gjennom et samarbeid mellom næringsliv og det offentlige vil Senterpartiet ha en sterk satsing på videre utvikling og kommersialisering av miljøteknologi. En slik satsing og bygging av framtidsrettede gasskraftverk med CO2-håndtering vil gi en bredere og mer langsiktig verdiskapning for landet.
Senterpartiet vil også at staten må ta initiativ til at de gasskraftverkene som allerede har fått konsesjon, blir framtidsrette gasskraftverk med CO2 - håndtering.
I Dagsavisen for den 2.mars sier Naturkraft-sjef Ole Rønning at dersom Bondevik-regjeringen hadde villet, kunne Kårstø- anlegget i Rogaland, som nå skal bygges, vært CO2 fritt.
Det er et paradoks at Bondevik, som i sin første regjering gikk av pga. gasskraftsaken, nå aksepterer bygging av forurensende gasskraftverk på Kårstø, uten å følge opp industriens innspill om samarbeid for å sikre CO2-håndtering og rensing.
I dag ser vi at både Arbeiderpartiet og SV har akseptert våre standpunkt mht. gasskraft. Vi sa allerede i fjor høst at Senterpartiets offensive og miljøvennlige gassløsning ville bli en god kompromissløsning for både SV og AP. Vi kan med god grunn si velkommen etter til disse to partiene.
Flere av de mest sårbare norske havområdene er åpnet for olje- og gassutvinning. Programkomiteen påpeker i sitt framlegg at miljøkonsekvensene ofte er mangelfullt utredet, eller ikke blir tatt hensyn til i beslutningsprosessen. Utvinning av olje og gass gir stadige utslipp av kjemikalier og hydrokarboner, og faren for store, ukontrollerte utslipp er alltid til stede. Det påpekes generelt videre at en bør være varsom med oljevirksomhet i områder med ekstreme værforhold, i nærheten av særlig viktige gyte- og oppvekstområder for fisk, og hekkeplasser for sjøfugl.
Programkomiteen understreker videre at de naturressursene som vi har i nordområdene, må utnyttes på en langsiktig og bærekraftig måte. Petroleumsvirksomhet i nord må ikke gå utover fiskeriene og det sårbare arktiske miljøet. En miljømessig forsvarlig forvaltning må ligge til grunn for økt oljevirksomhet i nord, og i spesielt verdifulle naturområder som utenfor Lofoten og Vesterålen, bør det ikke foregå petroleumsvirksomhet. Forvaltningsplanen for Barentshavet må komme på plass for å få en helhet i forvaltingen av naturressursene i nordområdene.
Dette er ordrette sitat fra programforslaget som vi nå behandler, og som dere ser ligger det allerede i disse formuleringene relative strenge vilkår for eventuell økt aktivitet i Barentshavet. Allerede da vi la fram forslagene om åpning for økt petroleumsaktivitet i Barentshavet i Tromsø i fjor høst, så vi for oss en heftig diskusjon fram mot landsmøtet og det har vi heldigvis fått, både før og under landsmøtet.
Programkomiteen har jobbet grundig med de innspill vi har fått de siste dagene,
og jeg kan i dag legge fram et nytt forslag fra et flertall på ni i komiteen. Det lyder som følger: (sitat)
" At økt petroleumsaktivitet i Barentshavet først kan skje når oljeselskapene har utviklet en teknologi for absolutt O-utslipp til sjø og det foreligger en helhetlig forvaltningsplan som ivaretar fiskeri- og miljøinteressene. De mest sårbare områdene må sikres som petroleumsfrie soner. En økning i petroleumsaktiviteten i Barentshavet må skje innenfor forpliktelsene Norge har til å redusere utslippene av klimagasser."
Med denne formuleringen har vi imøtekommet strenge krav fra både miljøhold og fra fiskeriinteresser. Både kravet om absolutte null-utslipp og det faktum at forvaltningsplanene heller ikke er ferdig, innebærer en klar innskjerpelse av vilkårene for petroleumsaktivitet i Barentshavet. Programkomiteen har tidligere gått inn for petroleumsfrie soner i Lofoten/Vesterålen,- nå utvides dette til også å omfatte de mest sårbare delene av Barentshavet.
Samtidig må det påpekes at dette er en dynamisk løsning som også kan innebære aktivitet, dersom de strenge miljøkravene imøtekommes. Oljeindustrien har en stor utfordring i å utvikle ny og sikker teknologi for null-utslipp, og bidra til at det blir helhet i forvaltningen av naturressursene i nordområdene, herunder at viktige fiskeri- og miljøhensyn ivaretas.
De innskjerpelser for aktivitet som foreslås, imøtekommer mange av innsigelsene fra både fiskeri-, havforsknings- og miljøhold.
I tillegg må det påpekes at programkomiteen også har gått inn for en betydelig og umiddelbar styrking av kyst- og oljevernberedskapen, særlig med bakgrunn i den økte aktiviteten på russisk side.
Jeg både håper og tror at den klargjøring som her har skjedd fra programkomiteens side, kan medføre at landsmøtet kan samles om det framlagte forslaget.
Det er stilt spørsmål om miljøprofilen i vårt nye program. Det har det aldri vært noe grunnlag for. Senterpartiets nye program er basert på en offensiv og moderne miljøpolitikk - en politikk fylt med innhold - ikke bare symboler.
Vi må innse at det er mange varsellamper som lyser, vi kan ikke lukke øynene for hva som skjer. FN anslår at klimaendringene tar 160 000 menneskeliv hvert år.
Det må handles! Klimagassutslippene må reduseres.
Miljøkampen vinnes imidlertid ikke med moralisme. Den vinnes med politisk lederskap, og det lederskapet må vi i Senterpartiet ta. Gjennom dette programmet vil det innføres en ny handlingsregel i miljøpolitikken,- fordi det må handles nå,- vi har ingen tid å miste.
Det første vi må gjøre er å få på plass en ny gasspolitikk. Planene om å bygge gammeldagse og forurensende gasskraftverk uten CO2 - håndtering må gravlegges. Vi vil ha gasskraft, men vi vil ha moderne gasskraft med rensing og lagring av CO2. Staten må ta ansvar også økonomisk for å få miljøvennlige gasskraftverk på plass.
For det andre må vi få på plass en ny offensiv satsing på alternativ energi. Programkomiteens mål er at det innen 2010 skal produseres 17 TWh med alternativ energi i Norge. Et viktig enkelttiltak vi kan gjennomføre allerede til høsten, er å gi momsfritak til alternativ energi. Samtidig med momsfritaket må vi styrke de økonomiske tilskuddsordningene for å få virkelig fart på satsingen på biovarme og annen alternativ energi, som for eksempel vindkraft.
Avgiftspolitikken må gjøres mer målrettet. Det skal koste mer å kjøre privatbil i tettbygde områder - der du kan kjøre kollektivt. Vi vil ha topris på strøm slik at det skal lønne seg å spare. Vi vil arbeide for en internasjonal avgift på transport.
Vi vil ha CO2 - avgift på all bruk, da mener jeg all bruk av fossile brensler som medfører klimagassutslipp. Det skal lønne seg å bruke ny teknologi.
Gjennom en offensiv kollektivpolitikk vil vi gjøre hverdagen til folk enklere og miljøet en tjeneste. Derfor vil vi ha en massiv kollektivsatsing i de store byene. Derfor skal det kollektive prioriteres foran vei i byene. Vi vil gi støtte til utbygging av bybane.
Vi vil ha en sterk satsing på jernbane, og dobbeltspor må bygges ut på viktige togstrekninger.
Landsmøte, jeg kunne ramset opp flere gode og konkrete forslag som vil ha betydning. Men vær trygg, i Senterpartiet har vi verdiforankringen på plass og vi lever opp til overskriften på miljøkapitlet, som så flott sier at du skal behandle jorden som om du skulle leve evig.
For landsmøte, landet trenger et sentrumsparti som løfter miljøsaken høyt. Våre tidligere sentrumskamerater har dessverre sviktet:
· Klimagassutslippene har økt under dagens regjering. Utslippene fortsetter å øke og ligger nå 9 % over nivået i 1990.
· De har gitt forurensende gasskraftverk gratis utslippskvoter. Selv om Naturkraft nå selv sier at de kan bygge med renseteknologi.
· De har vært defensive i internasjonale klimaforhandlinger og fått stryk karakterer av miljøbevegelsen.
· De har sagt ja å legge en av verdens fineste fosser, Lingvangsfossen, i rør i forbindelse med Saudautbygginga.
Bondevik-regjeringa har sviktet miljøet. Men i stedet for å rydde opp i egen bakgård slår våre tidligere sentrumskamerater billige politiske poeng. Lars Sponheim sitter imidlertid i glasshus.
Det må stilles spørsmål om hvor mye sving på miljøpolitikken det blir, når han i realiteten sitter i fanget på Carl I. Hagen og Erna Solberg.
Utenrikspolitikken nåværende regjering fører er sterkt preget av tunnellsyn rettet sør, - rettet mot Brussel.
Senterpartiet vil se mer mot nord,- langt mot nord.
Herredømmet over nordområdene og forvaltningen og utnyttingen av de store naturressursene i disse områdene vil i avgjørende grad påvirke vårt lands selvstendighet og vårt folks velferd i dette århundre.
De nye pågående endringene i den globale økonomien og viktige trekk ved Norges geopolitiske posisjon virker gjensidig til å øke den betydning som nordområdene og naturressursene der har for Norge. Det er en overordnet oppgave å utforme en aktiv, langsiktig politikk som utnytter de muligheter, ivaretar det ansvar,og møter de utfordringer som vi her står overfor.
I Nordområdemeldingen(NOU 2003: 32, s. 9.) understreker et ekspertutvalg for nordområdene at det må være et grunnleggende hensyn i norsk nordområdepolitikk å sikre at Norge kan bevare, høste og videreforedle nordområdenes rike naturressurser for all fremtid. Senterpartiet er enig i dette synet og legger videre til grunn at en slik utvikling best kan sikres når den er forankret i et realistisk sikkerhetspolitisk grunnlag.
Norge og Russland har store og til dels felles interesser i Barentshavområdet. Gjennom disse interesser - og de muligheter og det ansvar de gir - står disse to landene innen dette området i en særstilling. Senterpartiet er enig med ekspertutvalget for nordområdene i at det vil være hensiktsmessig at Norge tar initiativ overfor Russland til å utvikle en forpliktende helhetlig bilateral Barentshavavtale.
Senterpartiet mener i tillegg at et slikt bilateralt samarbeid bør forankres i et samarbeid som omfatter andre land som har sjøterritorier i, eller som grenser til nordområdene og som derigjennom har vesentlige interesser i vernet, forvaltningen og utnyttingen av nordområdenes store naturressurser.
Det bør vurderes om Norge skal ta initiativ til etablering av en egen samarbeidsorganisasjon (arbeidstittel: The North Atlantic Resources Organization - NARO) som består av Norge, Russland, Island, Canada og USA.
Blant de hensyn som gjør at Norge må få i stand et utvidet samarbeid mellom nettopp disse landene er tilsyn og kontroll med havets ressurser, med fiske og fangst og med utviklingen av felles kvalitets- og miljøkrav i forhold til den sterkt økende virksomhet i forbindelse med petroleumsforekomster og transport innen nordområdene er:
- Ressursene i Barentshavet og våre mer nærliggende havområder påvirkes av, og for manges vedkommende inngår i, økosystemer i hele det sirkumpolare Arktisk.
-Norge kan ikke forholde seg passivt til den raskt økende petroleumsrelaterte virksomhet som nå er under utvikling i nordområdene, særlig i regi av det voksende bilaterale samarbeidet mellom Russland og USA.
Det bør være en overordnet oppgave for Norge å være tilstede og aktivt delta i denne virksomheten - i alle fall med hensyn til å påvirke de rammer og krav petroleumsvirksomheten skal operere innenfor.
Avslutningsvis vil jeg sitere Bjørn Unneberg igjen. Han sier:
"Bare gjennom målrettet og bevisst innsats kan vi sikre livskvalitetene for de mange. Det gode og det rettferdige er bare til stede i verden som en mulighet. Spørsmålet er om vi vil kjempe det fram."
Det er mitt inderlige håp at det programmet jeg har presentert noen hovedtrekk fra i dag, gir oss en politikk som kan bidra til å sikre livskvalitetene for de mange. Jeg er overbevist om at vi i fellesskap skal greie å kjempe det fram !.
Til slutt - en inderlig takk for godt samarbeid til programkomiteens medlemmer, sekretariatet og alle dere som ellers har engasjert dere i arbeidet.
Takk for oppmerksomheten.
