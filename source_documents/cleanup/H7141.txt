
Eirin Faldet, Stortingsrepresentant (A)
Leserbrev
Bidragsregler og uføre
Arbeiderpartiet er bekymret for at de nye bidragsreglene skal slå uheldig ut for dem med lav inntekt. Derfor har vi sammen med SV foreslått at Stortinget ber Regjeringen om å justere utilsiktede og urimelige utslag av de nye bidragsreglene slik at de ikke rammer dem med lavest inntekt.
Hensikten med den nye bidragsordningen har vært å la begge foreldrenes økonomi telle når bidraget skal beregnes. Dessverre viser det seg nå at en del foreldre kommer ekstremt dårlig ut økonomisk, og da er det viktig for Arbeiderpartiet å legge inn regler som gjør at barna ikke blir skadelidende.
Arbeiderpartiet er derfor enig med SV og Sp om å be Regjeringen vurdere tiltak for å bedre den økonomiske situasjonen for barnefamilier som lever på uføretrygd, og som i dag har aller minst å leve av. Ved innføring av de nye reglene blir barnebidraget avkortet krone for krone i forhold til størrelsen på barnetillegget. Derfor ender de aller fleste uføretrygdede og arbeidsledige opp med å nesten miste barnebidraget. Følgene blir at mange av de fattigste barnefamiliene vil oppleve en sterk reduksjon i sitt økonomiske livsgrunnlag. Bidraget griper direkte inn i folks hverdag, og for Arbeiderpartiet er det viktig at skilsmissebarn eller barn av aleneforeldre får det beløp de har krav på.
