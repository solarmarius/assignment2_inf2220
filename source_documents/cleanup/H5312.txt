
12/11-01
Ola D. Gløtvold (Sp):
KrFs nye janusansikt i alkoholpolitikken
Det overrasker ingen at Høyre vil redusere alkoholavgiftene. Det overrasker meg mye mer at KrF vil bruke 350 millioner til å redusere alkoholavgiftene, men ingenting til å redusere forbruket og alkoholskadene.
KrF har ofret alkoholpolitikken for å få plass i regjeringslokalene. KrF skal nå føre en alkoholpolitikk som er helt imot deres eget stortingsvalgprogram. Der heter det (sitat):"KrF vil redusere alkohol- og narkotikaforbruket i Norge og arbeide for å kontrollere skjenking og omsetning bedre. Høye avgifter vil være medvirkende til å redusere forbruket".
Samarbeidsregjeringen reduserer spritavgiften med 15 % og avgiftene på øl og vin med 5 %. Det bekymrer meg mest at avgiftene på øl reduseres. Øl er ofte første introduksjon til rusbruk hos ungdom. I budsjettforslaget for 2002 heter det: "Vi er inne i en periode med økende alkoholforbruk. Ikke minst er det en urovekkende utvikling i alkoholbruk blant unge". Den utviklingen møter altså Samarbeidsregjeringen med å sette ned alkoholavgiftene. Alkoholpolitisk og helsemessig er det liten trøst at reduksjonen av avgifter øker omsetningen av alkohol i Norge på bekostning av grensehandelen. Høyt alkoholforbruk blant ungdom er like farlig uansett om alkoholen er kjøpt i Norge eller Sverige.
- Et stort tankekors er det også at samarbeidsregjeringen prioriterer avgiftsreduksjon på alkohol isteden for å gi uføre og alderspensjonister fritak på egenandeler når det gjelder medisiner på blå resept. Regjeringens alkoholpolitiske avgiftsgave er på mellom 350 og 400 millioner, for om lag samme beløp kunne uføre og alderspensjonister fått gratis blåreseptmedisiner. Dette er i det minste meget dårlig prioritering dersom Samarbeidsregjeringen mener noe med sin økte innsats for vanskeligstilte, avslutter Sp's helse- og sosialpolitiske talsmann Ola D. Gløtvold.
