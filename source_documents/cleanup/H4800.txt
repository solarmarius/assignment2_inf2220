
24. september 2000
Landskvinnekonferansen
- Vi vil sikre velferdskommunen
Arbeiderpartikvinnene vil sikre velferdskommunen gjennom styrket økonomi og større handlefrihet. - I tillegg må ressurser overføres fra administrasjon til direkte tjenester. Folk må få de tjenester de behøver uansett bosted, heter det i en uttalelse fra landskvinnekonferansen 2000.
Kommunene utgjør hovedpilaren i det norske velferdssamfunn. Det er i landets mange kommuner at barna går i barnehager eller skoler, og eldre sikres omsorgsbolig eller sykehjemsplass. Arbeiderpartiet vil sørge for at det også i framtida er velferdskommunen som sikrer trygghet og omsorg for den enkelte i hele landet.
Vi vil gi kommunesektorens bedre økonomiske handlefrihet. Økonomien må styrkes gjennom økte bevilgninger. For å sikre økt lokalt selvstyre må en større del av overføringene gis i form av frie inntekter. Dessuten må bruk av øremerkede tilskudd fra statens side begrenses. Inntektssystemet må også være utformet rettferdig. Målet må være å frigjøre ressurser som kan overføres fra administrasjon til produksjon. Folk må få de tjenestene de behøver, uansett bosted.
For å hindre økt privatisering som bare de mest velstående vil kunne nyte godt av, må offentlig sektor, inkludert kommunene, gi landets innbyggere et enda bedre tilbud. Derfor ønsker Arbeiderpartiet en fornyelse av offentlig sektor. Skolen er en viktig del av offentlig sektor. Her er det av sentral betydning at kommunene får overføringer som står i forhold til de oppgaver den blir pålagt.
Brukeren må være i sentrum i alt kommunen foretar seg. Kommunes tilbud på alle felter må være lett tilgjengelig. Vi må tilpasse både organisering og bemanning til lokale behov og løsninger, og sikre at både forvaltning og tjenesteproduksjon skjer mest mulig kostnadseffektivt - underlagt folkevalgt styring. Målet må være å frigjøre ressurser til mer tjenesteproduksjon.
Kommunenes velferdstilbud må være brukertilpasset. Et flertall av de som har nytte av velferdsgodene i kommune-Norge er kvinner, særlig blant eldre. Dessuten er det en betydelig overvekt av kvinner som er ansatt i skolesektoren og helse- og omsorgsyrker.
Kommunene er en viktig arbeidsplass for kvinner. Det innebærer at kvinneandelen, spesielt i distriktene, i stor grad opprettholdes ved de kommunale arbeidsplassene. Ved at disse yrkene samtidig representerer kompetansearbeidsplasser, tilføres lokalmiljøene en viktig ressurs. Derfor er en god kommuneøkonomi også god likestillingspolitikk.
Kommunenes Sentralforbund (KS) har beregnet at kommunesektoren vil mangle ca. 50.000.
Arbeidstakere hvert år i 10 år fremover. Privat sektor har også behov for rekruttering av arbeidskraft. Det fødes mellom 45-55 000 barn hvert år og underskuddet på arbeidskraft fremkommer bl.a. ved at ca. 50 000 personer går ut av arbeidslivet årlig(uførhet, AFP-ordning og ordinær pensjon). For å få nok kompetent arbeidskraft, ber landskvinnekonferansen Arbeiderpartiet arbeide for snarlig å øke utdanningskapasiteten særlig innenfor lege-, sykepleier-, ingeniør-, lærer- og førskolelærersektoren.
