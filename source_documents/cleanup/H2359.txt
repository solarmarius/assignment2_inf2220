
Tirsdag 30. november 1993
Stortingsrepresentant Odd Holten (KrF) i sosialdebatten:
STERKERE SAMARBEID MELLOM
OFFENTLIG OG PRIVAT OMSORG
-Oppgavene innenfor helse- og sosialtjenesten er for mange til at samfunnet er tjent med enten/eller-løsninger i spørsmålet om hvem som skal utføre omsorgsarbeidet. Derfor må det tilskyndes til et enda sterkere samarbeid mellom offentlig innsats og alle de frivillige organisasjoner og enkeltpersoner som kan være med og skape en bedre livssituasjon for den enkelte som trenger støtte og hjelp for å komme gjennom hverdagen. Det sa stortingsrepresentant Odd Holten (KrF, Østfold) da Stortinget torsdag behandlet innstillingen fra sosialkomiteen til statsbudsjett for 1994.
Odd Holten understreket at ansvaret for det samlede helse- og omsorgstilbudet fortsatt må ligge hos staten, fylket og kommunene, og advarte mot en pulverisering av ansvaret.
-Men samtidig må man erkjenne at alt kan ikke betales over offentlige regninger. Det må utvises smidighet og godt skjønn, og de mange som ønsker å være til hjelp må få anledning til dette. Hjelpebehovet er så mangesidig og omfattende at ingen skulle behøve å gå uten å kunne utføre meningsfylte oppgaver. Dette er ikke bare et spørsmål om økte bevilgninger, men at offentlig og privat innsats samarbeider på ulike nivå, og på den måten bidrar til en bedre livssituasjon sosialt, fysisk og psykisk. Et slikt samarbeid kan først fungere dersom det er gjensidig respekt og tillit for den arbeidet som gjøres, sa Odd Holten. Han la til at det beste bildet på solidaritet, omsorgsvilje og nestekjærlighet er hvordan en nasjon tar seg av sine syke og eldre.
-Det snakkes ofte om solidaritet i denne salen. Ikke minst kreves det solidaritet i fordelingen av ressursene mellom de som har ordnede sosiale og helsemessige forhold, og de som ikke har det. Likevel ser vi altfor ofte at de sterkeste pressgruppene vinner igjennom og får støtte for sin sak, og da på bekostning av andre, viktige oppgaver, sa Odd Holten i Stortinget tirsdag.
