
Oslo, 7. desember 2001
Kristin Clemet
Oasen barneskole godkjent
Kirke, - utdannings- og forskningsdepartementet har i dag imøtekommet klagen fra Oasen Bibelsenter i Songdalen på det tidligere avslaget om å få starte barneskole med rett til statstilskudd etter privatskoleloven. Departementet har også avgjort at skolen kan starte opp 1. januar 2002.
- I den samlede vurderingen som er foretatt i denne saken har jeg lagt vekt på prinsippet om at de foresatte skal ha en reell valgfrihet når det gjelder retten til å kunne velge skole for egne sine barn, sier utdannings ­ og forskningsminister Kristin Clemet.
Departementet har stilt flere vilkår for godkjenning i vedtaket til Oasen Bibelsenter, blant annet om at de læremidlene skolen benytter må holde seg innenfor de rammer som er gitt i norsk lov, herunder likestillingsloven. Departementet stiller også som forutsetning at senteret retter seg etter Likestillingsombudets avgjørelse av 6. november 2001, inntil det eventuelt foreligger en annen avgjørelse i saken fra Klagenemnda for likestilling.
Departementet oppfordrer også organisasjonen ACE Norge til å gå inn i en dialog med Likestillingsombudet for å komme fram til en minnelig ordning om bruken av lærebøker i ACE-skolene.
Siden regjeringsskiftet har departementet godkjent 5 nye skoler etter privatskoleloven, fire av disse grunnskoler, en videregående skole. I tillegg kommer 2 nye ACE-skoler. I fire saker har departementet sagt nei til å godkjenne nye skoler. I tre av avslagene har begrunnelsen vært 18 års grense for søkerne, et klart brudd med lovens krav om like opptaksvilkår ved offentlige og private skoler. I den fjerde saken var det klart at skolens tilbud lå over videregående nivå og dermed utenfor lovens virkeområde.
