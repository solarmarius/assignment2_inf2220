
27.05.2002
Et dramatisk prosjekt
Krf i regjeringsposisjon kompromisser seg vekk fra sine egne løfter til velgerne, mener leder av Arbeiderpartiets fylkestingsgruppe, Audun Tron. Det betyr rasering av de grunnleggende velferdstilbud i kommunene, fjerning av grunnlaget for kunne drive en aktiv distriktspolitikk (reduksjon i distriktspolitiske virkemidler, reduksjon i rammene til SND, fjerning av kommunale næringsfond, reduksjon i støtten til distriktslandbruket o.s.v.).
Og hvor går så alle de frigjorte midlene? Jo til skattelette for de rikeste i dette landet
Kommunene er den viktigste aktøren i gjennomføring av statlig politikk på de viktigste velferdsområdene som barnehage, skole, helsetjenester, eldreomsorg, omsorg for funksjonshemmede, for å nevne noen.
De siste åra er det vedtatt betydelige reformer og hvor kommunene har vært tillagt ansvaret for å iverksette reformene.
Reformene har krevd betydelige egenandeler fra kommunene fordi reformene ikke har vært fullfinansiert fra statens side.
Resultatet av underfinansieringen fra statens side har ført til at svært mange av landets kommuner sliter med dårlig økonomi. Konsekvensen er at viktige velferdstilbud har blitt redusert.
I tillegg har kommunene fått store ekstrautgifter til pensjon. Fra statlig side kan det selvsagt argumenteres med at dette er kommunenes eget ansvar.
Men det hjelper kommunene lite. Kommunenes inntekter er i hovedsak en andel av skatteinntektene fastsatt av staten og rammetilskudd fra staten.
Hvis ikke staten kompenserer for de store ekstrautgifter som er påløpt, så er kommunenes eneste utvei å redusere utgiftene.
Kommunenes utgifter er i hovedsak utgifter til de grunnleggende velferdstilbud som barnehage, skole, helsetjenester og eldreomsorg. Med andre ord det er på disse områdene utgiftskuttene må skje.
Konsekvensene ser en i kommuner landet rundt. Fra kommuner hvor politikerne legger ned sine verv i protest, til kommuner som må foreta dramatiske kutt i de grunnleggende velferdstilbud.
Alle har vært enige om at kommunesektoren er kommet i en betydelig ubalanse. Stoltenberg-regjeringens kommuneopplegg for 2001 og 2002 var en vekst på 3,5 - 5 milliarder kroner hvert år og med ca. halvparten av veksten i de fire inntektene. Det var for lite for KrF som foreslo mer og henviste bl.a. til den betydelige ubalansen som var oppstått.
I kommuneproposisjonen for 2003 foreslås det en vekst på 2-2,5 milliarder kroner og en vekst i de frie inntektene på 0,75 milliarder. Rundt halvparten av den veksten som ble vedtatt for 2001 og 2002, og under halvparten når det gjelder vekst i de frie inntektene. Og det til tross for at kommunene har fått en betydelig forverret situasjon, gjennom bl.a. pensjonsutgiftene.
Hvor er KrF nå? Jo de sitter i regjering. Og da må en kompromisse på en del områder. Og disse "en del områder" er rasering av de grunnleggende velferdstilbud i kommunene, fjerning av grunnlaget for kunne drive en aktiv distriktspolitikk (reduksjon i distriktspolitiske virkemidler, reduksjon i rammene til SND, fjerning av kommunale næringsfond, reduksjon i støtten til distriktslandbruket o.s.v.).
Og hvor går så alle de frigjorte midlene? Jo til skattelette for de rikeste i dette landet. Hvis du synes at vi har en dårlig eldreomsorg, dårlig skoletilbud, lite barnehageplasser så må du altså huske på at det er noen som har fått det bedre. Nemlig de som på alle måter hadde det bra fra før!
Det er dette KrF forsvarer i når de sitter i regjering med Høyre. Husk det!
