
10.05.2002
Feministbrev 9. mai 2002
Ukens feministbrev er skrevet av Katrine Lia, som for tiden er på reisefot. Følg kampanjen på www.feminist.no.
Hei alle jenter hjemme i Norge
Sitter nå på internettkafe i Bombay, og har nå tilbrakt snart to uker i Bombay, hvor jeg jobber med en sak som jeg i utgangspunktet trodde handlet om HIV/AIDS i Bombay.(Et stort problem).
Jeg har snakket med gifte kvinner, ugifte kvinner, prostituerte og kvinnelige hjelpearbeidere. (Mange menn også, selvsagt, men de er ikke viktige i denne sammenheng).
Den største smittekilden blant kvinnene i Bombay, er menn som har sex med prostituerte uten kondom, blir smittet, unnlater å fortelle om det til konene sine, og deretter smitter dem.
Som Neema, i dag 25 år. Hun ble tvangsgiftet til en mann på 22 år da hun var 13 år. Litt over ett år senere var hun allerede gravid med sitt første barn. Etter to år døde barnet, uten at Neema forstod hvorfor. Da hun var 6 måneder på vei med sitt andre barn tok hun en HIV-test, og fant ut at hun var smittet, av mannen sin, som flere ganger hadde hatt prostituerte med hjem, for å ha sex med dem foran øynene på sin unge kone.
Neema tok abort. I en alder av 17 år hadde hun mistet to barn.
Svigerforeldrene har kastet henne ut hjemmefra og sier at det er hennes skyld, det som har skjedd, fordi hun ikke kunne tilfredstille mannen sin seksuelt.
Det er mange kvinner som Neema i Bombay. Jeg spurte en av dem om hva hun følte, den dagen hun fikk vite at mannen hennes med vilje hadde smittet henne med viruset. -Jeg forsøkte å smile til mannen min, forteller hun. -Jeg sa til ham, ikke vær redd, jeg kan jobbe for to, slik at du skal slippe å sulte,ingenting skal du mangle i livet.
Slik tenker en kvinne som hele livet sitt har fått mindre oppmerksomhet, mindre mat og mindre utdannelse enn sine brødre.
Eller som Dolly, en av de prostituerte i Bombays Red Light District. Som ble kidnappet fra Nepal til Bombay da hun var tolv år. Mange menn er villige til å betale tusenvis av rupee for å ha sex, med en jomfru.
Nå bor Dolly på et rom som er en meter høyt, og en x to meter bredt. Hun vet ikke om hun har HIV, men hun kan ikke be kundene sine bruke kondom, da er det ingen som er villige til å betale.
Når Celina Middelfart på norsk tv i fullt alvor kan si at hun ikke er feminist, fordi hun aldri har opplevd å bli diskriminert, blir jeg skamfull og flau på hennes vegne.
Feminisme handler om solidaritet. Feminisme handler om menneskeverd.
Feminisme handler om at vi aldri må slutte å bry oss om alle kvinnene rundt omkring i verden som aldri noensinne vil ha de samme mulighetene som menn.
Den kvinnen som sier at feminismen er over, at vi ikke trenger den lenger, vet ikke at kampen bare såvidt har begynt...
Selv om kvinnene jeg møter i Bombay, har skjebner verdt en bok hver, er de på ingen måte svake kvinner. De har beholdt motet, glimtet i øyet, og har masse humor.
Det er bare ingen som har fortalt dem at en verden, også på kvinners premisser, er mulig.
Engasjert hilsen fra Katrine i Bombay
