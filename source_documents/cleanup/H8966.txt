
Stortinget, 4. februar 2005
Trine Skei Grande, parlamentarisk leder i Venstre
- Endring av KRL er et skritt i riktig retning
- Venstre er fornøyd med at endringene i KRL-faget går i riktig retning, men vi ønsker oss på sikt et nytt og nøytralt felles livssyns-, etikk- og verdifag, sier Venstres Trine Skei Grande.
Regjeringen offentliggjorde i dag sitt svar på FNs menneskerettskomités merknader om det norske KRL-faget. Venstre er fornøyd med at det her foreslås å fjerne den spesielle bindingen mellom dette faget og skolens kristne formålsparagraf. Venstre er også fornøyd med at det presiseres at de ulike livssyn og religioner skal gis samme kvalitative omtale og at de nye læreplanene skal tydeliggjøre skillet mellom de elementer av faget som kan oppfattes som religionsutøvelse og elementer som ikke kan det. - Det er samtidig viktig at foreldre gis mulighet til fullt fritak fra faget inntil de nye læreplanene er på plass, sier Skei Grande.
Skei Grande understreker at Venstre på sikt ønsker å endre skolens formålsparagraf og innføre et nytt felles og nøytralt livssyn-, etikk- og verdifag (LEV-faget). - Det vi i Venstre ønsker er å ha et felles fag der vi beholder kunnskapen om religion og livssyn, men der vi tar forkynnelsen ut av faget, avslutter Skei Grande.
