
onsdag 4. oktober 2000 11:53:20
- Ap avskaffer distrikts-reiselivet
Venstre reagerer sterkt på at Arbeiderpartiet i praksis vil avskaffe reiselivet i distrikts-Norge med dette statsbudsjettet, sier Venstres næringspolitiske talsmann Leif Helge Kongshaug. Dette vil ikke bare være et problem for den enkelte bedrift, men vil ramme bygder og lokalsamfunn over hele landet.
Å innføre moms på reiseliv vil i seg selv bety store merutgifter for reiselivsbedrifter som fra før bare så vidt får hjulene til å gå rundt. I tillegg vil Ap innføre en såkalt konjunkturavgift, som ikke er annet enn en skjult arbeidsgiveravgift som rammer utsatte arbeidsplasser særlig hardt. På toppen av alt reduserer Regjeringen bevilgningene til Norges-profilering av utlandet, noe et samlet Storting for få måneder siden blinket ut som et avgjørende tiltak for vekst i reiselivsnæringene.
- Vi kan bare konstantere at Ap gir opp reiselivet som framtidsnæring i Norge, sier Leif Helge Kongshaug. Dette vil ikke Venstre godta uten kamp. Norsk reiseliv er ved siden av landbruk og fiske, den viktigste pilaren for et spredt bosettingsmønster og å holde landet i hevd. Jeg har fortsatt stor tro på vekst i reiselivsnæringene med målrettet satsing hvor alle gode krefter samarbeider. Dette er spesielt viktig akkurat nå, fordi Norge opplever nedgang i tallet på utenlandske reisende og taper i konkurransen med andre land.
