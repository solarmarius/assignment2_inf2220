
2.juni 2004.
S E N T E R P A R T I E T I N O R D-T R Ø N D E L A G
P R E S S E M E L D I N G
Senterpartiet starter nominasjonsprosessen - Marit Arnstad tar ikke gjenvalg til Stortinget
Nominasjonsprosessen for Stortingsvalget i 2005 er i gang, og Senterpartiet i Nord-Trøndelag tar sikte på å holde sitt nominasjonsmøte lørdag 11. desember 2004.
Fylkesstyret har oppnevnt leder i KS Nord-Trøndelag Bjørn Skjelstad fra Verran som leder av nominasjonskomiteen. Øvrige medlemmer av nominasjonskomiteen er Lill Merethe Bye, Flatanger, Tomas Iver Hallem, Verdal, Erlend Fiskum, Grong, Bodil Blix Auståker, Leka, Åslaug Haugset, Steinkjer og Håvard Vigdenes, Stjørdal. Fylkessekretær Asbjørn Skjervold er komiteens sekretær.
Nominasjonsprosessen vil bestå av en forslagsrunde der lokallaga i Senterpartiet i Nord-Trøndelag foreslår 5 kandidater. Svarfrist for laga er 20. august d.å. Etter en gjennomgang av nominasjonskomiteen vil de foreslåtte kandidater bli offentliggjort og oppslutningen om disse i 1. runde. I 2. runde skal lokallaga sette opp et rangert listeforslag til komiteen. Dette skal skje på et møte i slutten av oktober, på samme dag i alle kommuner. På dette møtet skal det også velges utsendinger til nominasjonsmøtet, som altså er 11. desember 2004.
Ved forespørsel til vår stortingsrepresentant Marit Arnstad om renominasjon, har vi fått skriftlig tilbakemelding om at hun ikke ønsker gjenvalg.
Marit Arnstad har i brev til nominasjonskomiteen gitt uttrykk for at tiden nå er inne for en endring i hennes yrkesliv, og at hun derfor ikke ønsker å forplikte seg for fire nye år på Stortinget.
- Senterpartiet i Nord-Trøndelag beklager sterkt at vi nå mister en av Senterpartiets beste politikere som soleklar toppkandidat på vår stortingsvalgliste for 2005, sier fylkesleder Bjørn Arild Gram i en kommentar. Marit Arnstad er en av de mest sentrale profiler i norsk politikk, og det er et stort tap både for fylkespartiet og for Nord-Trøndelag at Marit ikke ønsker gjenvalg til Stortinget, sier Gram.
- Vi må likevel respektere Marits beslutning, og mener at vi har mange gode kandidater i Senterpartiet i Nord-Trøndelag som kan kjempe om topplassen på stortingsvalglista for 2005, avslutter fylkesleder Bjørn Arild Gram.
