
23.02.01
SV-leder Kristin Halvorsen:
Sosialistisk Venstrepartis Pressetjeneste
 Å spare på skole, er sløsing med ressurser!
Hver tredje norske kommune kutter i skolebudsjettene i år på grunn av økonomiske vanskeligheter. Det er den oppsiktsvekkende konklusjonen i en undersøkelse KS har gjort.
 Når man kutter i skolebudsjettene for å redde økonomien så er det å spare seg til fant. Å satse på utdanning er den beste investeringen vi kan gjøre. Det er direkte uansvarlig politikk å ikke sikre framtida ved å satse på skolen, sier Kristin Halvorsen.
Det heter at når krybben er tom så bites hestene, og det er betegnende for situasjonen i mange norske kommuner.
 Den kommunale fattigdommen, som fører til at svake grupper må kjempe med hverandre om pengene, står i grell kontrast til den statlige rikdommen, sier Halvorsen.
Hun vil utfordre Statsminister Jens Stoltenberg til å svare på om han kan være bekjent av slike økonomiske prioriteringer i Stortingets spørretime, førstkommende onsdag:
 Mener statsministeren at det er ansvarlig politikk i et av verdens rikeste land å stramme inn på grunnskolen?
