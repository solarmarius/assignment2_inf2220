
24.6.2005
Stortingsrepresentant Magnhild Meltveit Kleppa, Senterpartiet
Omsorg og skule - tema valkampen
Senterpartiet vil løfte arbeidet for ei verdig eldreomsorg og ein god skule inn i valkampen. Det er i kommunane folk bur. Det er der dei mottek viktig velferd som eldreomsorg og skuletilbod. Derfor har Senterpartiet gjennom mange år kjempa for å auke løyvingane til kommunane. Etter vårt syn er dette no langt viktigare enn å gje nye store skatteletter til dei som har mest frå før.
FrP har den seinaste tida kritisert Senterpartiet for å ikkje ville gje meir pengar til kommunane. Grunnen er at vi avviste FrP sitt forslag i samband med kommuneproposisjonen.
Dette vert å setje problemstillinga på hovudet. Faktisk hadde FrP denne våren sjansen til å løfte eldreomsorg og skule gjennom samarbeid med Senterpartiet, Ap og SV. Det valde dei å la vere. Alle desse tre partia hadde nemlig forslag om meir pengar til kommunane enn FrP.
Dei faktiske løyvingane til kommunane vert avgjorde i statsbudsjettet til hausten. Det står att å sjå kva FrP då vil bidra med. Det er elles FrP som har sikra Regjeringa fleirtal for den strame kommuneøkonomien vi no ser. Dette året kuttar 55% av kommunane i skule sektoren og 46% i eldreomsorga, i fylgje Kommunenes Sentralforbund. Dette er altså resultatet av dei budsjetta FrP har laga saman med Regjeringa.
Når Per Sandberg og FrP freistar å framstille Senterpartiet som eit parti som vil gje mindre til kommunane, vert det like håplaust som om nokon skulle prøve å overbevise folk om at FrP vil ha høgare avgifter på sprit.
Senterpartiet vil halde fram med å kjempe for ei verdig omsorg og ein god skule. Vi vil også gje honnør til alle dei tilsette i kommunane som står på år etter år for å gje oss andre gode lokale tenester. Vi vil gje honnør til alle dei ordførarar og lokale folkevalde som står rake i ryggen mot ei småleg regjering og mot Regjeringa sine forlenga armar, fylkesmennene, og nektar å kutte i skule- og omsorgstilbodet til innbyggarane sine. Dei skal vite at det finst eit alternativ. Frå hausten av kan folk velje å setje saman Stortinget av folk som prioriterer trygge og gode nærmiljø og utjamning framfor ytterlegare skattelette til dei rikaste av oss.
