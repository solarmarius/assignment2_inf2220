
Oslo 4. september 2000
STOPP PLANANE OM UTBYGGJING AV BEIARN-VASSDRAGET !
Landsstyret i Raud Valallianse stør fullt ut aksjonane som vert planlagte for å stoppe Statkraft si utbygging av Beiarn-vassdraget i Nordland. Statkraft representerar internasjonal kraftbusiness med mål om storeksport av norsk vasskraft til EU.
RV kan ikkje akseptere endå eit nytt inngrep i eit samisk nærings- og busettingsområde medan samiske rettar er under utgreiing og debatt. RV syner til møtet i Kautokeino i 1979, der dåværande kommunalminister, Harriet Andreassen, møtte representantar for dei samiske organisasjonane NSR (Norske Samers Riksforbund) og NRL (Norske Reindriftsamers Landsforbund). På dette møtet fekk dei samiske organisasjonane lovnader om at det ikkje skulle gjerast større inngrep i samiske områder før samerettsutvalet sine innstillinger var ferdig handsama i Stortinget. No, knapt 20 år etter, medan Mauken/Blåtind-konflikten enno står uløyst, er det ei AP-regjering som nok ein gong er viljug til å godta inngrep i område der samiske interesser vert skadelidande.
Inngrepet er klårt i strid med alle internasjonale konvensjonar som Noreg har underteikna, det bryt med samtlege artiklar i ILO-konvensjonen nr. 169 om urfolksrettar, artikkel 27 i FN-konvensjonen om sivile og politiske rettar, intensjonane i Agenda 21 og Grunnloven sin § 110A. Samstundes syner RV til at Beiarn kommune, fylkestinget i Nordland og Sametinget har krevd ny konsesjonsutgreiing av utbyggingsplanane. I Stortinget er det truleg berre AP som ikkje er viljug til ny handsaming av saka.
Olje- og energiminister Olav Akselsen er generalforsamling i Statkraft. Statsråden kan instruere Statkraft om å innfri dette kravet om AP-regjeringa har politisk vilje til det. Om ikkje dette no skjer, vil Arbeiderpartiet nok ein gong syne sin miljøfiendtlege og gamaldagse energipolitikk.
Dette vassdraget ligg i eit av dei få urørte villmarksområda i landet, Saltfjellet/Svartisen, i eit område som dei siste 50 åra har vore sterkt råka av kraftutbygging. Motstanden blant folk i området mot endå eit inngrep er overveldande, såvel utifrå jordbruks- og reindriftsinteresser som natur- og miljøomsyn. Mykje arbeid har til dømes dei siste åra vore lagt ned for å redde den lokale vill-laksstammen. No fryktar ein konsekvensane av ei eventuell kraftutbygging.
RV stør difor kravet om nye konsekvensutgreiinger og stans i planane for utbyggjing av Beiarn-vassdraget. RV stør arbeidet med å førebu aksjonar for å stogge ein eventuell oppstart av utbygginga.
