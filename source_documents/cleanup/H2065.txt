
Mandag 29. juni 1992
KrFK-leder Aud-Inger Aure om "Moskness-saken":
GODE PLANER MÅ IKKE OVERSKYGGE FOR KONKRETE SAKER
Det at regjeringen nå har lagt fram en utmerket og nødvendig plan for å hjelpe incestutsatte barn, må ikke få lov til å skygge for at det finnes konkrete saker innenfor dette feltet som på langt nær er tilfredsstillende løst. Det sier Aud-Inger Aure, som er leder for Kristelig Folkepartis Kvinner. Hun peker spesielt på den så-kalte "Moskness-saken" fra Østfold. Aud-Inger Aure har bedt justisminister Kari Gjesteby gripe inn i denne saken.
Hovedpersonen i "Moksness-saken" er en fem år gammel pike som er født og oppvokst i Norge. Etter at foreldrene hennes ble skilt har norske rettsinnstanser bestemt at barnets amerikanske far skal ha omsorgen for henne, og at hun skal overføres til ham i USA.
Flere leger har undersøkt barnet, og konkludert med at hun har vært seksuelt misbrukt. Dette misbruket er faren mistenkt for å stå bak. Barnets mormor, som sammen med barnets mor har holdt henne skjult i flere måneder, har skrevet et følelsesladet opprop til alle landets mødre og bestemødre og bedt om hjelp slik at barnet får bli i Norge.
Aud-Inger Aure sier at alt som er kommet fram om denne saken i medier og på andre måter tyder på at man her står overfor et misbruk av barnet, og hun synes det er sterkt beklagelig at verken moren eller barnet har fått noen støtte fra det norske samfunnet.
-Tvert om føler de seg forfulgt av dem som burde hjelpe dem, og har av den grunn gått i dekning. Jeg synes rettsvesenet har sviktet i denne saken, og oppfordrer derfor den politiske ledelsen til å gripe inn for å avverge en menneskelig tragedie og en rettslig skandale, sier Aud-Inger Aure.
