
Oslo 21.august 1994
Kristelig Folkeparti vil gi
privatister rett til lån
-Privatister må få rett til lån og stipend i Lånekassa når de vil gå opp til eksamen og ellers følger vanlig studieprogresjon. Dette må gjelde allerede fra i høst. Departementet må dessuten utrede hva det vil si i praksis at norsk lov gir rett til å gå opp til eksamen. Nå er det for uklart hva denne retten egentlig innebærer.
Dette sier stortingsrepresentant Jon Lilletun (KrF), som også er leder for Kirke- og undervisningskomiteen i Stortinget. Han krever at Departementet utreder saken nærmere og kommer til Stortinget med den snarest mulig. F.eks. kan dette skje i for­bindelse med behandlingen av statsbudsjettet i høst.
KrFs stortingsgruppe har nå hatt møte om privatisters rett til lån og stipend. Det er KrF som vil ha det avgjørende ordet i denne saken siden partiet vil komme på vippen under behandlingen i Stortinget.
KrF understreker at de som allerede har startet opp et privatiststudium må få fullføre dette med fortsatte lån og stipend fra Statens Lånekasse for Utdanning.
- Overfor nye privatist-studenter må Lånekassa kunne kreve at de leverer kopi av eksamensoppmeldingen før de får utbetalt lån og stipend. Privatister må dessuten ha samme krav på seg til studie­progresjon som andre studenter om de fortsatt skal kunne ta ut lån/ stipend. Denne ordningen må begynne å gjelde allerede fra i høst. Trolig vil det ikke dreie seg om de store studentgrupper, siden de fleste studier krever obligatoriske kurs og semester­oppgaver for å ta eksamen, og dette har privatistene ikke adgang til å følge, sier Lilletun.
- Samtidig er det nødvendig å sette i gang et arbeid for å klargjøre hva det menes når både Universitetsloven og Voksenopp­læringsloven sier at det er rett til å gå opp til eksamen i Norge. Hvordan skal denne retten praktiseres for at den skal bli reell, spør han.
