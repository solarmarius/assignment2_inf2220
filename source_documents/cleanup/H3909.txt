
15.6.2000
Magnhild Meltveit Kleppa,
Pressemelding fra
DELING AV PENSJONSPOENG FOR EKTEFELLAR I DELT VERKSEMD MÅ GJERAST GJELDANDE FOR PERIODEN 1967 TIL 1986
Stortingsrepresentant Magnhild Meltveit Kleppa frå Senterpartiet har i dag, i lag med Gudmund Restad og Marit Tingelstad, fremma forslag om at deling av pensjonsinntektene mellom ektefellar i felles verksemd vert gjort gjeldande for perioden 1967 til 1986.
Kvinner i felles verksemd fødde etter 1937 står utan pensjonspoeng for åra før 1986. Reglane før 1986 hindra likestilling mellom ektefellar som vart pensjonistar eller uføretrygda. Det hjelper lite for mange kvinner som nå nærmar seg pensjonsalderen at reglane vart endra i 1986. Da blei det innført ei ordning med friviljug deling av pensjonsgjevande inntekt mellom ektefellar i felles verksemd. Kravet om minst 40 oppteningsår for å oppfylle folketrygdlova gjer at desse kvinnene vert minstepensjonistar enda dei har arbeidd heile sitt vaksne liv i felles verksemd.
-Mange kvinner som no nærmar seg pensjonsalderen, ser at dei manglar poeng for åra før 1986. Dei oppfattar det som diskriminerande samanlikna med mannen, som har fått auka sine poeng på grunn av deira felles arbeidsinnsats. Dette handlar om rettferd for yrkeskvinner i sjølvstendige næringar. Bedrifta, butikken eller garden kan vera eigd og driven av begge. Men utan pensjonspoeng før 1986 får ikkje denne yrkesgruppa av kvinner godtgjort yrkeserfaringa si. Det er lovverket som fører til dette. Om mannen har hatt full stilling utanom garden eller bedrifta, kan han likevel verte sett på som hovedutøvar og få heile inntekta skriven på seg, seier Meltveit Kleppa.
-Eg vonar at det vil vere mogleg å få fleirtal for dette rettferdskravet i Stortinget seier Meltveit Kleppa. Forslaget vil truleg bli handsama av Stortinget til hausten.
