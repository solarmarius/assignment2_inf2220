
16.8.2003
Åslaug Haga, leiar i Senterpartiet
Arbeidsplassar i heile landet er jobb nr. 1
- Regjeringa og stortingsfleirtalet flyttar arbeidsplassar frå distrikts-Noreg til Osloregionen, og folk flyttar etter, sa Senterpartileiar Åslaug Haga på partiets valkampopning i Bergen 16. august.
Ny Berlinmur?
- Utviklinga som stortingsfleirtalet legg opp til kan samanliknast med bygginga av muren gjennom Berlin, sa Haga.
- Arbeidsmarknaden i byane vert favorisert ved at statlege arbeidsplassar i stendig større grad vert flytta til sentrale strok. Samstundes trekkjer staten seg ut frå periferikommunane og svekkjer basissysselsetjinga der. Dei gode tilbuda som distrikts-kommunane gjer sine innbyggjarar i dag er sett under press. Langsomt veks det fram ein usynleg mur mellom sentrum og periferi som økonomisk sett kan samanliknast meir og meir med muren i DDR fyrst på 60-talet. Mykje av flyttestraumen mot sentrale strok kjem av at folk så å seie evakuerer utkanten, og hoppar over muren på jakt etter både inntekt og arbeid i byane: Det norske Vest-Tyskland, meiner Haga.
Fakta har makta
I samband med valkampopninga legg Senterpartiet fram tal som dokumenterer stortingsfleirtalets overføring av arbeidsplassar frå distrikts-Noreg til Osloregionen:
- På nittitalet auka talet på årsverk i kjerneverksemda i statleg sektor med 12 prosent.; frå 66000 til 75000 årsverk. Den geografiske fordelinga av desse årsverka er oppsiktsvekkjande: 19 prosent auke i Osloregionen, medan talet på statlege årsverk i periferikommunane (bygder og bygdebyar; halvparten av landets kommunar) gjekk ned med 7 prosent.
- Fristillinga av statlege verksemder (Posten, NSB, Telenor) midt på nittitalet har medført ei liknande sentralisering av arbeidsplassar. Samla sett har talet på årsverk i denne delen av statleg sektor gått ned med 1000 årsverk eller 4 prosent. rett etter fristillinga. Men i Osloregionen gjekk sysselsetjinga i desse verksemdene opp med 7 prosent, medan talet på årsverk i bygder og bygdebyar minska med heile 21 prosent.
Sp: For lokal velferd og ein desentralisert arbeidsmarknad
- Velfungerande arbeidsmarknader i distrikts-Noreg representerer eit bolverk mot sentralisering, og sikrar ei samfunnsøkonomisk fornuftig utvikling av landet. Basissysselsetjinga i periferien må støttast gjennom ein aktiv statleg politikk for utflytting av arbeidsplassar frå Osloregionen. Konkret tek Senterpartiet til orde for at 5000 statlege årsverk skal flyttast til distrikts-Noreg over ein 5-årsperiode, påpeika Haga.
Ein målretta næringspolitikk og Europas råaste infrastruktur
- Men framtida må også skapast, ikkje berre vedtakast i Stortinget. Noreg må utvikla Europas råaste infrastruktur som grunnlag for privat næringsutvikling og arbeidsplassar i heile landet. Breiband i distrikta, full mobildekning, gode vegar, moderne transportkorridorar og gratis ferge i ein del av riksvegnettet er sentrale verkemidlar. I tillegg må dei bedriftsretta verkemidlane i næringspolitikken vera offensive, målretta, treffsikre og langsiktige. Stabile rammevilkår og ein stabil skattepolitikk er avgjerande for både nyskaping og utvikling av nye arbeidsplassar i eksisterande næringsliv, sa Senterpartileiaren.
- Senterpartiet går inn for å setja av 20 milliardar til regionale næringsfond og ei målretta satsing der Noreg har ressurs- og kunnskapsbaserte fortrinn. Næringsnøytraliteten skal erstattast av ein målretta næringspolitikk. Dette er ikkje ei hemmeleg Coca-Cola-oppskrift, men ein politikk for eit desentralisert Noreg der offentleg og privat sektor trekkjer i same lei, og genererer konkurransedyktige og meiningsfulle arbeidsplassar i heile landet, sa Åslaug Haga.
