
søndag 17. januar 1999 15:12:22
Pressen må selv ordne opp
En fri presse er en avgjørende forutsetning for et demokrati, og ethvert lovinngrep som legger begren-sninger på hva pressen kan eller ikke kan skrive, er et anslag både mot den frie pressen og demokratiet vårt.
På prinsipielt grunnlag tar derfor Unge Venstres og Venstres sentralstyrer avstand fra lovforslaget fra Arbeiderpartiet og Fremskrittspartiet om at det skal være forbudt å offentliggjøre navn på mistenkte, siktede eller tiltalte i kriminalsaker til etter at dom er falt.
Venstre og Unge Venstre erkjenner at offentliggjøring av navn i kriminalsaker ofte kan føre til store belastninger for dem det gjelder, og at dette like ofte kan bryte med den enkeltes krav på personvern. Dette er svært beklagelig. Etter Venstres syn er det imidlertid den enkelte ansvarlige redaktør som må ta ansvaret og beslutningen om navn skal offentliggjøres i de konkrete saker. I enkelte kriminalsaker kan det også være rett å offentliggjøre navn.
Venstre og Unge Venstre viser i den forbindelse til at pressen har etiske regler for dette, at offentliggjøring av navn hører til unntakene og at de overtrampene som skjer fører til en sunn debatt om hvor grensene skal gå.
Sentralstyrene i Venstre og Unge Venstre er bekymret over hvor lett forslag om å lovregulere pressens innhold ser ut til å få oppslutning i Stortinget.
