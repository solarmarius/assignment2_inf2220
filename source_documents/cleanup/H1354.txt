
Dato: 14. desember 1999
FREMSKRITTSPARTIETS
STORTINGSGRUPPE
Fra stortingsrepresentant: Harald T. Nesvik (FrP)
GLEDELIG JULEHILSEN TIL KVINNER I ØSTFOLD, MØRE OG ROMSDAL OG OPPLAND!
I Stortinget i dag har helseminister Dagfinn Høybråten uttalt at Østfold, Møre og Romsdal og Oppland fylker i det nye året skal få muligheter til å tilby sine kvinnelige innbyggere mammografiscreening. Dette er et budskap som stortingsrepresentantene John I. Alvheim fra Telemark, Harald T. Nesvik og Lodve Solholm fra Møre og Romsdal og Øystein Hedstrøm fra Østfold og mottar med glede. De fire stortingsrepresentantene fremmet våren 1998 et såkalt Dokument-8-forslag i Stortinget om at mammografitilbud skulle finnes i alle fylker. Et enstemmig Storting støttet forslaget og nå gjennomfører Regjeringen Stortingets vedtak.
Jeg er veldig glad for at helseministeren nå imøtekommer det kravet som Fremskrittspartiet fikk gjennomslag for i Stortinget i 1998. Vårt forslag om å innføre mammografiscreening i alle fylker ble vedtatt den 28. april i 1998. Til nå har 13 fylker kommet i gang med sine mammografiprosjekter og jeg er svært glad for at Østfold, Møre og Romsdal og Oppland nå blir de neste sier Harald T. Nesvik som har hatt hovedansvaret for denne saken i FrP's stortingsgruppe.
Ifølge den evalueringsrapporten som nå er lagt frem etter det første prøveprosjektet med mammografiscreening i Akershus viser det seg at man kan redusere dødligheten ved brystkreft med ca. 30%. Dette er et tilbud som kvinner i hele Norge må få anledning til å benytte seg av mener Nesvik.
Departementet legger til grunn at fylkeskommunene skal samarbeide med de private røntgeninstituttene om mammografiprosjektene. Dette gjør at det blir mulig å gjennomføre prosjektene i alle fylker uten for sterk belastning på det offentlige helsevesenet der køene er lange nok fra før. Jeg er godt fornøyd med at Fremskrittspartiets politikk, også på dette området, nå får gjennomslag avslutter Nesvik.
