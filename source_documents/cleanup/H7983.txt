
11.11.2003
Sp
Senterpartiet fremmer forslag om sletting av sykehusgjeld
Senterpartiet vil i morgen fremme et privat forslag i Stortinget om sletting av opparbeidet gjeld for helseforetakene. Det foreligger omfattende planer om nedlegginger eller sentralisering av tilbud i alle helseregioner og den opparbeidet gjelden på 3 milliarder kroner kan presse fram en gjennomføring av disse planene. Situasjonen i Finnmark viser også tydelig behovet for en gjeldssanering. Sp har tatt kontakt med de andre opposisjonspartiene for at flere skal kunne være med på forslaget.
Det er nå behov for å ta helhetlige grep for å få kontroll over den svært vanskelige økononiske situasjonen sykehusene er i. Sykehusene må gis mulighet til å komme ajour slik at det kan etableres realistisk budsjettering framover.
For å få til dette er det nødvendig både å øke bevilgningene neste år samtidig som det legges opp til en gjeldssanering. Senterpartiet vil bevilge 1,1 milliarder kroner mer til helseforetakene for 2004. For at gjeldssaneringen skal kunne skje på en forsvarlig måte, ber Senterpartiet om at Regjeringen fremmer en sak for Stortinget så snart som mulig.
