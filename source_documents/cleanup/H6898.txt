
19.03.03
Venstre
Venstre skeptisk til bankfusjon
- Vi vil nå vurdere konsekvensene av fusjonen mellom DnB og Gjensidige NOR, men dette er en fusjon vi i utgangspunktet er skeptiske til, uttaler finanspolitisk talskvinne i Venstre, May Britt Vihovde.
Vihovde trekker fram to forhold som hun mener vil være avgjørende for hvorvidt Venstre vil kunne støtte en slik fusjon. Først og fremst er det avgjørende at vi fortsatt vil ha tilfresstilende konkurranse på det norske finansmarkedet, dette er et forhold konkurransemyndigheten nå skal se nærmere på.
Dernest er det viktig for Venstre å vurdere hvordan tjenestetilbudet og vilkårene for forbrukere, særlig småbedrifter, vil bli i en ny norsk storbank. ­ For de store lokomotivene i norsk næringsliv er det selvfølgelig en fordel med en stor norsk finansinstitusjon. Spørsmålene er om de små bedriftene og gründerne glemmes når finansinstitusjonene blir for store, sier Vihovde.
Vihove ønsker avslutningsvis å påpeke at Venstre i sin tid var motstander av at sparebankene skulle få mulighet til å omdannes til aksjeselskap, nettopp med bakgrunn i disse bekymringer. Den gang ble politiske myndigheter forsikret at Gjensidige NOR skulle forbli en selvstendig sparebank.
