
13.06.02
Vegard Martinsen, (DLF)
I pose og sekk
Denne historien er så absurd at man skulle tro at den var hentet fra X-files. Norske jenter med innvandrerbakgrunn, som vet at de må være jomfruer når de gifter seg (hvis ikke blir de drept eller banket opp og kastet på gaten), tar allikevel sjansen på å ha sex før de blir gift. Så krever enkelte av dem at skattebetalerne skal finansiere at det sys på kunstige jomfruhinner!
Det er mye man kunne si til dette. Men la oss kun si følgende. For det første bør ikke jenter gifte seg med en som kan drepe dem evt. banke dem opp. For det annet bør hun ikke gå inn i et ekteskap med en løgn. For det tredje bør hun, hvis hun vet at jomfruhinne kreves ved ekteskapsinngåelse, enten ta vare på den hun har fått, eller selv betale at det settes på en ny. Selvsagt er jentene utsatt for et sterkt press som ikke er annet enn kriminelt, men hvis de ikke vil forlate sin familie og sin "kultur" bør de velge en av disse løsningene.
Helsevesenet (både mht. kapasitet og økonomi) er nok belastet som det er. Prinsipielt bør helsevesenet fullt ut privatiseres, men i første omgang bør alle oppgaver som ikke har å gjøre med helbredelse av sykdom og lignende overlates til det private marked. Dette innbærer at alle inngrep som er kun kosmetiske, eller som kun er "kulturelt" betinget (for eksempel omskjæring), bør utføres av private og betales av de som ønsker inngrepet utført.
La oss for ordens skyld tilføye at omskjæring er en barbarisk skikk som bør forbys. For jenter er dette et ødeleggende inngrep, og de som utfører et slikt inngrep på en jente bør straffes strengt. For gutter er det ikke fullt så ille, men det bør allikevel være forbudt å foreta omskjæring på guttebarn. Voksne kan selvsagt få utført omskjæring på seg selv, dersom de ønsker det, men det som bør forbys er å utføre omskjæring å andre uten deres samtykke.
Vi vil ikke forby at det sys på nye jomfruhinner, og innser at det som en siste utvei kan være nødvendig. Vi er altså sterkt uenig i det råd som Rådet for Legeetikk etter forespørsel ga Volvat medisinske senter; Rådet oppfordret senteret til å slutte å utføre slike operasjoner. Dette rådet er intet mindre enn grotesk. Rådet foreslår isteden holdningsskapende arbeid, men hva gjør man inntil holdningene er endret?
Som en aller siste utvei kan nok i enkelte tilfeller påsying av jomfruhinner være en løsning, men slike inngrep bør ikke betales av skattebetalerne.
