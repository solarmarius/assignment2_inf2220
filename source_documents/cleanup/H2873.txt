
Mandag 18. november 1996
Odd Holten (KrF) i Rakkestad:
DET NORSKE HUS BYGGES IKKE MED ORD
-Det skal mer enn ord og gode ønsker til for å få bygget "det norske hus" som statsminister Torbjørn Jagland ønsker seg. Ikke minst krever det planlegging og innsatsvilje. Foreløbig minner Jaglands hus mest om den bibelske lignelsen om "å bygge huset på sandgrunn". Det sa stortingsrepresentant Odd Holten (KrF, Østfold) på et møte i Rakkestad mandag kveld.
Odd Holten minnet om at kunsten å bygge luftslott har lange tradisjoner, men la til at slike byggverk verken gir husly, varme eller trygghet.
-Det er først og fremst ute i kommunene at "det norske hus" skal bygges, og det er derfor nødvendig å se på hva slags byggeløyve Regjeringen og stortingsflertallet er villig til å gi kommunene. Desverre ser det ut til å være mange ord, men liten vilje til konkret handling, sa Odd Holten.
Holten pekte på at de kommunale oppgavene øker i omfang innen omsorg, utdanning og miljø.
-Da skulle en tro at det fulgte penger med i reformiveren, men ingen av de store reformene som har vært vedtatt i de senere årene er blitt fulgt opp med tilstrekkelige midler. Det gjelder reformen i omsorgen for de psykisk utviklingshemmede, det gjelder seksårs-reformen og det gjelder oppgavene innen psykiatri, sykehus og eldreomsorg, sa Odd Holten, som lurte på hvordan man skal kunne bygge et hus når det ikke er penger til det mest nødvendige.
-Et hus bygges som kjent nedenfra og oppover. Skal et hus kunne stå, må grunnmuren være solid. Det er ikke den grunnmuren som ble lagt i og med regjeringens forslag til statsbudsjett for 1997, sa Odd Holten på møtet i Rakkestad mandag kveld.
