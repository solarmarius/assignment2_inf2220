
1999-2003
SV
Fylkesvalgprogram for Troms SV i perioden 1999-2003
Hva står vi for?
Sosialistisk Venstreparti arbeider for et solidarisk samfunn bygd på folkestyre, rettferdig fordeling og likeverdige levekår for alle mennesker. Vi arbeider for økologisk balanse i produksjon og forbruk nasjonalt og globalt, og for utjamning i og mellom rike og fattige land.
Ståsted
Sosialistisk Venstreparti arbeider for et solidarisk samfunn bygd på folkestyre, rettferdig fordeling og likeverdige levekår for alle mennesker.
Vi arbeider for økologisk balanse i produksjon og forbruk nasjonalt og globalt, og for utjamning i og mellom rike og fattige land
For oss betyr dette i praksis bl. a. dette:
· Troms SV vil ha økt politisk styring der helhetstenkning blir overordnet. I dag blir distriktet taperen når Posten, Telenor og andre offentlige eide institusjoner definerer lønnsomhet etter isolerte bedriftsøkonomiske vurderinger. Det kan være samfunnsmessig fornuftig å etablere arbeidsplasser i godt utbygde distriktskommuner framfor i pressområder.
· Troms SV vil at hensynet til natur og miljø skal være overordnet i all planlegging, utbygging og virksomhet i fylket. Det betyr f. eks å gå mot leting og utvinning av gass og olje utenfor Troms og Finnmark, gå inn for energiøkonomisering (ENØK), samt øke innsatsen for å fremme miljøvennlig energi som sol, vind- og bølgekraftverk, og bruk av varmepumper.
· i SV ønsker vi å sette barn og unge først. Ved å skape en god skole og gode ungdomstilbud legger vi grunnlaget for framtids-Norge.
· SV vil sette internasjonal solidaritet på dagsorden også i Troms fylke. Støtte til samarbeidsprosjekt med Russland/ Kola- halvøya vil prioriteres. Vi vil bekjempe rasistiske og minoritetsfiendtlige holdninger av alle slag.
· SV vil fortsette arbeidet for reell likestilling mellom kjønnene og vil bekjempe alle former for kvinnediskriminering.
Næringspolitikk
SVs ser det som avgjørende å opprettholde og etablere levedyktige arbeidsplasser med lokal forankring og lokalt eierskap. Dette er også viktig for å stanse fraflyttingen. I Troms dominerer småbedriftene og de selvstendige næringsdrivende. Det fylkeskommunen først og fremst kan gjøre for å hjelpe disse, er å bidra til en god infrastruktur og god kapitaltilgang.
Stadig fornying av kompetansen er grunnlaget for framtidig næringsvirksomhet. De store avstandene i fylket, gir Troms derfor ei ekstra utfordring i å satse på desentralisert utdanning og kompetansebygging. Å sikre og videreutvikle fylket som et nasjonalt tyngdepunkt for fiskeriutdanning, er grunnleggende for landsdelens framtid.
Handel og rask transport blir stadig viktigere for et fylke som er basert på fiskeeksport og internasjonal handel. Åpningen mot Nordvest-Russland har ytterligere økt handelens betydning. Nå legges det planer om nye veger, jernbanetraseer og havner, både i Narvik og i våre naboland. Troms SV mener jernbanetraseen fra Narvik til Tromsø koblet til en stor og moderne havn i Tromsø, er avgjørende for hele fylkets næringsliv og vil være viktig for å utvikle samarbeidet i Barentsregionen.
SV vil videre arbeide for:
· at det blir tilstrekkelig med høykapasitets datalinjer i hele fylket.
· at det etableres offentlige servicekontor i områder med nedlagte postkontor og svekkede tjenester generelt. Slike servicekontor kan for eksempel gi tilbud om posttjenester, trygdetjenester, kommunale tjenester m.m.
· at fylkesveiene blir rassikret og bygd ut med fast dekke og tilfredsstillende akseltrykk.
· at det gjøres økt innsats for å få gode og sikre fiskerihavner, og at det fortsatt satses på gode regionhavner.
· at totale samfunnsmessige konsekvenser må telle i sterkere grad ved tildeling av offentlig støtte til bedrifter og fiskefartøy. Små og mellomstore bedrifter og fiskefartøy må sikres god kapitaltilgang.
· at det kystnære fiske prioriteres ved at fiskekvoter regnes ut etter antall individ framfor antall tonn. Dette vil styrke både kystflåten og den landbaserte industri og sikre arbeidsplasser og virksomhet i de typiske fiskerikommunene i Troms.
· å sikre grunnlaget for nye og gamle kombinasjonsnæringer. Forskjellige yrkeskombinasjoner mellom kommunal virksomhet, IT-arbeid, fiske, jordbruk, husflid/duodji, turisme og pendling er i dag og vil framover være et viktig grunnlag for å opprettholde bosettingen i distriktskommunene i Troms.
· at Nord Norge blir selvforsynt med landbruksprodukter det er naturlig produksjonsgrunnlag for. Både av hensynet til kriseberedskapen, matkvaliteten og for å få ned transportavstanden, er det viktig for Troms SV å kjempe for et sterkt jordvern i alle fylkeskommunale organer. I Troms er det særlig viktig å tilrettelegge for å utnytte utmarksressursene. SV går imot ytterligere sentralisering innenfor landbruket.
· å revurdere fylkeskommunens innkjøpsordninger slik at fylkeskommunale institusjoner i distriktene i større grad kan bruke lokalt næringsliv.
Samferdselspolitikk
Troms SV vil:
· bygge en moderne jernbane fra Narvik til Tromsø. Dette vil kunne fjerne mange lastebiler fra vegene, og således både minske utslipp av klimagasser, minske antall trafikkulykker, og dempe behovet for bredere veger som ødelegger både natur og dyrkbar jord. Troms SV vil arbeide for at Stortinget i fylkestingsperioden bevilger midler til arbeidet med en Hovedplan for jernbanetraseen Narvik-Tromsø.
· arbeide for at Tromsø kommune, Troms fylke og Staten avklarer og framskynder planene om en sentralhavn i Tromsø, se også kapittel 3.
· minske privatbilbruken og fremme kollektivtrafikken i byene Harstad og Tromsø. Dette må gjøres i samarbeid med kommunene og Statens Vegvesen med restriksjoner på kjøring og parkering i sentrumsområdene, samtidig med å innføre bedre og billigere kollektivtrafikktilbud.
· bygge gang- og sykkelveier.
· at Troms fylke strengt prioriterer rassikring, fastdekkelegging og akseltrykkøkning av eksisterende fylkesveger foran alle nye fylkeskommunale samferdselsprosjekter.
· at Troms fylke fortsatt går inn for følgende nye riksvegprosjekter utenfor rammen: Reinøya- Vannaforbindelsen, Ullsfjordforbindelsen og Grytøy- Bjarkøyforbindelsen.
· at utbyggingen av fiskerihavnene forseres, bl.a. ved at fylkeskommunens planleggingskapasitet styrkes. Fylkeskommunenes egne prioriteringer må ikke kunne overprøves av statlige organer.
· arbeide for å redusere motorisert ferdsel i utmarka til et minimumsnivå.
· arbeide for lavere årsavgift på bil i distrikter med dårlig utbygd kollektivtilbud.
Utdanningspolitikk
Troms SV vil:
· at alle skal gå på den nærmeste videregående skole som har den linje som søkes.
· at mindre videregående skoler skal sikres ved å ha følgende styrende formulering i fylkeskommunale planer: skolestørrelsen skal normalt ligge på 100 til 700 elevplasser. Troms SV går inn for å opprettholde alle de videregående skoler i Troms
· fatte vedtaket om å bygge en ny videregående skole i Tromsø.
· prioritere fiskeriutdanning og landbruksutdanning ved de videregående skolene i distriktene i Troms.
· at nye tilbud og spesielle fag legges til videregående skoler i distriktet
· at Troms skal anskaffe et opplæringsfartøy til fiskerinæringa.
· at større fylkeskommunale anbud koples til krav om lærlingeplasser, og at fylkeskommunen selv øker antall lærlingeplasser i fylkeskommunal virksomhet.
· gå i mot fylkeskommunal støtte til private videregående skoler.
· at Troms fylkeskommune skal bidra til å fremme desentralisert høyere utdanning i Troms.
· at det innføres en statlig tilleggsfinansieringsordning for videregående skoler som sikrer et desentralisert videregående tilbud i de områder som ikke har elevgrunnlag nok til å fylle opp klassene.
· styrke voksenopplæringa i fylket og gå imot privatisering av dette tilbudet.
· at fylkeskommunen etablerer etter-/ videreutdanningssenter for å styrke rekruttering og kompetanse i fiskerinæringa (jfr. Ystmarksutvalgets innstilling).
· SV går inn for at fylkeskommunen skal ha ansvaret for internat og kantinedrift ved de videregående skolene som har dette.
· SV går inn for å styrke bemanninga ved internatene ved de videregående skolene i fylket.
Helse og sosialpolitikk
SVs målsetning om et likeverdig helse og sosialtilbud uansett bosted og sosial status, oppfylles bare ved å bekjempe privatisering og gå mot økt bruk av egenandeler i helsevesenet. I tillegg forutsetter det flere ressurser enn det stortingsflertallet hittil har bevilget.
Troms SV vil:
· at det gjøres en spesiell innsats for å styrke psykiatrien og psykisk helsevern.
· at fylkeskommunen fortsatt skal eie sykehusene, men at Nordland og Finnmark i sterkere grad må trekkes med i styringen av RiTø.
· at samarbeidet mellom RiTø og Harstad sykehus utvides til også å gjelde sykehus i Nordland og Finnmark. Det politiske samarbeidet i helseregion 5 må styrkes.
· at det legges til rette for at sykehusspesialister kan reise ut til kommunene.
· at det legges til rette for bruk av telematikktjenester mellom sykehus og kommunehelsetjenesten
· at samarbeidet mellom fylkeskommunen og primærhelsetjenesten styrkes. Bare slik kan belastninga på sykehustjenesten reduseres og den enkelte pasient få et godt tilbud nær hjemstedet.
· at det satses på at sykestuene i Lenvik og Nordreisa får økte muligheter til å delta i behandling og rehabilitering, og at fylkeskommunen sikrer drift av sykestuene i Kvænangen og Skjervøy.
· at fylkeskommunen utreder muligheten for ytterligere utviding av kommunale sykestuetjenester.
· at fylkeskommunen endelig skrinlegger alle planer om å flytte RiTø-avdelingene på Åsgård til Breivika.
Kulturpolitikk
Kultur er viktig for enkeltindividet, fellesskapet, utviklingen og framskrittet. Troms SV er for kulturvekst i samfunnet og sidestiller kultur med alle andre velferdsgoder. Kultur skaper glede og gir oss nye krefter i den alt mer stressende hverdagen. Kultur bidrar til å forebygge samfunnsproblemer. Vi vet at folket er opptatt av kultur og mener at kulturvirksomhet også har positive konsekvenser for alt samfunnsliv. Kultur er dessverre ikke lovpålagt og er derfor lettest å skjære ned på når fylkeskommunen har dårlig råd. Troms SV vil også i dårlige tider kjempe for kulturens plass.
Troms SV vil:
· arbeide for at Troms blir et godt synlig kulturfylke.
· prioritere støtte til lokale kulturtiltak framfor kulturbyråkrati.
· arbeide for å opprettholde og styrke fartøyvernsentret i Gratangen som en del av arbeidet med å styrke kyst- og fiskerikulturens plass i fylket.
· støtte arbeidet med å etablere et nasjonalt kvenkultursenter i Nordreisa.
· støtte arbeidet med å videreutvikle Aja - det nasjonale sjøsamiske senteret i Manndalen i Gaivuotna- Kåfjord.
· bygge et nytt og moderne fylkesbibliotek i Tromsø.
· realisere et nytt bygg for Hålogaland Teater.
· styrke samarbeidet med Kirkens Bymisjon.
· bruke kultur aktivt i kamp mot fremmedfrykt og rasisme.
Samepolitikk og minoritetspolitikk
Det samiske folk er som urfolk i en særstilling i Norge. Dette er bl.a. nedfelt i den norske Grunnloven og har ført til opprettelsen av Sametinget. I Troms er også kvenene en viktig minoritet med røtter i landsdelen flere hundre år tilbake og med bånd til vårt naboland Finland. I nyere tid har også flyktninger og innvandrere fra mange andre land bosatt seg i Troms.
Troms SV vil:
· ivareta samenes rettigheter til land og vann i Troms utifra ILO-konvensjon nr 169 og hensynet til alle som bor i området.
· at fylkeskommunen legger vekt på samiske og kvenske problemstillinger.
· at samene og de andre urfolkene i Barentsregionen gis representasjon i Barentsrådet.
· at Sametinget får en fast plass i Landsdelsutvalget.
· at samisk gis som tilbud ved flest mulig videregående skoler i Troms. Nordreisa og Skånland videregående skole prioriteres.
· opprettholde og styrke tilbudet i finsk ved Nordreisa videregående skole, og eventuelt etablere det ved andre videregående skoler.
· at fylket skal gå aktivt inn med tiltak rettet mot rasisme og samehets.
· at fylkeskommunen følger opp sin antirasistiske politikk fra vedtaket i mars 1996, samt fortsetter å legge vekt på samarbeidsrådet med innvandrerorganisasjonene.
Ut over fylkesgrensene
· Troms SV vil ha et kritisk blikk på organiseringen av fylkene og landsdelen i Nord-Norge. Når de praktiske problemene med fylkesgrensen mellom Nordland og Troms er ferdig utredet, mener Troms SV at fylkesgrensene i hele Nord-Norge bør vurderes av et nyoppnevnt bredt sammensatt utvalg.
· Troms SV ønsker å styrke Landsdelsutvalget for Nord- Norge som et samlende forum for nordnorske interesser med tyngde overfor riksmyndighetene. I den forbindelse bør det vurderes om det er naturlig at Nord-Trøndelag fortsatt skal være med.
· Troms SV ønsker et tettere regionalt samarbeid mellom de tre nordnorske fylkeskommunene.
· Troms SV mener at Troms fylkeskommune fortsatt skal være aktivt med i Barentssamarbeidet, for å etablere og styrke de positive båndene mellom folkene og landene. Gjennom dette er noe av det viktigste å arbeide for å minske faren fra atomanleggene på Kola-halvøya.
· Samarbeidet med Nord-Sverige og Nord-Finland må styrkes.
· Fordi Norge er med i EØS kommer det stadig nye EØS/ EU-regler, og noen av disse har store negative følger for Troms. Noen av disse raserer arbeidsplasser i Troms, andre er dyre og meningsløse. Troms SV ønsker en kritisk og fleksibel holdning i fylkeskommunen til slike regler.
