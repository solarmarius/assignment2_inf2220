
03. mai. 2001
Pressemelding fra Ivar Østberg, stortingsrepresentant for Troms KrF
Jeg krever rettferdighet i firskeripensjonen!
Dagens ordninger om fiskeripensjoner er urettferdige. Dersom fiskeren blir ufør før 60 år faller næringsinntekten fra, men i tillegg trekkes i dag fiskeripensjonen. Landsmøtet til KrF har nå vedtatt at det trengs en gjennomgang av fiskeripensjonen med tanke på å rette opp denne urettferdigheten. Utfordringen går nå til Stortinget og jeg har derfor sendt inn et forslag om bortfall av samordning av fiskerpensjonen ved uførhet for fiskere under 60 år. Dette uttaler Ivar Østberg (KrF), Stortingsrepresentant fra Troms.
Fiskeripensjonen er en nedtrappingspensjon fram mot pensjonsalder som fiskerne har betalt inn i sitt yrkesaktive liv. Den gir mulighet til å trappe ned fisket og gir pensjon uavkortet i tillegg til fiskeriinntekt. Når uførhetspensjonen skal beregnes er det vanlig å vise til den forventede inntekt uten uførhet. Dagens praksis og lov er derfor ikke riktig i forhold til det som er fiskeripensjonens formål.
Mens uførepensjonen skal erstatte tapt ervervsevne, så er pensjonstrygden for fiskere en form for livrente som betales ved oppnådd alder uten hensyn til ervervsevne. Etter mitt skjønn er et totalt bortfall ved uførhet under 60 år ikke rimelig. Utfordringen går nå til Stortinget der jeg håper på støtte i denne viktige saken. Dette uttaler Ivar Østberg (KrF), Stortingsrepresentant fra Troms.
