
Dato: 13.06.2005
FrP
Ærespris til John Alvheim
Fremskrittspartiets John Alvheim er tildelt Celebral Parese-foreningens ærespris for 2005.
Avtroppende stortingsrepresentant John Alvheim får prisen for sitt langvarige engasjement for personer med celebral parese og andre med alvorlige funksjonshemninger.
- Som leder av Stortingets sosialkomité har Alvheim vært åpen for informasjon, vist ekte innlevelse og sterk handlekraft i mange saker som angår mennesker med celebral parese, uttaler CP-foreningens leder, Jon Egil Nyvoll.
- John Alvheim har alltid engasjert seg for de svakeste. Han er et flott medmenneske, som skiller seg ut blant byråkrater og andre politikere. Han har brakt et lysglimt inn i livet til mange mennesker, sa Nyvoll under prisutdelingen på Stortinget i dag.
En svært beveget Alvheim takket for prisen på 25.000 kroner.
- I slike anledninger har jeg problemer med å finne ord. Jeg er dypt takknemlig og beveget over å få en slik ærespris. De 25.000 kronene vil jeg at CP-foreningen skal bruke på barna i foreningen, slik at de kan få lov til å være med på "Kaptein Sabeltann-gymnastikk". Og jeg vil gjerne være med å se på når barna har det gøy, sa en svært beveget John Alvheim.
