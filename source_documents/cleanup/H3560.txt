
08.12.99
Karin Andersen, kommunalpolitisk talskvinne i SV:
Sosialistisk Venstrepartis Pressetjeneste
Norsk distriktspolitikk i full forvitring
EUs regelverk for støttenivå, innretning og geografisk virkeområde, har nå med dette får direkte virkning på og styring over norsk politikk på dette viktige området. Norske politikere har altså mistet styringsretten med et av våre viktigste distriktspolitiske virkemiddel.
Bondevik innrømmer at Norge har mistet styringsretten, da han uttaler i en avis at han ikke tør garantere at denne ordningen får fortsette etter 2003. Statsråd Odd Roger Enoksen er også langt mer tydelig enn sine kollegaer i kommunalkomiteen, som ikke kunne støtte SVs forslag om å klargjøre de langsiktige virkningene av ESA-dommen, og å be regjeringen legge frem et forslag til strategi for å kunne opprettholde den geografisk differensieringen av arbeidsgiveravgiften og dagens støttenivå også etter 2003.
Statsråd Enoksen har i brev til SV bekreftet at endringene kommer som resultat av EU-diktat. Statsråden innrømmet også i debatten om kommunalbudsjettet for 2000, at:
"Denne ordningen er under press. Den går nå fram til år 2003. Det er et faktum at vi vil stå overfor utfordringer i forhold til å beholde differensiert arbeidsgiveravgift i så stor grad som vi har det i dag, som et distriktspolitisk virkemiddel, på samme måte som også ordningen innenfor SND-virkeområdet er under press.() Både andelen av befolkningen som inngår i ordningen, og kriteriene for begge disse to ordningene er til stadighet utsatt for endringer innenfor EU-systemet, noe som gjør at dette er en ordning som må følges nøye opp"
Situasjonen er også blitt verre siden ESA-dommen kom, da kommunalministeren 3.desember sendte ut pressemelding om at også den distriktspolitiske bedriftsrettede støtten (lån og tilskudd gjennom SND) må reduseres. Dette er svært alvorlig, og det er mer enn betenkelig at sentrumsregjeringen og Arbeiderpartiet ikke er mer opptatt av de alvorlige konsekvenser dette vil få for næringslivet i distriktene. Sett i lys av statsministeren og statsrådens uttale, er det uforståelig at SVs forslag ikke fikk flertall .Her må norske politikerne ta tak i saken, og Regjeringen burde legge frem en strategi for hvordan vi kan beholde den differensierte arbeidsgiveravgiften, og dagens satser i SND.
SVs representant Karin Andersen, har flere ganger i høst tatt opp konsekvensene av ESA-domstolens avgjørelse om endringer i ordningen med differensiert arbeidsgiveravgift. Denne endringen førte til at 14 kommuner fikk økt avgift, og 39 kommuner fikk lavere avgift, men langt mer alvorlig er det at denne ordningen bare gjelder frem til 01.01.2003, og da som transportstøtte. Regjeringen sier at Norge er forpliktet til å gjennomføre de endringene i arbeidsgiveravgiften som ESAs vedtak nå krever.
