
torsdag 12. oktober 2000 13:39:38
- Venstre sier nei til Aps oppdrettsauksjoner
Venstre kan ikke godta et rendyrket auksjonssystem for oppdrettskonsesjoner, som i praksis gjør at kun de mest kapitalsterke når opp i tildelingen, sier Venstres medlem i Stortingets næringskomité, Leif Helge Kongshaug.
I tildelingen av nye konsesjoner vil Venstre legge avgjørende vekt på at havbruksnæringen skal ha spredt og variert eierskap, og rammevilkår som sikrer nyetableringer, nye ideer og nye driftskonsepter. - Oppdrettsnæringen må fortsatt ha rom for gründere som brenner med nye ideer, og hvor eierne er aktive og knyttet til lokalsamfunnet, mener Leif Helge Kongshaug.
Den kommende konsesjonstildelingen vil bli en merkestein for framtidig struktur i næringen.
- Det er helt uaktuelt for Venstre å være med på å sikre flertall for et system som favoriserer de store konsernene på den måten Ap legger opp til, mener Kongshaug. Selv om de store selskapene og konsernene utvilsomt er viktige for havbruksnæringen, er ikke samfunnet tjent med at de gjennom politiske rammevilkår vernes mot konkurranse fra nyetablerere og mindre bedriftsenheter.
Samtidig er det ingen tvil om at oppdrettskonsesjoner er gullkantede papir som fellesskapet bør sikres en del av verdien av, og at dette bør komme lokalsamfunnene til gode på en helt annen måte enn i dag, mener Kongshaug. - Dette løses imidlertid ikke med et system hvor nye konsesjoner beskattes kraftig på tildelingstidspunktet, til inntekt for statskassa, sier Kongshaug. Jeg mener det bør vurderes å innføre en form for grunnrentebeskatning som gir inntekter lokalt, for eksempel en ordning med arealavgift til kommunen hvor anlegget er lokalisert slik fiskeridirektøren har foreslått.
