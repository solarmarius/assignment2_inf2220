
6.12.2004
Eli Sollied Øveraas, Senterpartiet
Senterpartiet løfter frivillig arbeid, kultur og idrett
Senterpartiets forslag til kulturbudsjett for kommende år er en satsing først og fremst for den viktige frivillige innsatsen som skjer innen det kultur og idrett, sier partiets kulturpolitiske talskvinne Eli Sollied Øveraas.
Partiet øker støtten til frivillig virksomhet og frivillighetssentralene med 42 millioner kroner i budsjettet for 2005. Partiet reverserer også dermed kuttet på 17 millioner i frifond - ordningen som Regjeringen får flertall for sammen med FrP. - Frifondordningen er viktig for at frivillige lag og organisasjoner på en lettvint måte kan få støtte til de arrangementene de arbeider med. Vi har vert opptatt av å sikre denne ordningen, sier Sollied Øveraas. Øveraas understreker at det var en forutsetning at bevilgningene skulle holdes oppe, da Stortinget gikk inn for at mer av tippemidlene skulle gå inn i frifondordningen.
Instrumentfond
Partiet finner også plass til et eget instrumentfond i budsjettforslaget. - Vi vil opprette et eget fond til kjøp av instrumenter til skoleorkester og korps. En fullstendig instrumentpark for disse orkestrene koster mellom 400 000 og 2 millioner kroner og må fornyes med jevne mellomrom. Å spille på et godt instrument vil gjøre det enda mer stimulerende for barn og unge å spille, og fondet kan også bidra til å lette korpsenes og familienes økonomi, mener Øveraas. Partiene er enige om å sette av 10 millioner kroner til opprettelsen av instrumentfondet.
Innkjøpsordning for norsk sakprosa
Senterpartiet løyver òg 5 millioner til en innkjøpsordning for norsk sakprosa. Det norske språket er under sterkt press. Dette vil bidra til å ta vare på og styrke norsk språk, sier Sollied Øveraas.
Utgreiing av levekåra til kunstnere, de lokale kulturbyggene og folkemusikk er andre satsingsområder i Senterpartiet sitt alternative budsjett.
