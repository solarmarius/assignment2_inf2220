
22.10.02
Fiskeripolitiske talskvinne Åsa Elvik, SV
Stopp i torskefisket i Nordsjøen!
Torskebestanden i Nordsjøen står i alvorlig fare for å kollapse. Det er konklusjonen fra Det internasjonale råd for havforsking (ICES).
- Jeg mener at vi nå må stoppe torskefiske i Nordsjøen, for å sikre lønnsomhet i næringa på lang sikt. Dette er så alvorlige signaler at vi må ta det på alvor, sier Åsa Elvik
Allerede i fjor kom advarslene, og det var allerede da klart at en gjenoppbygging av torskebestanden i Nordsjøen er nødvendig. Men situasjonen har ikke bedra seg.
- Fiskeriministeren må gjøre forskerens anbefaling til sin posisjon i høstens fiskeriforhandlinger med EU og foreslå stopp i torskefisket i Nordsjøen, sier Elvik.
Hun er klar over at prisen kan bli høy, men peker på at kvotefastsettelse er et spørsmål om lønnsomhet både på kort og lang sikt.
- Vi tjener ingenting på å lukke øynene og skyve problemet framfor oss. Det er bedre å ta utfordringa på alvor mens vi fremdeles kan velge å legge oss på ei bærekraftig forvaltning.
Elvik oppfordrer samtidig fiskeriministeren til å legge bedre til rette for åpenhet og demokratisk deltakelse i kvoteforhandlingene med andre land. Hun mener det er problematisk at offentligheten ikkje kjenner de norske forhandlingsposisjonene i disse forhandlingene.
- Ikke engang Stortinget vet hvilke vurderinger de norske forhandlings-delegasjonene legger til grunn. Slik situasjonen er i dag, kan vi ikke gjøre stort annet enn å motta rituelle meldinger om hvilke kvoter en har forhandla seg fram til. Dessverre følges disse av stadige meldinger fra forskerhold om bestander utenfor sikre biologiske grenser, sier Elvik
