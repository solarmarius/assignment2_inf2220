
Tirsdag 7. desember
Uttalelse fra Kristelig Folkepartis sentralstyret:
Verdiformidling i tråd med kulturarven
Norge er et samfunn som bygger på den kristne kulturarven, men med mange flerkulturelle innslag. Å ha vidsyn og toleranse i møte med nye kulturer og et økt mangfold av livssyn innebærer ikke å måtte gi avkall på vårt eget verdigrunnlag som utgangspunkt for skolens verdiformidling. Kristelig Folkepartis sentralstyre er uenig med uttalelser, bl.a. fra Oslo-biskop Gunnar Stålsett, som hevder at den kristne formålsparagrafen slik den er i dag ikke er i pakt med religionsfriheten.
Formidling av kunnskap, læring og verdier kan ikke foregå i et verdimessig vakuum. Den kristne formålsparagrafen gir skolen en verdiforankring i tråd med vår kristne kulturarv. Skolen er av avgjørende betydning som verdiformidler. En nøytralitetskultur ville svekke holdningsdannelsen i skolen. Verdinøytralitet er et dårlig svar på de nye utfordringene en skole med barn som har forskjellige livssyn møter, for både skolen og barna. Vår kristne kulturarv må fastholdes som det gode og solide grunnlaget den er for kunnskaps- og verdiformidlingen i skolen.
Stålsett har uttalt at det ikke er å forvente at personer med andre livssyn skal synes at den kristne formålsparagrafen er i pakt med religionsfrihet og en skole med barn som har forskjellige livssyn. KrFs sentralstyre mener det er absolutt nødvendig og ønskelig med vidsyn og toleranse i møte med andre religioner og kulturer, men understreker at dette ikke må medføre at vi gir avkall på vårt eget verdigrunnlag som utgangspunkt for skolens verdiformidling. Det nye KRL-faget gjenspeiler dette, der hensikten er å bringe elever med ulike livssyn sammen, og skape økt forståelse og toleranse. Gjennom Oslo Byretts avgjørelse nylig, som gir staten medhold i at det nye kristendomsfaget ikke kan betraktes som indoktrinerende eller diskriminerende, understrekes dette ytterligere.
