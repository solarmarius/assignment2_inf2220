
torsdag, 21. oktober 1999
Fra stortingsrepresentant Arne Lyngstad (Nord- Trøndelag)
Nødvendig med regelendring i Lånekassa
-Når reglene for tildeling av reisestipend gir så skjeve utslag at skoleelever med lang reiseavstand ikke kan få reisestøtte fordi postnummeret er lavt, mens elever med kortere avstand og høyt postnummer får støtte, er dette urimelig og ikke hensikten fra poltikerne. Dette uttaler utdanningspolitisk talsmann Arne Lyngstad (KrF Nord- Trøndelag). Lyngstad har levert spørsmål om dette til utdanningsminister Jon Lilletun som reaksjon på en reportasje i Dagsrevyen onsdag.
Dagsrevyreportasjen viste en skoleelev fra Nord-Trøndelag som ikke fikk reisestipend p.g.a postnummeret. Hadde eleven bodd et sted med høyere postnummer hadde hun fått reisestipend. Arne Lyngstad mener det er nødvendig med en regelendring for å ordne opp i urimelighetene. - Det er avstanden mellom hjem og skole som bør være utslagsgivende, sier han, men er klar over at det er praktiske årsaker til at Statens Lånekasse for utdanning bruker postnummer som grunnlag for tildeling av reisestipend. Lånekassen skal behandle flere titusen søknader med liten bemanning og trenger enkle regler for databehandling.
- I forslaget til statsbudsjett for 2000 får Lånekassen flere ressurser til å gjøre slike endringer. I tillegg vil et offentlig utvalg før jul levere forslag til forenkling av reglene i Lånekassen. Dermed mener jeg Lilletun bør kunne endre denne regelen også, sier Lyngstad som forventer at utdanningsministeren gir et slikt svar i spørretimen på onsdag.
