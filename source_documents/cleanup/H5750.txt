
16. april 2002
Terapeutisk kloning og forskning på befruktede egg bør forbys
Stamceller må hentes fra fødte personer. Terapeutisk kloning, samt forskning på befruktede egg bør forbys som metode for å skaffe stamceller til medisinsk forskning, uttaler Kristelig folkepartis sentralstyre.
KrFs sentralstyre mener terapeutisk kloning bør forbys fordi:
- Mennesket er et mål i seg selv og ikke et middel til instrumentell bruk for andre. Dette humanitetsprinsippet bør veie tyngre enn prinsippet om forskningsfrihet. Når disse to prinsippene kommer i konflikt er ikke KrF i tvil om hvilket som bør ha forrang: Mennesket er ukrenkelig, dette danner grunnlaget for selve menneskeverdet.
- Ved terapeutisk kloning tråkker vi over en grense, som på sikt kan føre til en reduksjon av menneskeverdet og en medisinsk utnyttelse vi ikke er tjent med, som reproduktiv kloning.
- Vi har å gjøre med menneskelig, biologisk liv i sin tidligste fase. Når man i den humanistiske og kristne moraltradisjonen tillegger ethvert menneske en helt unik egenverdi, kommer man ikke utenom spørsmålet om fra hvilket tidspunkt i menneskets livshistorie denne egenverdien foreligger. For Kristelig Folkeparti starter livet ved befruktning. All senere utvikling er en utfoldelse av denne. Mennesket har derfor sin egenverdi uavhengig av utviklingsstadium.
- Politikernes oppgave er å verne menneskeverdet og beskytte de svakeste. Det aller svakeste og hjelpeløse av alt menneskelig liv er det befruktede egget, som er et spirende liv, der dets genetiske natur er lagt inn allerede ved starten.
KrF ber regjeringen legge til rette for forskning på adulte stamceller, dvs. bruk av celler fra fødte individer. Nyere forskning viser nemlig at celler som finnes i vev og organer, såkalte multipotente stamceller, har betydelig større utviklingspotensiale enn tidligere antatt. Slike celler brukes allerede i behandling (beinmargstransplantasjon, kreft, dyrke fram erstatningshud). Forskningen på stamceller fra fødte personer har vist at disse cellene har klare fordeler ved klinisk behandling. Det er lettere å unngå faren for frastøting når en benytter stamceller fra pasienten selv, i tillegg til at stamceller fra fødte personer ikke behøver å spesialiseres i laboratoriet før de transplanteres til pasienten.
Når det finnes andre mulig veier til målet enn de etiske betenkelige, bør vi søke disse, uttaler sentralstyret.
