
Stortinget 6. mars 2003
Sp
Stortingsrepresentant Inger S. Enger
Utidig uthenging av lovlydige skogbrukere
Tømmerhogsten som foregår i Trillermarka, Rollag Østfjell i Buskerud, er godkjent av Fylkesmannen og er fullt ut lovlig. Det er utidig at Miljø¸vernministeren velger å lytte til aksjonister som gjennomfører ulovlige aksjoner og stopper fullt lovlig hogst, sier Senterpartiets stortingsrepresentant Inger S. Enger.
Hun tok opp konflikten rundt vern av Trillermarka med Børge Brende i gårsdagens spørretime. Miljøvernministeren vegra seg for å komme inn på skogeiernes situasjon. Han ville helst snakke om hvor viktig det er å verne mer barskog. For tre måneder siden blei det bestemt at det skulle være meldeplikt for disse områdene, slik at skogbrukerne er i sin fulle rett når de hogger på vanlig måte. Denne ordningen skulle vare fram til Regjeringas varslede barskogvernstrategi, som kommer i løpet av våren. Så kommer altså miljøvernministerens inngripen overfor skogeiere og bønder som gjennomfører helt lovlig hogst. Dette er et brudd med Stortingets forutsetning om at konfliktgraden skal senkes.
Jeg synes imidlertid det var bra at Børge Brende seinere i debatten innrømma at Norge ligger nokså godt an i nordisk sammenheng når det gjelder barskogvern. Han mente at Norge har verna bortimot like mange biologisk viktige områder som Sverige og Finland. Da synes jeg det er på tide at miljøvernministeren tar det litt mer med ro og avventer de formelle prosessene i Stortinget, sier Inger S. Enger.
