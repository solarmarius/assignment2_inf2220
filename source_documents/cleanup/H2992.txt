
Torsdag 28. august 1997
KrF-leder Valgerd Svarstad Haugland i Harstad:
HØYERE FRIBELØP, BEDRE STUDIEFINANSIERING
OG BEDRE BOLIGPOLITIKK FOR DE UNGE
Fribeløpet for hva de unge kan tjene, må justeres kraftig opp. Til tross for at kostnadene ved å være i en utdanningssituasjon har økt sterkt, har fribeløpet for unge stått stille i mange år. Fra dagens nivå på 18.200 kroner, bør det heves til minst 40.000 kroner. Det sa Kristelig Folkepartis leder Valgerd Svarstad Haugland i Harstad i Troms torsdag. Hun bebudet at KrF kommer til å foreslå dette i forbindelse med budsjettbehandlingen til høsten.
-Det må være en feiltakelse at Stortinget ikke har gjort noe med dette beløpet ved de årlige justeringene i skattesystemet. Et høyere fribeløp vil ha stor betydning for alle unge som er en utdanningssituasjon, og som er opptatt av å unngå for stor gjeldsbyrde, sa Valgerd Svarstad Haugland.
Svarstad Haugland sa at KrF er opptatt at samfunnet ikke må gjøre unge mennesker til gjeldsslaver allerede før de er ferdig med sin utdannelse, og man må gjøre boligmarkedet mer ungdomstilpasset.
-Et ektepar der begge har høyere utdannelse kan fort komme til å ha opp mot 500.000 i studiegjeld når de er ferdige med utdanningen. Samfunnet trenger personer med kunnskap og kompetanse. KrF vil øke stipendandelen til 40 prosent i løpet av den neste stortingsperioden, og til 50 prosent på sikt. De som er nødt til å bo på hybel under videregående skole, må få stipend som dekker ekstrakostnadene fullt ut. Renta i Lånekassen må holdes lav, helst på nivå med renta i Husbanken, sa hun.
-Husleiene stiger kraftig over hele landet. I Oslo har de steget med 30-40 prosent det siste året. KrF ønsker å forbedre de økonomiske vilkårene også for de som leier bolig, blant annet gjennom å opprette et husleiefradrag i skatten.
Svarstad Haugland sa at KrF mener ordningen med boligsparing for ungdom (BSU) må utvides og skattefradraget økes. I dag får en 20 prosent skattefradrag for den summen en sparer i BSU-ordningen.
-Vi vil gjøre det mer lønnsomt å spare, og vil øke skattefradraget til 30 prosent av det sparte beløpet. Samtidig vil vi øke sparerammen. I dag kan en spare maksimalt 10 000 kroner hvert år, og totalt 60 000 kroner. Dette er langt fra nok til en fornuftig egenandel ved kjøp av bolig. Derfor vil vi øke den maksimale årlige sparesummen til 20 000 kroner og totalgrensen til 120 000 kroner.
