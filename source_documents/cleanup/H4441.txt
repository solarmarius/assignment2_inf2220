
fredag 29. september 2000 15:01:52
For dårlig for distrikt og miljø
Ap følger et stykke på vei opp Sentrumsregjeringens miljø- og kollektivsatsing i byene, men svikter folk og næringsliv i distrikts-Norge. Samlet sett holder heller ikke opplegget for å løse miljøutfordringene i storbyene.
Venstre mener det er fullt forsvarlig å bruke én milliard mer til distrikts- og miljøsatsing enn det Regjeringen legger opp til. Dette krever mer konkurranseutsetting, bruk av offentlig/ privat finansierings- og utbyggingssamarbeid og innhenting av arbeidskraft fra utlandet. I tillegg må ledig kapasitet i anleggsbransjen i distriktene brukes.
Dette sier Venstres samferdselspolitiske talskvinne May Britt Vihovde i sin første kommentar til Nasjonal Transportplan.
Halvering av ferjetakster
Venstre vil nå kreve halvering av næringslivets takster på ferjene som et strakstiltak for å redusere distriktsbedriftenes transportutgifter. Dette er et målrettet tiltak som selv med landsdekkende virkning er billigere enn de fleste enkeltstående veiprosjekter, sier Vihovde. Også rassikring og opprusting av grusveger på riks- og fylkesveinettet må få et betydelig løft ut over Regjeringens opplegg.
Mer spleis offentlig/ privat
Venstres Odd Einar Dørum tok som samferdselsminister initiativ til modeller for spleis og samarbeid mellom staten og private utbyggere. En slik modell er nå foreslått på to enkeltprosjekter. Dette er alt for lite. Ap har dessverre ikke maktet å tenke nytt og kreativt om å gjøre det samme i større utstrekning, både i distrikt og by.
