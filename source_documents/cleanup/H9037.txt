
4.1.2005
Hildur Larsen, stortingskandidat for Kystpartiet i Hordaland
Regjeringen ønsker svenske skoler i Norge
Svenske privatskoler ser et stort inntjenings - potensial i dårlige norske skoleresultater. Regjeringspartiene vil ha en større privatisering av norske skoler.
Dette er ifølge Høgre og KrF løsningen på all verdens læringsproblemer.
Privatskoler er tingen, nå skal alle ha retten til å kunne velge privatskoler og elevene skal bli mye dyktigere på skolen.
Dette sier de på tross av at vi vet at de fleste barn i dag fremdeles er nødt til å gå på en offentlig skole, der internasjonal undersøkelser viser at norske elever ligger langt nede på rangeringen når det gjelder kunnskap. Dette skyldes for en stor Bondevik - regjeringens egen manglende satsing på skolen, og et skrikende ressursbehov blant de offentlige skolene.
Kystpartiet har programfesta et nei til frislipp av privat - skoler. Vi vil ha en god, gratis offentlig skole med læringsmiljøer som utdanner gode borgere, ikke eliteskoler som den sittende regjering ønsker.
Valgfrihet er det store slagordet deres.
Hvis vi tar et eksempel.: Jeg bor i en bygd med offentlige skoler. På grunn av dårlig kommuneøkonomi går skolene på sparebluss. Sett at vi tar 10 elever fra forskjellige klasser ut av den ene skolen og over i en privat skole, selvfølgelig følger det offentlige tilskuddet disse elevene, med påfølgende mindre tilskudd til den offentlige skolen.
Med den dårlige økonomien den offentlige skolen allerede har kan dette bety leve eller død for skolen. Hvis dette skulle føre til nedleggelse av min skole, hvor blir det da av den berømte valgfriheten til meg og mine barn?
Tydeligvis har den sittende regjering i all sin friskoleiver ikke tenkt på disse konsekvensene.
Men dette er min og veldig mange andres trusler i hverdagen med den raseringen av den offentlige skolen som i dag foregår over det ganske land.
Kystpartiet ønsker å kjempe imot denne utviklingen, og gi den offentlige skolen de midlene den trenger for å kunne utdanne våre barn på best mulig måte.
