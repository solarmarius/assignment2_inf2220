
2.6.2005
Arbeiderpartiet, Sosialistisk Venstrepart og Senterparti
Rød-grønt kulturminneløft
Stortingets Energi og Miljø komité har i dag avgitt innstilling til St.meld.nr.16 (2004-2005) leve med kulturminner.
Arbeiderpartiet, Sosialistisk Venstreparti og Senterpartiet vil styrke kulturminnepolitikken.
-Vi står nå sammen om et kulturminneløft, uttaler de rød-grønne. Derfor foreslo de å styrke Norsk Kulturminnefond med 1 milliard kroner ekstra de neste årene. Med støtte fra Fremskrittspartiet fikk de i dag flertall for dette.
-Bevaring av kulturminner er viktig for samfunnet. Den norske kulturarven representerer store verdier både på land og på vann, og er med på å gi nasjon og innbyggere identitet og fellesskapsfølelse, uttaler de rød-grønne.
Norsk kulturminnefond ble stiftet i 2002, og har så langt har vært en suksess. Arbeiderpartiet, Sosialistisk Venstreparti og Senterpartiet vil derfor utvikle og styrke fondet.
-Regjeringen sier i kulturminnemeldingen at den har som mål at grunnkapitalen i Kulturminnefondet gradvis skal økes, men dette er uforpliktende når de ikke sier noe om hvor mye de vil styrke fondet. Dette mener vi ikke holder mål.
Arbeiderpartiet, Sosialistisk Venstreparti, Senterpartiet mener derfor det må lages en forpliktende opptrappingsplan for Kulturminnefondet og vil gjennomføre en opptrapping av fondskapitalen i Norsk kulturminnefond slik at fondskapitalen kommer opp i 1,4 mrd. kroner i løpet av kommende stortingsperiode. - Det er gledelig at vi i dag fikk flertall for dette.
De Rød-grønne vil også ha en gjennomgang av hvilke konsekvenser bortfallet av fradragsretten for utgifter til vedlikehold av våningshus på gårdsbruk har hatt, og de ber regjeringen vurdere om det er behov for å finne fram til nye slike ordninger.
De Rød-grønne mener Opplysningsvesenets Fond i større grad må brukes til vedlikehold av kirker, og vil øke satsingen på studieforbundenes opplæringsvirksomhet knyttet til arbeidet med kulturminnevern. I tillegg vil de vurdere en stipendordning for spesialhåndverkere på kulturminnefeltet.
