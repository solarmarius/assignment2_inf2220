
17.09.2001
- Mange spør nå om ikke Norge bør advare USA mot å gå for langt I sine gjengjeldeslesangrep etter terroren mot New York og Washington. Dette er å snu saken på hodet. Det er USA som er angrepet, ikke USA som er den anklagede. Det er heller ikke gjengjeldelsesangrep i betydningen hevnangrep det er snakk om. Derimot har USA etter artikkel 51 i FN-pakten rett til å kunne forsvare seg ved å forsøke å slå ut de terrornettverkene som er i sving, skriver Thorbjørn Jagland i dette @-brevet fra 17. september 2001. Jagland forsikrer at Norge fra første stund har stilt seg solidarisk. - Vi arbeider med støttetiltak som kan iverksettes dersom vi får en anmodning. Tiltakene vil bli utformet i nært samarbeid med våre allierte og med Stortingets organer, skriver han.
J@glandbrev 17. september 2001
Mange spør nå om ikke Norge bør advare USA mot å gå for langt I sine gjengjeldeslesangrep etter terroren mot New York og Washington. Dette er å snu saken på hodet. Det er USA som er angrepet, ikke USA som er den anklagede. Det er heller ikke gjengjeldelsesangrep i betydningen hevnangrep det er snakk om. Derimot har USA etter artikkel 51 i FN-pakten rett til å kunne forsvare seg ved å forsøke å slå ut de terrornettverkene som er i sving.
Terroranslagene mot USA savner ethvert sidestykke i historien. De inkluderer, men går langt utover forbudt flykapring og terrorbombing i det de må kunne ansees som forbrytelser mot menneskeheten. Er anslagene styrt fra utlandet utgjør de et væpnet angrep som utløser folkerettens selvforsvarsregler. USAs rett til individuelt og kollektivt selvforsvar er nedfelt i FN-paktens artikkel 51. Dette ble utvetydig og enstemmig bekreftet i Sikkerhetsrådets resolusjon 1368. Sikkerhetsrådet slo samtidig fast at det foreligger en trussel mot internasjonal fred og sikkerhet i FN-paktens forstand.
NATO-rådets vedtak samme dag om at vi og våre allierte i så fall anser anslagene for å være angrep som faller inn under Atlanterhavpaktens artikkel 5, er i samsvar med dette og bygger på FN-paktens artikkel 51.
Vi har ingen grunn til å tro at USA og NATO skal sette seg utover folkeretten. Det er terroristene som ikke bare har brutt folkeretten, de har satt seg i bås med de mest kyniske personer i verdenshistorien. Hitler sendte med fullt overlegg jødene i gasskammerene. Terroristene gjorde menneskene i skyskraperne til fanger i et helvete av flammer og gasser. Med det samme kyniske overlegg.
Det er dette vi må skjønne: Hvor ufattelig kyniske menneskene kan bli. Og vi må være fast bestemt på at slike mennesker må stoppes.
Biskop Gunnar Stålset har tatt til orde for at det bør innkalles til en spesialsesjon i FN for å drøfte kampen mot terrorisme. Det kan hende at dette bør gjøres på et senere tidspunkt. Men ikke nå. Vi må ikke bidra til å reise tvil om at det er Sikkerhetsrådet som har ansvaret for verdens fred og sikkerhet. Generalforsamlingen har gjennom FN-pakten gitt Sikkerhetsrådet i oppgave å handle på vegne av alle FNs medlemsland når det gjelder fred og sikkerhet.
Derfor er det viktig at Sikkerhetsrådet drøfter denne situasjonen løpende. Det er gledelig at USA legger vekt på å bygge en internasjonal koalisjon mot terrorisme. Russland og Kina er koblet inn. Pakistan og India er bedt om å bidra. ANZUS pakten med Australia og New Zealand er aktivisert. Det er også gjort henvendelser til landene i Midt-østen og de fleste av disse har uttrykt støtte til kampen mot terrorisme.
Norge har fra første stund stilt seg solidarisk. Vi arbeider med støttetiltak som kan iverksettes dersom vi får en anmodning. Tiltakene vil bli utformet i nært samarbeid med våre allierte og med Stortingets organer.
Mange spør om Norge er i krig. Dette er en litt uinteressant problemstilling. Det viktige er at vi oppfyller våre forpliktelser i NATO. Inntil artikkel 5 blir aktivisert er vi helt opplagt ikke i krig. Dersom den skulle bli aktivisert blir vi engasjert i en krig mot internasjonal terrorisme. Men dette er ikke en krigstilstand i gammeldags forstand - en tilstand som skaper en lang rekke nye situasjoner av juridisk og økonomisk forstand i henhold til norsk lov.
Det vi uansett må kunne slå fast er at Norge står ovenfor en svært krevende situasjon. Antakelig mer krevende og alvorlig enn den vi hadde under Gulf-krigen og krigen i Kosovo da vi heller ikke sa at vi var i krig, men vi ble blandet inn i krigshandlinger. Denne gangen er fienden ukjent og den kan slå til hvor som helst. Og jeg tror den amerikanske ledelsen har rett når den sier at vi må arbeide på mange fronter og over lang tid.
