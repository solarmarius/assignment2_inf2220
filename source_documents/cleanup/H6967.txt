
07.04.03
Knut Storberget
- Regjeringen må komme med flere tiltak for å forhindre bortføring av barn
Stortingsrepresentantene Eirin Faldet, Karita Bekkemellem Orheim og Knut Storberget fremmet i dag forslag om flere effektive tiltak for å forhindre barnebortføring, og for å gjøre det lettere å bringe barnet tilbake til rette omsorgsperson.
I forslaget vises det til at bortføring av barn rammer hardt, både barn og omsorgpersoner.
- Økt internasjonal kontakt og mobilitet har bidratt til økt forekomst og risiko for at barn føres ut av landet mot omsorgspersons vilje, og ofte mot barnets beste. Bortføring av et barn er i strid med reglene om foreldreansvaret, og har i Norge vist en økende tendens. Det henger sammen med at antall barnefamilier med flernasjonal bakgrunn stiger, og det gir økt risiko for at en av foreldrene ved et samlivsbrudd kan ønske å ta med seg barna til sitt opprinnelige hjemland. Vi ber derfor om at Stortinget ber Regjeringen i egnet form fremlegge forslag som i barnebortføringssaker vil øke innsatsen for å få flere land til å slutte seg til Haag konvensjonen. Vi ber også om at rettshjelpstilbudet i Norge og i utlandet utvides, sier Aps justispolitiske talsmann, Knut Storberget.
Arbeiderpartiet anser det også viktig at regjeringen kommer med forslag om å øke samordning og oppretting av arbeidsgrupper i Norge for slike saker bestående av politi, utenrikstjenesten og øvrige relevante myndigheter, som igjen kan reagere raskt og effektivt. Adgangen til å pågripe barnebortfører ved tilbakekomst til Norge må også utvides, og mulighetene for å beslaglegge barnebortførers formue her i Norge må økes.
-Det er viktig at mulighetene for å stanse økonomiske ytelser til barnebortfører utvides, og det bør gis offentlig bistand til å etablere norsk støtteorganisasjon for ofre for barnebortføring, mener Storberget og legger til at det må vurderes å gjøre barnebortføring til umiddelbar skilsmissegrunn, samt at det vurderes etablere en egen telefonrådgivningslinje ("hot-line") og at straffebestemmelsen gjennomgås.
-Til tross for at bortføring er straffbart, og etterlysning av barn og eventuelt forelder formidles i en rekke saker av politiet via Interpol, er det ofte vanskelig å nå frem. Vi vet at slike bortføringssaker kan medføre betydelige utgifter for de berørte parter, blant annet til advokatbistand, reiseutgifter og oversettelsesutgifter. I dag er ikke rettshjelp i disse sakene blant de prioriterte saker i rettshjelploven, men det skal utvises imøtekommenhet ved behandling av søknader om rettshjelp, sier han, og legger til: -Noen av sakene der barn er bortført fra Norge, strekker seg over lang tid fordi bortføreren holder seg og barnet skjult. I noen få slike saker har gjenværende av foreldrene engasjert privatetterforsker for om mulig å oppspore barnet. Da oppstår det særlige spørsmål ved søknad om offentlig dekning av utgifter til slike tjenester.
