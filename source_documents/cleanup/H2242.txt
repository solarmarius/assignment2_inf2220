
Onsdag 17. november 1993
Arbeidsutvalget i Kristelig Folkeparti:
BEKLAGER SKJERPET TONE RUNDT KIRKEASYLENE
Arbeidsutvalget i Kristelig Folkeparti har registrert at det har skjedd en skjerpelse av tonen, fra såvel kirkestatsråden som politiet når det gjelder situasjonen rundt kirkeasylene. En konfrontasjonslinje fra myndighetene i slike saker vil lett kunne få uoversiktlige konsekvenser.
Kirkeminister Gudmund Hernes' uttalelser på kirkemøtet, fengslingen av en marokaner som var blitt kidnappet i sitt kirkeasyl og det som kan se ut som spaning rundt en kirke der 14 kosovo-albanere er i kirkeasyl, er episoder som både hver for seg, og til sammen gir grunn til uro med tanke på myndighetenes håndtering av kirkeasylproblematikken.
Kirkeasyl er en tusenårig institusjon som har vært brukt som midlertidig beskyttelse for mennesker på flukt.
Forholdene rundt kidnappingen av marokaneren som var i kirkeasyl i Østre Frikirke i Oslo må snarest avklares. Det samme må forholdene rundt det som kan virke som spaning rundt Oslo 1. Baptistkirke. Viser det seg at slik spaning har foregått, må justisministeren gi ordre til at den opphører øyeblikkelig. Oslo-politiet har allerede påført seg selv et troverdighetsproblem rundt kirkeasylproblematikken ved den tilsynelatende "tilfeldige" pågripelsen av to kosovo-albanere som skulle føres fra ett kirkeasyl til et annet.
