
21.8.2003
FrP
Raser mot samferdselsministeren
Samferdselspolitisk talsmann i FrP, Kenneth Svendsen er rasende på samferdselsminister Torild Skogsholm etter å ha lest dagens annonsebilag i Dagbladet. - Hun forsøker å føre det norske folk bak lyset.
Svendsen fikk kaffen i vrangstrupen og tente på alle plugger da han i dag leste Dagbladet. Over flere sider i annonsebilaget "Trafikk&Sikkerhet" uttaler Skogsholm seg om en rekke ting som har med trafikksikkerhet.
- Dette er noe av det verste jeg har lest av propaganda. Bilaget er selv godkjent av samferdselsministeren, og hun benytter muligheten til å bløffe velgerne. Dette er rett og slett hennes og Venstres private valgkamp, tordner Svendsen.
- Hun gir inntrykk av at det foregår en massiv veiutbygging i Norge, noe som er det reneste sprøyt. Samferdselsministeren sammen med resten av regjeringen har kuttet over 2 milliarder i veibudsjettene i forhold til hva som ble bestemt i Nasjonal Transportplan, sier en illsint Svendsen.
- I tillegg til å påstå i bilaget at mangel på bilbeltebruk er den viktigste årsaken til trafikkulykker, er hun så frekk at hun kritiserer foreldre som kjørere sin barn til skolen. Grunnen til at foreldrene gjør det, er at mange av veiene i Norge er livsfarlig for barn å ferdes på. Dette annonsebilaget er et forsøk fra samferdselsministerens side på å skyve fra seg ansvaret for dagens skandaløse veipolitikk.
