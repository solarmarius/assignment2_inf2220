
04.06.2004
Arbeiderpartiets stortingsgruppe
Stortingsrepresentant Tore Nordtun
- Skattemelding preget av en uakseptabel fordelingsprofil
Finanskomiteen har i dag avgitt innstilling om skattemeldingen. Det er nå et flertall for å gjeninnføre skatt på utbytte. Bortsett fra dette har ikke Regjeringen fått gjennomslag for noe mer i denne omgang, sier saksordfører Tore Nordtun.
Nordtun er glad for at regjeringens forslag om skattelettelser på 12 milliarder kroner, ikke har fått støtte.
- En slik skattelette vil måtte gå på beskostning av viktige velferdsordninger som pensjoner, helse og skole. Det kunne Arbeiderpartiet ikke være med på, sier han.
Nordtun viser til at Regjeringen har kommet ett skritt nærmere en ny næringsbeskatning, men det er fortsatt et stykke igjen.
- Det er nå et flertall for prinsippet om skatt på utbytte, den såkalte aksjonærmodellen. Arbeiderpartiet har hele tiden vært opptatt av at skatt på arbeid og skatt på kapitalinntekter skulle bli mer like. Derfor har vi også valgt å støtte regjeringens forslag til aksjonærmodell. Men regjeringen er nå bedt om å utrede skjermingsmodellen og fritaksmodellen nærmere. Dagens delingsmodell vil bli videreført frem til dette er gjort, sier han.
Arbeiderpartiet mener også at det må være rom for økte minstefradrag med en god sosial profil.
- Regjeringen varslet en "opprydding" i fradragene. Men i meldingen har man ikke sagt hvilke fradrag som skal fjernes. Vi ønsker å beholde fradrag for utgifter til inntekts ervervelse, som for eksempel pendlerfradraget og fagforeningsfradraget, sier han.
Vi ber også regjeringen om å foreta en samlet gjennomgang av boligskatt, formuesskatt og eiendomsskatt, sier han.
