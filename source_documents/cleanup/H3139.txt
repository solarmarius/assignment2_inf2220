
8. desember
18-ÅRS ALDERSGRENSE NØDVENDIG
-Pengespillautomatene må ut av barns oppvekstmiljø, sier Kristelig Folkepartis nestleder Odd Anders With, som forventer at regjeringens forslag om en 18-års aldersgrense for spill på gevinstautomater får flertall i Stortinget. - Gevinstautomater kan ha en avhengighetsskapende virkning. With sier denne saken var oppe til behandling i KrFs sentralstyre i går, hvorfra signalet er at det ikke må reises tvil om at KrF tar den svakestes parti i denne saken.
- De fleste som en gang i mellom legger noen kroner på en pengeautomat, har ikke problemer med å holde kontroll. Tiltak er nødvendig av hensyn til de som kan rammes av spilleavhengighet. Det er et spørsmål om solidaritet, sier With. - Vi ønsker et solidarisk Norge. Det må ikke minst gjelde oppvekstmiljøene for våre barn. Det må være et overordnet mål at barn og unge i størst mulig grad skjermes mot spillegalskap. I følg Norsk Gallup lider om lag 3700 unge mellom 12 og 18 år av spillegalskap. 18-års aldersgrense vil være et effektivt og nyttig tiltak og er glad for at regjeringens forslag nå ser ut til å bli vedtatt.
With roser organisasjoner som på eget initiativ har ryddet opp og tatt initiativ til er rekke tiltak for at deres automater ikke skal brukes av barn. - Frykten for å miste viktig inntekter må ikke stenge for en prinsipiell holdning om å beskytte de svakeste her i samfunnet, avslutter Odd Anders With.
