
fredag 11. oktober 1996 12:02:19
Fra Venstres Pressekontor, 11. oktober 1996:
Brundtland må bruke Norges internasjonale anseelse
Det ville være svært viktig om Norge brukte sin pondus overfor Indonesia i Øst-Timor-spørsmålet. Ikke minst fordi Norge har høy status i internasjonalt fredsarbeid, sier fredsprisvinner José Ramos-Horta.
- For at Indonesia skal skjønne at de har hele verden mot seg i spørsmålet om Øst-Timor, må ikke minst de som driver handel med regimet markere sin holdning. Norge satser nå stort innen næringslivet på det indonesiske markedet. Man bør være klar over at den kapitalen som nå sprøytes inn i dette området er i hendene på regimet. Vi ønsker ikke full boikott av Indonesia, men et mye sterkere diplomati-press av de som handler i dette området. Dette uttalte fredsprisvinner José Ramos-Horta til Venstres avis, Liberalt Forum i et intervju i fjor høst.
José Ramos-Horta var utenriksminister i overgangsregjeringen som ble dannet i Øst-Timor etter frigjøringen fra Portugal i 1974. Han måtte rømme landet i forbindelse med Indonesias invasjon i 1975, og har siden ikke kunnet sette sin ben i landet han skulle være med å styre. Han er imidlertid optimistisk når det gjelder fremtiden.
- Jeg tror at situasjonen for Øst-Timor vil være annerledes om få år. Jeg både håper og tror at om 3-5 år så vil vi være et selvstendig land igjen. Men det er selvsagt avhengig av støtte fra verdenssamfunnet, sier Ramos-Horta. Han representerer i dag den store motstandsbevegelsen i Øst-Timor, National Council of Maubere Resistance (CNRM).
Fredelig dialog
- Vår oppgave er å vekke verdensopinionen slik at landene fører et sterkere press på Indonesia for å trekke seg ut av Øst-Timor. Hvis vi lykkes med å få dannet et kraftigere diplomatisk press mot Indonesia er dette nøkkelen som åpner for en fredelig løsning på konfliten, påpeker han.
Ramos-Horta understreker at det er en fredelig løsning som er målet.
- Vi ønsker å komme i fredelig dialog med Indonesia for å løse denne situasjonen uten mere blodsutgytelser. Det jobbes med å få i gang samtaler i regi av FN, men de indonesiske myndigheter nekter å prate med oss, forteller han.
Over 200.000 drepte
José Ramos-Horta mener Indonesia har misberegnet situasjonen i Øst-Timor. Når invasjonen kom i 1975 argumenterte de med frykten for et kommunistisk regime på Øst-Timor.
- Dette er en argumentasjon som ikke holder mål i dag. Motstandsbevegelsen står blant annet sterkt i kirken. Det at motstanden er bred selv om over 200.000 er blitt drept, viser at kravet om selvstyre er sterkt blant hele befolkningen. Indonesia trodde det skulle bli enkelt å befeste seg på Øst-Timor. Når det ikke skjedde, er det kun et spørsmål om prestisje som gjør at okkupasjonsmakten fortsatt tviholder på makten. Ikke minst for presidenten i Indonesia, understreker Ramos-Horta.
Politisk løsning
- Hvis vi sammenligner med fredsprosessen som er på gang i Midt-Østen, bør en fredelig løsning for Øst-Timor være enklere å gjennomføre. Her er det bare to klart definerte parter. Det er ingen religiøse eller etniske konflikter som kompliserer. Det hele er snakk om politisk vilje, sier José Ramos-Horta, som nå har vunnet Nobels fredspris sammen med biskop Belu.
