
Onsdag 14. juni 1995
Samferdslepolitisk talskvinne May-Helen Molvær Grimstad (KrF):
NSB ER PRIMÆRT EIT TRANSPORTSELSKAP
-Frå Kristeleg Folkeparti si side ser vi Norges Statsbaner primært som eit transport-selskap. Vi vil difor saman med Høgre gå inn for at Regjeringa sel NSB sitt reise-byrå. Inntektene frå dette salet vil vi nytte til investeringar i jernbanedrifta som kan gje driftsmessige forbetringar. Det seier Kristelig Folkeparti si samferdslepolitiske talskvinne May-Helen Molvær Grimstad. Torsdag handsamer Stortinget ei rad forslag til endra løyvingsvedtak, mellom anna til jernbaneformål.
-Når KrF no går inn for sal av NSB sitt reisebyrå, er det mellom anna på bakgrunn av den turbulensen som har vore kring NSB i det seinare. Eg trur NSB i større grad må konsentrera seg om det dei skal, nemleg jernbanedrift. Av same orsak vil KrF røyste imot eit framlegg om å gje 25 millionar til eit nytt data-anlegg i reisebyrået, seier seier May-Helen Molvær Grimstad.
Molvær Grimstad seier at ho undrar seg over haldninga til Senterpartiet i denne saka, som korkje vil selje eller gje pengar til nytt data-anlegg. -Eg meiner dette er seigpining av NSB sitt reisebyrå, seier ho.
Molvær Grimstad seier ho stør framlegget frå regjeringa om ei ekstra-bevilling til NSB sitt personalsenter, slikt at overtallige NSB-ansatte ikkje vert sagt opp, men ho vil samstundes be Regjeringa om ein grundig gjennomgang av dette senteret, slik at de samla ressursane kan verte nytta på ein betre og meir målretta måte.
-Intensjonane er gode, men resultata er ikkje heilt i samsvar med desse. Det er lagt ned betydelege ressursar i desse sentra, seier ho. Molvær Grimstad trur og det er ressursar å spare inn på nokre av dei ekstra godtgjerslene som NSB-ansatte har. Her bør departementet gå gjennom deo ulike ordningane og finne fram til noko som er meir i samsvar med det andre statstilsette har, seier ho til slutt. (KrF-Press/NPE)
