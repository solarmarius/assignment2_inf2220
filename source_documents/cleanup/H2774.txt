
Fredag 20.januar 1995
KrF-leder Kjell Magne Bondevik foreslår
innføring av en Familiens dag
Leder av Kristelig Folkeparti, Kjell Magne Bondevik, foreslår at Norge innfører en nasjonal "familiens dag".
-En familiens dag vil kunne styrke familien som institusjon. I dag har vi allerede farsdag og morsdag. Nå bør vi få en dag som er viet familien som helhet; en dag med ulike aktiviteter i nærmiljøene der alle familiemedlemmene kan delta. Finland, England og Sør-Afrika er gode eksempel; disse har allerede innført Familiens dag, sier KrFs partileder.
Utfordringen retter Bondevik til regjeringen.
-Verdidebatten Jagland nå har satt i gang, viser behovet for tiltak mot videre normoppløsning. Familien er rammen for et fellesskap som formidler de mest grunnleggende samfunnsverdiene. Foreldre formidler felles normer videre til sine barn og gir dem dermed et utgangspunkt for å kunne fungere ute i samfunnet. Dermed blir det viktig å legge forholdene til rette for familien som institusjon. En innføring av Familiens dag i Norge vil fremheve denne viktige funksjonen familien har. Ved å støtte opp om innføring av Familiens dag vil regjeringen vise at de tar problemene med dagens normoppløsning på alvor, sier Kjell Magne Bondevik.
Helt konkret foreslår Bondevik at Norge legger en familiens dag til 17.september. Dette er samme dato som Finland, England og Sør-Afrika feirer sin familiens dag.
-17.september kan dermed bli en dag der for eksempel kommuner, lag, foreninger og menigheter legger opp til ulike arrangement. Aktuelle tiltak kan være sportsaktiviteter, leker og seminar, eller familien kan invitere andre familier hjem til seg, sier partileder i KrF, Kjell Magne Bondevik.
