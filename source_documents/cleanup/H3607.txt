
01.03.00
Øystein Djupedal, finanspolitisk talsmann i SV:
Sosialistisk Venstrepartis Pressetjeneste
- Erklærer krig mot Bill Gates
- Nå er det erklært krig mot Bill Gates og hans Microsoft-monopol, sier
SVs finanspolitiske talsmann, Øystein Djupedal.
Djupedal ønsker at norsk statsadministrasjon og skole skal bruke åpne kilde-systemer som Linux. Dette systemet er til alt overmål gratis, i motsetning til Microsoft som håver inn store summer fra statsadministrasjon og organisasjoner verden over.
- Det skal nå og i framtida investeres stort i informasjonsteknologi til norsk skole. SV foreslår for Stortinget at skolesatsinga skal baseres på Linux. I et demokrati- og økonomiperspektiv vil dette være det beste. Det er tilgjengelig for alle, koster ingenting og alle kan forbedre det. Systemet er i tillegg godt. Målet må være at statsadministrasjonen i framtida også skal bruke Linux.
Frankrike og Danmark har allerede gjort vedtak om å søke en erstatter til Microsoft-systemet. Djupedal er derfor glad for at administrasjonsminister Dåvøy svarte positivt på spørsmålet i dagens spørretime om å utrede mulighetene for å erstatte Microsoft-systemet, med åpen kilde-system.
- Det må sikres at flest mulig skal ha tilgang til et best mulig system, og dette handler dypest sett om å sikre et mangfold og begrense monopol innen internett og datateknologi, avslutter Djupedal.
