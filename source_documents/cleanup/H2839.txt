
Fredag 31. mars 1995
Stortingsrepresentant Ola T. Lånke (KrF):
IKKE DØRSALG SØNDAG FORMIDDAG
-Søndagsaviser er nok kommet for å bli, men å få avisselgere på døren søndag formiddag er noe man fremdeles har krav på å bli forskånet for. Det sier stortings-representant Ola T. Lånke (KrF, Sør-Trøndelag), som onsdag tar dørsalg av aviser søndag formiddag opp i Spørretimen.
"Hva vil statsråden gjøre for å stoppe dørsalg av aviser på søndag formiddagtid?" er spørsmålet Ola T. Lånke stiller næringsminister Jens Stoltenberg.
-Jeg stiller spørsmålet til næringsministeren fordi jeg mener det er tvilsomt om dørsalg av aviser søndag formiddag kan være lovlig handelsvirksomhet. I alle fall bidrar det til å forstyrre helligdagsfreden. I Trondheim driver Dagbladet organisert dørsalg ved bruk av skoleungdom, sier Lånke.
-Jeg kan godt forstå at skoleelever ser dette som en god anledning til å tjene noen slanter. Men er det ønskelig at yngre mennesker skal oppdras til å bruke søndagen på denne måten? Er det ikke viktigere i vår tid å lære å respektere hviledagen, ikke å bidra til å uthule den? spør Ola T. Lånke. (KrF-Press/NPE)
