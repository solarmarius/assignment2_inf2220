
FREMSKRITTSPARTIETS
STORTINGSGRUPPE
Fra stortingsrepresentant Per Roar Bredvold, 23/4-1999
Skuffende av regjeringen om fredningsspørsmål!
- Det er skuffende at regjeringen nå vil gjøre det enda lettere for antikvariske myndigheter å beslaglegge private eiendom, sier stortingsrepresentant Per Roar Bredvold (Hedmark FrP) i en kommentar.
Bredvold er medlem av kultur-/familie- og administrasjonskomiteen i Stortinget. Regjeringens Ot.prp 50 om endringer i kulturminneloven innebærer at enda flere eiendommer båndlegges, og selv gjenstander skal staten ha rett til å ekspropriere dersom staten mener gjenstandene har kulturhistorisk verdi.
- Dersom staten ønsker et bedre vern av kulturminner burde staten sørge for å ta vare på de bygninger og anlegg som allerede er fredet, i stedet for å frede enda flere. Dessverre blir fredningsvedtak i altfor mange tilfeller begynnelsen til forfall, idet eieren ikke lenger kan fornye, pusse opp eller vedlikeholde eiendommene på en fornuftig måte. Jeg tror ikke noen har innvendinger mot at alle bygninger fra før reformasjonen, fra før år 1537, automatisk er fredet, det er heller ingen grunn til å reagere på at denne tidsgrensen nå foreslås flyttet frem til ca. 1650. Det er derimot grunn til å reagere når fredningsvedtak nå skal kunne fattes i hytt og vær uten at slike vedtak samtidig forplikter staten til å sørge for at bygningene holdes i brukbar stand, sier Bredvold.
