
4.9.2003
SP
Morten Lund (Sp) om den økende arbeidsledigheten
Senterpartiet krever målrettet næringspolitikk
-Nå trengs kraftige signal fra Regjeringen om at den bryr seg om de arbeidsledige og om de bedrifter som sliter. Regjeringen bør allerede nå varsle om hva den vil foreslå i budsjettet for å stimulere næringslivet og redusere arbeidsledigheten, sier Senterpartiets finanspolitisk talsmann Morten Lund.
Lund mener det er meningsløst med ledighet innen bygg- og anleggssektoren når det finnes så mange uløste oppgaver. Det er bedre å bruke penger på å bygge gang- og sykkelveger, vedlikeholde skoler og kirker framfor å betale arbeidsledighetstrygd. De siste dagers reportasjer viser også det store behovet for flere ansatte i omsorgssektoren. Bedre kommuneøkonomi vil i sterk grad bidra til å redusere arbeidsledigheten.
-Statens nærings- og distriktsutbyggingsfond gikk tom for midler allerede i sommer. Økte bevilgninger vil bidra både til å sikre eksisterende bedrifter og til å starte nye, sier Lund.
Lund ber også Regjeringen vurdere Senterpartiets forslag om å avsette 20 milliarder kroner i kapitalbase til regionale næringsfond som forvaltes i et samarbeid mellom fylkeskommunene og SND. Dette kan gi grunnlag for systematisk å tilrettelegge for å videreutvikle næringslivet i hele landet med utgangspunkt i naturressurser, kapitalstyrke og kunnskap.
