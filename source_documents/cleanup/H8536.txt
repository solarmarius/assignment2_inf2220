
6.8.2004
Sp
De grønneste sertifikatene dessverre i det blå
- Varmeproduksjon basert på bioenergi må komme med i opplegget for grønne sertifikater, sier Inger S. Enger Senterpartiets medlem i Energi - og miljøkomiteen i en kommentar til stortingsmeldingen 47 om innovasjonsverksemda for miljøvenlege gasskraftteknologiar m.v. som Regjeringen la fram i dag. - Jeg er skuffa over at regjeringen bare vektlegger elektrisitetsproduksjon og utelater varme. Det er problematisk at vi er altfor avhengige av elektrisitet til oppvarming. Det må derfor satses langt mer aktivt på økt bruk av bioenergi.
- Regjeringens defensive opplegg for grønne sertifikater, bidrar ikke til vekst i produksjon av den energien som bokstavelig talt er den aller grønneste. Dette er synd. Både den bekymringsfulle energisituasjonen, miljøutfordringene og tiltrengte arbeidsplasser i innlandet, krever handling, sier Inger S. Enger.
- Ved behandlingen på Stortinget til høsten, vil jeg likevel prøve å få flertallet i Energi- og miljøkomiteen med på en forpliktende framdriftsplan for å innlemme varmeproduksjon i opplegget for grønne sertifikater. Denne muligheten må ikke være uprøvd. Blir Regjeringens opplegg stående uimotsagt, vil dessverre løftet for bioenergi fortsatt være i det blå, sier Enger.
