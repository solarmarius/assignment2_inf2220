
Dato: 1. desember 2004
Formann i FrP Carl I. Hagen
FrP sikret seniorpolitikken
Carl I. Hagen er svært glad for at FrP får flertall for at det skal utarbeides egen stortingsmelding om seniorpolitikken. - Dette innebærer et viktig løft for en aldersgruppe som er glemt i arbeidsmarkedet, sier Hagen.
Det er Sosialkomiteen på Stortinget som nå har samlet seg om FrPs forslag om en egen stortingsmelding om seniorpolitikken. Meldingen skal trekke med seg Senter for seniorpolitikk i å utarbeide en egen politikk for å bevare eldre arbeidstageres stilling i arbeidsmarkedet.
- Dessverre har det i alt for lang tid vært slik at de eldre arbeidstagerne ikke har blitt verdsatt i forhold til kompetanse og erfaring. Det er derfor viktig at det nå fokuseres mer hva det offentlige kan gjøre for å tilrettelegge for en aktiv seniorpolitikk, sier Hagen.
Hagen tror at prosessen med å arbeide med en egen stortingsmelding i seg selv vil bidra til å løfte fokuset på seniorpolitikken. - På denne måten vil organisasjoner og forskningsmiljøer fokusere mer på temaet når de blir invitert til å gi innspill til departementet. Det er uten tvil positivt.
Hagen vil ikke selv ta hele æren for at det nå blir flertall på Stortinget for en stortingsmelding om seniorpolitikken. - Senter for seniorpolitikk med Yngve Hågensen i spissen har stått hardt på for å få med seg de andre partiene. Uten Hågensens initiativ hadde det nok ikke blitt flertall i saken, konstaterer Hagen.
