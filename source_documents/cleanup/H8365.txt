
Stortinget, 11. mai 2004
May Britt Vihovde, finanspolitisk talskvinne i Venstre
Om forslaget til revidert nasjonalbudsjett: Et budsjett for å skape og sikre arbeidsplasser
­ Revidert budsjett viderefører Regjeringens politikk for økt økonomisk vekst og nedgang i arbeidsledigheten. Dette er et godt grunnlag for økt optimisme og fremtidstro i norske bedrifter og husholdninger, sier May Britt Vihovde, finanspolitisk talskvinne i Venstre. - Innføringen av etiske retningslinjer for petroleumsfondet og en styrking av rusomsorgen med 100 millioner er saker som Venstre er særlig godt fornøyd med.
- Regjeringens forslag vil bidra til økt sysselsetting og vekst i næringslivet. Det er viktig å fortsette politikken som har bidratt til lavere rente og lavere ledighet, samtidig som et fortsatt stramt budsjett bidrar til å sikre konkurranseevnen for næringslivet, sier Vihovde.May Britt Vihovde er godt fornøyd med at Venstre har fått gjenomslag for sitt krav om innføring av etiske retningslinjer for petroleumsfondet. For Venstre er det spesielt viktig at alvorlige miljøskader går inn som et kriterium for forvaltningen av fondet. - Når vi i tillegg kan legge fram et forslag om et fond på 2 milliarder kroner til utvikling av CO2-frie gasskraftverk, økt støtte til NSB slik at nattogene kan opprettholdes, og økt satsning på bioenergi, kan Venstre si seg godt fornøyd med miljøprofilen på dette budsjettforslaget, fortsetter Vihovde.- Satsningen på rusomsorgen økes med ytterligere 100 millioner kroner. Venstre vil alltid sloss for de svakeste i samfunnet. Rusomsorgen står vårt hjerte nær, avslutter Vihovde.
For en detaljert fremstilling av regjeringens forslag til revidert nasjonalbudsjett henvises det til Finansministerens redegjørelse.
