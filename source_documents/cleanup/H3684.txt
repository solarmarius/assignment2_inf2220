
2.12.97
Jorunn Ringstad,
SENTRUM FIKK GJENNOMSLAG FOR 30 MILL. FOR Å OPPRETTHALDE POSTKONTOR
Sentrumsregjeringa får gjennomslag for å auke løyvinga til Posten med 30 millionar kroner slik at ein kan oppretthalde fleire postkontor. Dette er klart etter at samferdselskomiteen avga innstilling til budsjettet måndag kveld. Her går det fram at Sentrumspartia får subidiær støtte frå Frp og Høgre for Sentrumsregjeringa sitt opplegg.
- Arbeidarpartiet derimot støttar ikkje løyvinga til Posten på 30 millionar kroner. Arbeidarpartiet sitt opplegg ville, om det hadde fått fleirtal, medført ei forsert nedlegging av postkontor, seier Jorunn Ringstad, Senterpartiet si samferdselspolitiske talskvinne.
Ho minner om at Arbeidarpartiet gjekk sterkt ut mot Sentrumsregjeringa sitt forslag om å overføre 200 millionar kroner til omstillingstiltak i Posten frå 1998 til 1999. Dette er berre ei overføring av omstillingsmidlar frå eit år til eit anna, og vil ikkje har noko effekt på postkontorstrukturen. Sentrumsregjeringa vil kome tilbake med tilsvarande løyving i 1999.
- Arbeidarpartiet hadde no høve til å vise om dei var villig til å sikre ein god postservice i heile landet ved å styrkje løvinga for å oppretthalde postkontornettet. Det er derfor svært skuffande at Arbeidarpartiet sviktar, avsluttar Ringstad.
