
6.6.2004
Venstre sitt landsstyre
Lokalsjukehusa er føresetnaden for eit likeverdig helsetilbod
Venstre var usamnd i den statlege overtakinga av spesialisthelsetenesta, som Arbeidarpartiet, Høgre og Framstegspartiet fekk fleirtal for. Vi ottast for ei storstila sentralisering av tenestene som ein konsekvens av reforma.
Drøye to år har gått sidan reforma vart sett i verk. Venstre sitt landsstyre er sterkt uroa over sentraliseringstendensane i helseforetaka. Konsekvensane vert at busetnad og økonomi får større innverknad på tilgangen til spesialisthelsetenester ­ stikk i strid med målsetnaden og garantien ved reforma.
I følgje Samdata-rapporten frå år 2000 er lokalsjukehusa meir kostnadseffektive enn andre sjukehus. Ei undersøking frå Alta syner at ei desentralisert spesialisthelseteneste er samfunnsøkonomisk lønsam. Ei avvikling av lokalsjukehusa vil etter Venstre sitt landstyre si oppfatning vere uakseptabelt ut frå kravet til likeverdige spesialisttilbod. Lokalsjukehusa er viktige i høve til rekruttering til primærhelsetenesta. Venstre sitt landsstyre meiner difor at sentralisering av spesialisthelsetilbodet vil forsterke skeivheitene i det samla helsetilbodet på ein uakseptabel måte.
Venstre sitt landsstyre fryktar at kommunane må bere meirkostnadane ved sentralisering av spesialisthelsetenestene. Det vil vere uheldig for det generelle tenestetilbodet i kommunane.
Venstre sitt landsstyre krev at helseministeren følgjer opp desse synspunkta i foretaksmøta, og at regjeringa tek omsyn til demografiske og geografiske tilhøve i fordeling av midler til helseforetaka.
