
Dato: 12. mars 2004
Carl I. Hagen
Hagen utfordrer Erna Solberg på forholdet til FrP
I et brev til Høyres påtroppende leder Erna Solberg, utfordrer Fremskrittspartiets forman Carl I. Hagen henne på hennes og Høyres forhold til FrP.
Det var på årsmøtet i Møre og Romsdal Høyre nylig at Erna Solberg kom med en del uttalelser om Fremskrittspartiet, som har fått mange til å stusse. Erna Solberg slo blant annet fast at Fremskrittspartiets mangler konsistens i politikken, og at partiet "skifter ideologi hver tredje uke".
Disse og et par andre uttalelser har fått Carl I. Hagen til å utfordre Erna Solberg til å utdype sine synspunkter ytterligere.
I brevet under henviser Hagen til at FrP i disse dager er i ferd med å utmeisle sin strategi, inkludert partiets holdning til regjeringsspørsmålet etter neste stortingsvalg. I en slik sammenheng er det viktig at partiets beslutninger er tuftet på et best mulig grunnlag og ikke på misforståelser eller feiloppfatninger når det gjelder andre partier. Hagen håper derfor at Solberg vil redegjøre nærmere slik at eventuelle misforståelser kan oppklares og at forholdet mellom de to partiene kan bli bedre.
Brevet har følgende ordlyd:
"Jeg vil gjerne få gratulere deg med at du er innstilt som ny leder av Høyre og håper at vi etter hvert kan finne grunnlag for en noe bedre forståelse og et bedre samarbeid mellom Høyre og Fremskrittspartiet basert på en fornuftig gjensidig respekt. I en slik sammenheng var det noe skuffende å lese referat fra din tale til årsmøtet i Møre og Romsdal Høyre nylig hvor du kom med en del karakteristikker og påstander som jeg håper du vil belyse og forklare noe nærmere.
I NTBs referat heter det "Fremskrittspartiet mangler konsistens i politikken, sier Erna Solberg og avskriver partiet helt i et fremtidig regjeringssamarbeid."
Mange i FrP har reagert på denne påstand om mangel på konsistens i politikken fordi vi forsøker faktisk å opptre konsistent og å etterleve vårt partiprogram som selvsagt endres i takt med samfunnsutviklingen og moderniseres i og av partiets organer. Jeg tillater meg derfor å be deg utdype denne påstanden og grunnlaget for den slik at vi kan drøfte internt og eventuelt også bidra til å oppklare eventuelle misforståelser.
NTB skriver videre: "Hun mener også at ............holdningene til grunnleggende menneskerettigheter er for ulike i de to partiene."
Vi har faktisk trodd at Høyre og FrP har noenlunde samme holdning til grunnleggende menneskerettigheter og ber også på dette område om en forklaring på denne påstand.
NTB skriver også: "Fremskrittspartiet er upålitelige og har en annen virkelighetsoppfatning i viktige spørsmål enn vi har. Ideologien deres holder ikke mer enn i to-tre uker, var den klare melding fra Erna Solberg."
For et parti og en stortingsgruppe som legger stor vekt på å være nettopp pålitelig som avtalepartner er denne anklage meget sårende. Vi vil derfor gjerne motta en eventuell opplisting av hvilke klare avtaler eller løfter overfor Høyre eller regjeringspartiene som ligger til grunn for din påstand og karakteristikk av FrP som upålitelig. Hvis du også kan nevne basisen for at vår ideologi ikke holder mer enn to-tre uker og derved altså skifter hver andre eller tredje uke vil også være av interesse.
Det mest oppsiktsvekkende er imidlertid følgende i NTBs melding: "- Det ville være vanskelig å trade med Fremskrittspartiet, men sammen med Venstre og Kristelig Folkeparti har vi klart å redusere boligskatten, hevet innslagspunktet for toppskatten, fjernet flyseteavgiften, fjernet investeringsavgiften, og fjernet skatten på aksjeutbytte, sa hun." Disse eksempler på samarbeid mellom regjeringspartiene er vel noe søkt når nettopp disse eksempler faktisk ble oppnådd i samarbeid mellom regjeringspartiene og nettopp Fremskrittspartiet. Disse eksempler er altså eksempler hva både dere og vi får til når vi samarbeider og som du kalte det, trader.
Det at du også visstnok nevner barnehagepolitikken som et eksempel på et problematisk forhold er også noe spesielt nå vi alle vet at det til slutt er inngått et forlik av alle stortingspartiene om barnehagepolitikken. Vi står nå sammen om denne og den er et eksempel på at vi finner frem til løsninger når vi legger godviljen til og forsøker gjennom forhandlinger å finne løsninger.
Vi nærmer oss nå et nytt stortingsvalg og Fremskrittspartiet har iverksatt en bred prosess for å utmeisle vår strategi, inkludert vår holdning til regjeringsspørsmålet etter stortingsvalget. I en slik sammenheng er det viktig at våre beslutninger er tuftet på et best mulig grunnlag og ikke på misforståelser eller feiloppfatninger når det gjelder andre partier. Vi håper derfor på en utdyping av og begrunnelse for dine påstander og karakteristikker av Fremskrittspartiet og vår politikk, slik at eventuelle misforståelser kan oppklares og at forholdet mellom våre partier kan bli bedre"
Med vennlig hilsen
FREMSKRITTSPARTIETS
STORTINGSGRUPPE
Carl I Hagen
Formann
