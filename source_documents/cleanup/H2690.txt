
Onsdag 4. oktober 1995
Stortingsrepresentant Odd Holten (KrF):
REGJERINGEN TAR OMSIDER ØSTFOLD PÅ ALVOR
Regjeringens forslag til statsbudsjett viser at man omsider har tatt situasjonen i Østfold på alvor, og innsett at vi har hatt rett som har påpekt at fylket har blitt rammet spesielt hardt av arbeidsledigheten. Det sier Kristelig Folkepartis Østfold-representant på Stortinget, Odd Holten.
-Det er positivt at regjeringen nå foreslår en bevilgning på 35 millioner til Østfold fylke og til Grenland i Telemark som en erstatning for den kraftige nedgangen i industriarbeids-plasser som disse to regionene har opplevd. Dette kommer i tillegg til en ekstrasatsing på 240 millioner som skal øremerkes østfoldbanen og utbygging av E6, sier Odd Holten.
KrF-representanten understreker at han oppfatter regjeringens forslag som et første skritt på en forholdsvis lang vei, og at de 35 millionene ikke er nok til å løse Østfolds problemer.
-Det er et godt utgangspunkt, selv om jeg skulle ønske det hadde kommet tidligere. Nå må det arbeidet som her settes i gang videreføres i årene som kommer, sier Odd Holten. (KrF-Press/NPE)
