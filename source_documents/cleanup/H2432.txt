
Torsdag 7. mars 1994
Stortingsrepresentant Odd Holten (KrF):
NEI TIL EU ER JA TIL DISTRIKTS-NORGE
-Et nei til norsk EU-medlemskap er samtidig et ja til et levedyktig distrikts-Norge, et ja til fortsatt råderett over egne ressurser og ja til fortsatt kontroll med egne beslutningsprosesser. Det sa stortingsrepresentant Odd Holten på et møte i Giske KrF torsdag.
Odd Holten beskrev EU-kampen som en kamp for økt årvåkenhet.
-Jeg hører til dem som synes forhandlingsresultatet i Brüssel er for dårlig på mange områder. Norge har hatt et forhold til Europa gjennom hele vår historie, og det vil vi ha i framtiden også. Men jeg er blitt mer og mer overbevist om at EU-medlemskap ikke er måten å ordne dette forholdet på, sa Odd Holten.
Odd Holten viste til at Kristelig Folkepartis landsmøte har vedtatt med stort flertall å si nei til norsk EU-medlemskap.
-Det er et flertall og et mindretall i synet på EU i KrF som i både Høyre og Arbeiderpartiet. Derfor har landsmøtet også sagt ja til å godta det som er folkeflertallets vilje i den kommende folkeavstemmingen. Som KrF-representant, og som en som deler begge disse synspunktene, akter jeg å gjøre mitt til at det blir et solid nei-flertall når folket skal stemme over dette senere i år, sa Odd Holten på møtet i Giske KrF torsdag.
