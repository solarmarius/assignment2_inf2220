
18.11.02
Unge Venstre
Et økonomisk betinget familieliv?
Skal retten til et familieliv være økonomisk betinget? Kommunalminister Erna Solberg ser ut til å mene det når hun nå varsler en gjeninnføring av underholdskrav ved familiegjenforening i Norge. Hun forutsetter dermed også at innvandrerne som ikke har jobb, er i denne situasjonen frivillig.
Dette vil gjøre intergreringen vanskeligere, siden mange innvandrere blir alene i en helt ny virkelighet, sier nestleder i Oslo Unge Venstre, Audun Rødningsby.
Erna Solberg bygger opp under myten om at asylsøkere er late mennesker som kommer til Norge bare for å snylte på sosialomsorgen. Dette er temmelig langt fra sannheten. Det er billig populisme som i beste fall er et forsøk på å vinne velgere fra Fremskrittspartiet.
Oslo Unge Venstre mener at alle som har fått opphold i Norge skal ha rett til å kunne leve sammen med familien sin, uavhenging av om de har arbeid eller ikke. Erna Solberg vil vel ikke ta barna fra en nordmann, bare fordi han har mistet jobben, spør Rødningsby.
Innvandring til Norge er i dag et gode. Vi trenger arbeidskraft mer enn noe annet. Det finnes ingen grunn til å kaste de siste humane prinsippene vi har i innvandringspolitikken på båten, enn at det ville glede Carl I. Hagen, avslutter Rødningsby.
