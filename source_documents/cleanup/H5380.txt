
28.11.2001
Lavere egenandel på kunstig befruktning
Arbeiderpartiet forsøker nå å få flertall på Stortinget for å sette ned egenandelene på kunstig befruktning. - Når Bondevik II-regjeringen har endret anslagene for de økonomiske utsiktene neste år, gir det et økt handlingsrom som Arbeiderpartiet blant annet vil bruke til å få mer moderate egenandeler på kunstig befruktning og å unngå egenbetaling for sterilisering, sier Asmund Kristoffersen.
Arbeiderpartiet forsøker nå å få flertall på Stortinget for å sette ned egenandelene på kunstig befruktning. Når Bondevik II-regjeringen har endret anslagene for de økonomiske utsiktene neste år, gir det et økt handlingsrom som Arbeiderpartiet blant annet vil bruke til å få mer moderate egenandeler på kunstig befruktning og å unngå egenbetaling for sterilisering, går det fram av en pressemelding 27. november 2001.
- Vi har fått en rekke brev den siste tiden fra par som håper å bli foreldre ved hjelp av kunstig befruktning, og fra glade foreldre som har lykkes i forsøket. Mange sier de ikke ville klart dette med de egenandelene vi opprinnelig foreslo, og det har vi lyttet til, sier Asmund Kristoffersen, som sitter i sosialkomiteen for Arbeiderpartiet.
- Dersom egenandelene på kunstig befruktning blir for høye, vil det utestenge mange fra muligheten til å få hjelp med å få barn. Arbeiderpartiet foreslår derfor å bevilge 65 millioner kroner, slik at egenandelene kan settes til om lag 35 prosent av vårt opprinnelige forslag, sier Kristoffersen. Han håper at stortingsflertallet vil støtte forslaget.
Kristoffersen peker på at det medisinske miljøet er opptatt av at ekspertisen som utvikles i arbeidet med kunstig befruktning også kan overføres til nye behandlingsmetoder for alvorlige sykdommer, som f.eks. kreft og enkelte kvinnesykdommer. - Vi må ikke gå glipp av muligheten til å bygge videre på disse metodene for behandling, mener Kristoffersen.
Arbeiderpartiet foreslår videre at det ikke skal innføres egenandeler på sterilisering.
- Når en ikke har råd eller helse til å ta omsorg for barn, bør ikke egenandeler avgjøre om en kan få tilbud om å sterilisere seg, sier Asmund Kristoffersen.
