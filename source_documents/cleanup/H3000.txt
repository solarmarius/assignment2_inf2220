
Av Valgerd Svarstad Haugland
Leiar i Kristeleg Folkeparti
GJENNOMSLAG FOR EIT RETTFERDSKRAV
Fredag 24. januar var på mange måtar ein merkdag. Eit fleirtal i Stortinget sin sosialkomité slutta seg til det som har vore ein viktig, prinsipiell sak for Kristeleg Folkeparti i mange år. Endeleg vil gifte og sambuande pensjonistpar få den same pensjonen. Dermed blir det slutt på ei urettvis forskjellshandsaming av gifte pensjonistar som har vart i alt for mange år.
Det er i samband med ei revisjon av folketrygdlova at fleirtalet i sosialkomiteen gjekk inn for at sambuande pensjonistar som har budd saman i 12 av dei siste 18 månedene, skal handsamast på same måte som ektepar når det gjeld pensjonsforhold. Fleirtallet består av Kristeleg Folkeparti, Høgre, Arbeidarpartiet og subsidiært også Senterpartiet.
Kristeleg Folkeparti har heilt sidan 1988 arbeid for å fjerna skilnaden mellom gifte og sambuande pensjonistar. Vi har tatt opp denne saka i samband med budsjettarbeid i Stortinget og gjennom eigne framlegg (såkalla Dokument 8-framlegg). Det har vore lita vilje i Stortinget til å få gjort noko med saka ut over generelle fleirtalsmerknader og kosmetiske endringar. Difor er KrF glad for at vi nå endeleg har fått gjennomslag.
Eit skår i gleda er det at fleirtallet i Sosialkomiteen berre gjekk inn for at sambuande pensjonistar skal ned på det same summen i pensjon som ektepar, nemlig 1,5 av det såkalte grunnbeløpet (G). Kristeleg Folkeparti sitt framlegg er at alle pensjonistpar, gifte som sambuande, skal hevast til 1,7 G. Organisasjonen OECD har rekna ut at nettopp dette beløpet vil gi eit riktig forhold mellom pensjonistpar og einslege pensjonistar i forhold til utgiftene ved å leve i to-persons- og ein-persons-hushaldningar.
Det er difor ikkje rett når det vert sagt at det har vore uklart om KrF "har ønsket likestilling på nivå med dagens utbetalinger til gifte pensjonistpar, eller om man har ønsket å heve nivået for gifte par til dagens nivå for samboende pensjonistpar", slik til dømes NTB skriv. Kristeleg Folkeparti har klart å ha to tankar i hovudet på ei gong i denne saka: Den eine gjeld det prinsipielle. Den andre gjeld eit ønske om å heva pensjonane for pensjonistektepar. KrF vil stå på like hardt framover for å få hevet pensjonistpar til 1,7 G. Då vil vi oppnå full rettferd. Den kampen vant vi ikkje i denne omgang, men han er heller ikkje tapt.
