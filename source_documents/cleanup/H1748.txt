
HER ER DITT POLITISKE ALTERNATIV
Hvorfor vi er mot det ekstreme alternativet
Alternativ 1: Det ekstreme
Etter vår mening er det ett alternativ i norsk politikk som er det desidert mest ekstreme. Dette alternativet heter EF-UNIONEN.
Flere av partiene i Norge er klare tilhengere av å bringe vårt land inn som medlem av denne UNIONEN. De er blitt mer ekstreme.
EF-alternativet er noe helt annet i dag enn det som det norske folk sa nei til ved folkeavstemningen i 1972. Grunnen er at det som den gang bare var et spøkelse, i dag er i ferd med å bli realitet. "The United States of Europe" - EFs økonomiske, politiske og militære union. Menneskene i den nye supermakten skal ha felles statsborgerskap, felles valuta og en felles sentralbank som kommer til å overta mer og mer av makten i den økonomiske politikken.
Hovedideologien i denne nye EF-staten vil være bygd på de "fire frihetene"- fri bevegelse av kapital, varer, tjenester og arbeidskraft.
Hovedprinsippet er at markedskreftene skal styre. MARKEDSØKONOMI er blitt selve «trylleformularet» som skal løse alle verdens problemer.
Problemet er imidlertid at det er en makt som styrer i en markedsøkonomi: Kapitalen. Kapitalen har en avgjørende svakhet. Kapitalen kan ikke tenke. Å tenke hvordan vi skal organisere et samfunn er noe menneskene må gjøre selv. Dette kan ikke overlates til kapitalen og markedskreftene.
Alternativ 2: Det menneskelige
I norsk politikk går det et grunnleggende skille mellom NKP og de fleste andre partiene. Vi er mot det mest ekstreme alternativet, fordi vi mener at det er menneskene som skal styre kapitalen. Hvis vi lar kapitalen styre oss, og statsmakten blir brukt til å slippe kapitalkreftene løs, går dette ut over hvert enkelt menneske i form av arbeidsløshet og sosiale problemer.
NKP vil kjempe imot et slikt formyndersamfunn, der enkeltmenneskene utsettes for byråkratiske overgrep fra Staten eller markedskreftene.
Derfor vil NKP kjempe konsekvent mot norsk medlemskap i EF og en EØS-avtale som tilpasser Norge 100 % til EFs grunnlov.
Vi vil bevare Norges frihet, fordi dette tjener menneskene best. Vi kan samarbeide med EF på de områdene der det er til vårt eget beste.
Landets frihet må være utgangspunktet for all politikk. Slapper vi av på dette kravet, risikerer vi at Norge med sin spredte bosetting går fullstendig av hengslene.
Det er vi som kjenner Norge. Styringen av landet kan vi ikke overlate noen EF-byråkrater i Brüssel.
Når det står skrive i FN si
menneskerettserklæring
at alle har rett til arbeid,
til fritt val av yrke,
til rettferdige og gode arbeidsvilkår
og til vern mot arbeidsløyse, -
når det vart vedteke i FN
10 desember 1948, -
når kan vi så vente at det vert
gjennomført i Norge?
Carl Scharnberg (fra dansk)
Hvorfor er NKP imot EF-ideologien som statsideologi i Norge?
For oss er det tre hovedgrunner:
Den første er at vi ikke tror på det hensynsløse vekst- og konkurransesamfunnet som EF ønsker å fremme. Vi tror at veksten har nådd sin grense og at vi må begynne å tenke verdier. Det betyr at hensynet til de neste generasjonene, fiskene som svømmer i havet og fuglene under himmelen, må bli en målestokk på om samfunnssystemet er liv laga. Naturens tålegrense er brutt. Vi må snu i tide.
Den andre er at vi ikke har noen tro på dette nye konkurransemennesket som EF vil skape og som skal bli det nye "euro-mennesket". Vi tror dette mennesket vil bli et kunstprodukt, et individ preget av den evige krigen på markedene. Vi tror den nye EF-identiteten vil forsterke det stresset og den hardheten som allerede preger oss europeere. Vi tror rett og slett ikke at menneskene blir lykkeligere med EF-UNIONEN og dens konkurranseideologi.
Den tredje grunnen er at vi har tro på Norge og Norden. Vi har utviklet våre verdier og tradisjoner for demokrati som går ut på mest mulig desentralisering og at økonomiske og politiske avgjørelser skal ligge så nært dem det angår som mulig. Dette er det beste utgangspunkt for å skape nærhet mellom menneskene og samhørighet i et samfunn. Denne "nordiske modellen" ønsker vi å bygge videre på, fordi vi mener dette er forutsetningen for å drive fram det vi tror er de beste samfunnsløsningene.
Hva vil NKP her og nå?
NKP vil ha vekk arbeidsløsheten - og skape et samfunn med full sysselsetting.
NKP vil bygge ut de sosiale rettighetene, ikke bygge ned velferdsordningene.
NKP vil gi større makt til lokalsamfunnene og større makt til de ansatte i det økonomiske liv.
NKP vil kutte den militære tjenestetida og overføre militærmilliarder til samfunnsnyttige formål.
NKP vil støtte det norske landbruket og fisket, fordi disse næringene er hele Norges ryggrad.
Hva innebærer vår politikk i praksis? NKP presenterer her en rekke forslag til endringer i det norske samfunnet:
Full sysselsetting.
NKP mener at grunnlovens § 110 skal tas bokstavelig. Det betyr intet mer eller mindre enn at de politiske myndighetene har et ansvar for å skaffe ethvert arbeidsdyktig menneske utkomme gjennom sitt arbeid. I dag skylder myndighetene på at markedskreftene ikke kan gi alle arbeid. Eneste løsning er derfor å gå aktivt inn og styre kapitalen. Det har vært gjort i Norge før. Det skapte velferds-Norge.
NKP vil innføre minstelønn på 160 000 kr. og indeksregulere den.
NKP vil at det skal innføres 35 timers arbeidsuke.
NKP vil innføre pensjonsalder fra 60 år for alle med fulle pensjonsrettigheter. Ordningen skal være frivillig og fleksibel.
Nye sosiale rettigheter
NKP mener at de sosiale rettighetene i Norge skal bygges ut. Det betyr at det må bli helt slutt på egenandelene i helse- og sosialsystemet. Ingen skal være nødt til å betale for å være frisk. Vi vil ha gjennomført tre nye reformer:
NKP vil ha en minimumsgaranti til alle for dekning av tannlegeutgifter.
"Taket" skal i første omgang være 5000 kr i året. Neste skritt skal være gratis tannpleie.
NKP vil ha gjennomført 18 måneder kvotert svangerskapspermisjon med alle rettigheter intakte. Dette skal gi trygghet, tjene likestillingen og dempe jaget blant småbarn og foreldre.
NKP vil ha vekk momsen på mat og bolig. Det er uakseptabelt at Staten går inn med en ekstraskatt på 20 % for at folk skal få mat og tak over hodet.
giv børnene ret
til at lege og lære,
at drømme og forme,
leve og lære.
kun der hvor børn
kan føle sig trygge,
gror det, de gamle
kaldte for lykke.
Carl Scharnberg
Utvidelse av demokratiet
NKP mener at demokratiet er ufullstendig hvis vi bare har retten til å avgi en stemme annet hvert år.
Målestokken på demokrati er om det også finnes et økonomisk demokrati i samfunnet. Det er innflytelsen over den økonomien som styrer vår egen hverdag og fritid, samt vår arbeidsdag, som til syvende og sist avgjør om samfunnet er demokratisk. NKP vil ha gjennomført tre viktige reformer:
NKP vil omdanne Postgiro og Postbanken til en FOLKETS BANK som kjører sitt eget løp for å frata de private storbankene den enorme makten de har over våre liv i dag. Banken skal ha de gunstigste ordningene på markedet, slik at det blir attraktivt for oss å plassere pengene våre der. Den skal ha lokalavdelinger på landets postkontorer.
NKP vil ha større demokrati i arbeidslivet ved at det innføres en ordning med 50/50 - representasjon for eierne og de ansatte. Ved stemmelikhet skal de ansatte ha den avgjørende stemme. Alternativt kan eierne, de ansatte og det offentlige ha 1/3 hver.
Ungdommen
NKP vil at ungdommen skal komme på den politiske dagsorden her i landet. Ungdom og eldre er blitt tapere i konkurransejaget i vårt samfunn som de vellykkede 40- og 50-åringene har stått for. Norge er blant de land i Europa som har høyest ungdomsarbeidsløshet.
NKP vil demokratisere retten til utdanning ved at låneordningene legges om. Renten senkes til 4 % uten renter i studietiden. Den nedre grense for rett til studielån skal være 18 år for hjemmeboende - og 16 år for borteboende. Stipendandelene må økes med kr. 10 000 pr. år fram til 1997 som et skritt mot tilnærmet studielønn.
NKP vil øke antall studieplasser både i den videregående skolen og på høyskolenivå slik at det dekker behovet. Alle som ønsker å ta utdanning må få tilbud, dette er investering i velstand for Norge på sikt. NKP vil styrke ungdommens rettigheter i yrkeslivet. Oppsigelsesvernet for ungdom må styrkes. I dag ser vi at de konservative kreftene vil svekke ungdommens rettigheter i yrkeslivet (lavere lønn og lettere å bli sagt opp), altså blir ungdommen en reservearbeidskraftressurs. Dette vil NKP kjempe mot.
Ut av blokkpolitikken
NKP mener det lyder som en floskel når politikere i fullt alvor omtaler Norge som et land omgitt av fiender og at det derfor gjelder å styre det militære. NATO er mer og mer blitt en unødvendig overlevning fra den kalde krigen. Norge må nå vise mot til å satse på politiske løsninger når det gjelder vår sikkerhet.
Vi går inn for tre reformer:
NKP vil kutte den militære førstegangstjenesten til 6 måneder og likestille samfunns/miljøtjeneste med militærtjeneste.
NKP vil at Norge skal ta de første skritt for å oppløse NATO ved i første omgang å bidra til nedlegging av NATO som militær organisasjon. Norge må ikke gå inn i Vest-Unionen.
NKP vil at militærbudsjettet skal kuttes med 10 % årlig fram til 1997. Vi vil at det skal settes ned en forsvarskommisjon nr. 2 som skal legge fram en alternativ innstilling til Willoch-kommisjonens innstilling.
Forsvar av lokalsamfunnene
NKP mener det er viktig å stoppe hetsen mot det norske landbruket og høyne prestisjen for det norske fisket, spesielt kyst-fisket. Disse to næringene er med på å binde landet vårt sammen. De sikrer over 100 000 industri-arbeidsplasser og utgjør en ryggrad for at Norge skal bestå av levende lokalsamfunn med en spredt bosetting.
NKP vil at norske myndigheter skal gå i spissen for en opplysningskampanje som får fram primærnæringenes betydning for hele vårt samfunn.
NKP vil at utgangspunktet for landbruksforhandlingene skal være målsettingen om spredt bosettingsmønster, sosiale miljøer i distriktene, størst mulig sjølforsyning og en skikkelig miljøpolitikk i landbruket. Vi må stanse effektivitetsjaget.
NKP vil at Norge skal gå inn for sterkere begrensninger i uttaket av ressurser fra havet ved at det enten blir et midlertidig forbud mot - eller en kraftig reduksjon av - fiske med trål. I ressursoppbyggingsperioden må kystfisket med tradisjonelle redskaper favoriseres.
Forandring er stikkordet
Våre krav forteller noe om våre grunnholdninger. Slik er vårt verdigrunnlag. Vi ønsker å:
Gjenreise solidariteten som en grunnleggende verdi i samfunnet.
Veien til sosialisme og kommunisme.
Vi skammer oss ikke over å kalle oss kommunister. NKP vil kjempe for et kommunistisk samfunn - et klasseløst samfunn uten utbytting. Dette er vårt langsiktige mål.
Første etappe på vei mot dette målet er den antimonopolitiske kampen, der demokratiske krefter søker å begrense storkapitalens makt og utvide folkestyret.
Andre etappe er innføring av sosialisme, det vil si at folket overtar styringen av det økonomiske liv (sosialistisk planøkonomi).
Tredje etappe. Gjennom kvalitative forbedringer vil dette sosialistiske systemet bli erstattet av kommunismen, der enhver yter etter evne og får etter behov, og der enhver form for menneskelig utbytting er avskaffet.
NKP mener, i motsetning til andre politiske partier, at en slik grunnleggende samfunnsomveltning er nødvendig for å skape et samfunn som sikrer velstand og velferd gjennom sparsomhet og nøysomhet i forbruk av energi og materielle ressurser. Kapitalismen er åpenbart ute av stand til å løse dagens grunnleggende problemer. NKP er derfor et revolusjonært parti. Revolusjonen skal skje på demokratisk og fredelig vis og kan først realiseres når folkeflertallet ønsker det.
Tidligere sosialistiske omveltninger mislyktes på grunn av at sosialismen ble innført i tilbakeliggende samfunn med svakt utviklede produktivkrefter og manglende demokratiske tradisjoner. Det ble i tillegg begått alvorlige subjektive feil, med katastrofale konsekvenser for menneskerettigheter og miljø. Sosialismen ble despotisk. Disse samfunnene ble dessuten motarbeidet fra første stund fra sterke krefter i de kapitalistiske landene, og fikk således aldri muligheten til å realisere sine målsettinger.
Hvis opprustning
fører til fred,
da er jorden i dag
universets mest
fredssikre sted.
Carl Scharnberg
Morgendagens sosialisme
må skapes på et helt nytt grunnlag: Den må ha sitt utspring i høyt utviklede industrisamfunn, og må tuftes på demokrati, økologisk tenkning og respekt for menneskerettighetene. Ved at den kommunistiske bevegelsen lærer av fortidens feil, og på et slikt grunnlag staker ut en ny sosialistisk kurs, skapes det grobunn for en ny revolusjonær offensiv.
NKP erkjenner at partiet har tatt feil i viktige politiske spørsmål (vi er ikke alene om det!), og vil prøve å lære og utvikle oss videre ut fra en slik erkjennelse. Vi er likevel stolt av vår historie og nåværende posisjon:
* 70 års kamp for arbeiderklassen og sosialismen. Hele tiden revolusjonært, anti-
kapitalistisk og anti-fascistisk.
* Legendarisk motstandskamp i krigsårene fra 1940-1945.
* Stø politisk kurs trass i at vi tilhører Norges mest forfulgte parti (overvåking, registrering, trakassering, antikommunisme/mac carthyisme, boikott, hets og latterliggjøring). Vi har ALDRI sviktet sosialismens ide!
* Har støttet samtlige fredsbevegelser i etterkrigstid.
* Tilhører en internasjonal bevegelse med over 100 søsterpartier over hele verden. (Klassekampen er internasjonal).
* Bygger på en helhetlig livs- og verdensanskuelse: Marxismen og sentrale bidrag fra andre marxistiske tenkere, særlig Engels og Lenin. NKP er både et verdiparti og et klassekampparti.
* Arbeider for enhet mellom venstrekreftene.
* Konsekvent mot EF-tilpasning, EØS-avtale og EF-medlemskap.
NKP er stolt over partiets historie, vi vedkjenner oss denne tradisjonstilhørigheten og vil bygge videre på det beste i den kommunistiske arven. Samtidig ønsker vi nytenkning utfra historiens lærdommer og for å møte morgendagens krav og utfordringer.
NORGE trenger et slikt seriøst kommunistparti, som på den ene siden avviser den sosialdemokratiske vei (akseptering av kapitalismen) og på den andre siden også distanserer seg fra venstreekstremisme, venstresekterisme og venstreopportunisme.
Du skal spørge, granske, lytte, vide,
turde, ville, prøve, gide.
Tale med og bruge mere
af dig selv i tide!
Carl Scharnberg
Vil du kjempe for forandring?
Da finner du forbundsfeller i NKP!
