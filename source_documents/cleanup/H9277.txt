
Dato: 03. juni 2005
Stortingsrepresentant Siv Jensen om revidert nasjonalbudsjett:
- Hensynet til pasientene veide tyngst
Siv Jensen er glad for at FrP og regjeringspartiene til slutt kom til enighet om revidert nasjonalbudsjett. - Hensynet til pasientene gjorde at FrP har inngått en subsidiær budsjettavtale med regjeringen, sier hun.
Enigheten oppstod da FrP fikk regjeringen til å bli med på en avtale som sikrer at landets sykehus får tilført 700 millioner kroner til økt pasientbehandling og samtidig får skjøvet på balansekravet. Landets pendlere slipper dessuten å miste sitt skattefradrag. I tillegg sikrer avtalen at særfradraget for alder og uførhet økes med 1.000 kroner til 19.360 kroner, permitteringsordningen utvides til 42 uker frem til 2006 og det opprettes 500 nye tiltaksplasser for yrkeshemmede.
Sosial profil
- Jeg synes avtalen viser at FrP nok en gang har bidratt til å gi budsjettet en langt mer sosial profil enn det regjeringen selv la opp til, sier Jensen, som samtidig minner om at dette også var hovedgevinsten da FrP flyttet på hele 7 milliarder kroner i forhold til regjeringens forslag i den opprinnelige budsjettavtalen med regjeringen i fjor høst. Forliket om revidert innebærer at FrP flytter på ytterligere ca 1,4, milliarder kroner i forhold til regjeringens opplegg.
Rimelig fornøyd
- Selv om vi primært selvsagt skulle ønske en ytterligere omfordeling, og dessverre må registrere at FrP er helt alene om å mene at landets befolkning skal kunne få litt glede av at landet ser ut til å få økte oljeinntekter på ca 60 milliarder kroner i 2005, så er vår vurdering at vi har fått større gjennomslag med denne avtalen enn det som hadde vært mulig å få til gjennom såkalt "slalomkjøring" i Stortinget. På mange måter kan det derfor også sies at FrP er rimelig fornøyd med avtalen og at hensynet til pasientene veide tyngst i vurderingen av hvorvidt vi skulle inngå en slik subsidiær avtale eller ei, avslutter hun. Avtalen innebærer for øvrig at FrP stemmer subsidiært for den fremforhandlede avtalen etter at partiets primære forslag i revidert nasjonalbudsjett er falt.
Avtale mellom regjeringspartiene og Fremskrittspartiet om Revidert Nasjonalbudsjett for 2005
Høyre, Fremskrittspartiet, Kristelig Folkeparti og Venstre (heretter kalt "avtalepartene") er enige om en helhetlig avtale om Revidert Nasjonalbudsjett for 2005. Avtalen begrenser seg til RNB for 2005.
Avtalen innebærer at Fremskrittspartiet gir subsidiær tilslutning til Regjeringens forslag til Revidert Nasjonalbudsjett med følgende endringer:
1. Helse
· Pasientbehandling 700 mill kr
Inklusive kjøp av rehabiliterings- og opptreningsplasser
hos private med 20 mill kr
· Kravet om økonomisk balanse ved helseforetakene i 2005
utsettes til utgangen av 2006. Med unntak av Helse-Sør
må halvparten av balansekravet innfris i 2005.
· Ordningen med at kiropraktorer og manuellterapeuter
skal kunne sykmelde inntil 8 uker og henvise til relevant
spesialist og fysioterapi på gitte vilkår, utvides til å gjelde
hele landet. Dette skal omfattes av refusjonsordningen
uten at pasienten må være henvist av lege. Ordningen trer
i kraft så raskt som praktisk mulig.
· "Basisforskning ADHD ved Universitetet i Oslo 1 mill kr
Det bevilges 1 million kroner til basisforskning ADHD
ved Universitetet i Oslo. Pengene er en engangsbevilgning
for 2005 og gjøres uavhengig av den vurderingen som
nå gjøres i regjeringen om behovet for opprettelse av et
eget grunnforskningssenter for ADHD ved UiO.
Denne saken legges frem på egnet måte
for Stortinget i løpet av 2005."
(Kap 0743, post 70)
· Legemiddelrefusjon Lamictal 5 mill kr
Gjelder fra 1. juli 2005
2. Tiltaksplasser for yrkeshemmede - 500 nye plasser 30 mill kr
· Attføringssenteret i Rauland 2 mill kr
Det legges til rette for at Attføringssenteret i
Rauland kan videreutvikles til et kompetansesenter
innenfor yrkesrettet rehabilitering.
3. Fradrag for kost og skattefritak for godtgjørelse til kost 340 mill kr
Skattefritak for fri kost for arbeidstakere på sokkel og
hyretillegg for sjøfolk
4. Særfradrag for alder og uførhet økes fra 18.360 kr til 19 368 kr 95 mill kr
5. Fjerning av grunnavgiften på PET-flasker 25 mill kr
6. Forsvarsindustrien (program) 10 mill kr
Se merknad under
7. Politi/kriminalitetsbekjempelse 20 mill kr
· Oppgradering av sikkerhet, overvåkingsanlegg og
vedlikehold 15 mill kr
(Ullersmo, Skien, Oslo, Ringerike og
Trondheim)
· Oppgradering av åpne fengsler 5 mill kr
Ilseng og Verdal
8. Vei og rassikring 50 mill kr
· Det vises til budsjettavtalen mellom regjeringspartiene og
Fremskrittspartiet for 2005 der det ble bevilget statlig
tilskudd på 30 millioner til Jondalstunnelen i Hordaland.
Det er varslet at sak om godkjenning av bompengeinnkreving
i forbindelse med bygging og finansiering av
Jondalstunnelen kan bli forsinket og derved behandlet i
Stortinget først i oktober 2005. Det forutsettes at statlig
tilskudd på 30 millioner gjøres overførbar til 2006 slik
at en eventuell forsinkelse av Stortingets behandling av den
formelle søknaden om bompengefinansiering ikke endrer
finansieringsgrunnlaget for prosjektet.
9. Stranda - Åkerneset
Overvåking/varsling 6,5 mill kr
10. Nettleie 12 mill kr
11. Restaurering, drift og vedlikehold Tyssedal kraftanlegg 2 mill kr
12. Sikkehetsopplæring fiskere 3 mill kr
13. Tilskudd Flyverskole Tromsø/Bardufoss 4,5 mill kr
14. Permitteringsordningen
Utvides til 42 uker frem til 1. januar 2006 113 mill kr
"Stortinget ber regjeringen utarbeide et forslag til permanent
regelverk for permitteringsreglene som fanger opp både
konjunktur- og sesonghensyn, og legge dette frem
i forbindelse med Statsbudsjettet for 2006."
15. Ymse 2 mill kr
Mediehøyskolen Gimlekollen (nye studietilbud) 1 mill
Bårdar danseinstitutt 1 mill
Totalt: 1421 mill. kr
16. Argentum
Egenkapital økes med 200 mill kr
17. Komiteens medlemmer fra Høyre, Fremskrittspartiet, Kristelig Folkeparti og Venstre er enige om at i Lov 17. desember 2004 nr. 85 om lov om endringar i folketrygdlova og i enkelte andre lover blir endra slik: I IV nr. 2 skal formuleringa "trer i kraft 1. juli 2005" endrast til "vert oppheva". Disse partiene vil foreta denne endringen i forbindelse med behandlingen av Ot. prp. nr. 94 (2004-2005) Om lov om endringar i folketrygdlova og alkohollova (samleproposisjon våren 2005).
18. Komiteens medlemmer fra Høyre, Fremskrittspartiet, Kristelig Folkeparti og Venstre viser til det industrisamarbeidet Norge har med Eurofighter. Samarbeidet er et spleiselag mellom myndighetene og industrien, og gir norsk industri muligheter til kontrakter med Eurofighter. Flertallet ønsker at slike kontrakter for til sammen ytterligere 100 mill kr skal kunne inngås. Til sammen vil den statlige andelen da utgjøre 50 mill kr, flertallet foreslår en økt bevilgning til dette på 10 mill kr i 2005 for å starte denne økte satsningen.
19. Komiteens medlemmer fra Fremskrittspartiet, Høyre, Kristelig Folkeparti og Venstre viser til at prosjekteringen av fengsel i Halden er ferdigstilt. Investeringsprosjekter med en kostnadsramme over 500 mill kr skal imidlertid underlegges ekstern kvalitetssikring av kostnadsestimatet slik at Stortinget har sikrest mulig anslag å basere bevilgninger på. Arbeidet med ekstern kvalitetssikring er ikke ferdigstilt. Flertallet ber Regjeringen i forbindelse med statsbudsjettet for 2006 å komme tilbake med en oppfølging av prosjektet.
20. Komiteens medlemmer fra Fremskrittspartiet, Høyre, Kristelig Folkeparti og Venstre viser til at regjeringen har varslet en gjennomgang av dyre legemidler i sykehus. Inntil en ny permanent ordning er på plass vil flertallet be regjeringen endre forskriften om stønad til dekning av utgifter til viktige legemidler og spesielt medisinsk utstyr under følgende paragraf gjeldende refusjon etter folketrygdloven § 5-15- §15 Legemiddelliste endres slik at det under vilkårene for refusjon under legemiddelet Remicade tilføyes ny bokstav c som skal lyde: Rikstrygdeverket kan når særlige grunner taler for det, godkjenne at det, etter søknad, ytes stønad også på andre indikasjoner for preparatet.
21. Komiteens medlemmer fra Høyre, Fremskrittspartiet, Kristelig Folkeparti og Venstre har merket seg viktigheten av ferdigstillelse av 6. byggetrinn ved Sykehuset i Vestfold - Tønsberg, og mener at dette må gis prioritet, uten at investeringen får konsekvenser for pasientbehandlingen.
22. Partene forplikter seg ved behandlingen av Revidert nasjonalbudsjett til ikke å skape flertall for forslag som svekker balansen i budsjettet for 2005 eller senere år med mindre partene er enige om det. Ot. Prp. Nr 92 (2004-2005) holdes utenfor med unntak av de endringer som fremkommer av denne avtalen. Det tas forbehold om mindre endringer og justeringer.
23. Inndekning følger som vedlegg
Oslo, 3. juni 2005
For Fremskrittspartiets stortingsgruppe For Høyres stortingsgruppe
Siv Jensen Jan Tore Sanner
For Kristelig Folkepartis stortingsgruppe For Venstres stortingsgruppe
Ingebrigt S. Sørfonn May Britt Vihovde
