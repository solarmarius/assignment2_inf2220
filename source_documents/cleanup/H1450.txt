
Dato: 02.08.2000
- Nei til egne innvandrerhjem!
2. nestleder i Fremskrittspartiet og leder av FrPs Kommunalpolitiske Utvalg, Terje Søviknes, reagerer med vantro på AP-politikeren Kadafi Zamans forslag om å opprette egne sykehjem og eldresenter for innvandrere fordi de ikke vil trives på norske sykehjem.
- Et slik tiltak vil være en fallitterklæring for den norske integreringspolitikken, sier Søviknes.
Han stiller også spørsmål ved AP-politikerens argumentasjon for et slikt forslag.
- Zaman hevder i dagens aviser at de eldre innvandrerne snakker dårlig norsk, ikke leser norske aviser, ikke ser på norsk TV, ikke spiser norsk mat og har en religion som gjør livet på et vanlig sykehjem vanskelig. Dersom dette er en riktig beskrivelse av virkeligheten er det all grunn til å spørre om innvandrerne overhodet ønsker å bli integrert i det norske samfunnet, sier en sjokkert Søviknes.
- Fremskrittspartiet på det sterkeste gå imot opprettelse av egne offentlige sykehjem for innvandrere, avslutter Søviknes som mener det nå er på høy tid at innvandrermiljøene starter en debatt om sin egen holdning til integrasjon i det norske samfunnet i stedet for å ta til ordet for stadig flere særordninger for innvandrerne.
