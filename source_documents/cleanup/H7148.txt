
28.5.2003
Av Ola D. Gløtvold (Sp):
HVOR ER PENSJONSPENGENE, BONDEVIK?
I Stortingsdebatten i dag om retningslinjene for trygdeoppgjøret kunne ikke statsråd Victor Norman redegjøre for regjeringens dekning av etterslepet som pensjonistene skal ha kompensasjon for før årets trygdeoppgjør. Senterpartiets sosialpolitiske talsmann, Ola D. Gløtvold, påpekte at Stortingsflertallet før jul i fjor ba regjeringen dekke etterslepet fra pensjonistoppgjøret i juni 2002 før trygdeoppgjøret i 2003.
Dette burde senest ha skjedd ved framleggelsen av Revidert Nasjonalbudsjett nå i vår. Ved presentasjonen av dette budsjettet ga finansminister Per kr. Foss signaler som snarere kunne tolkes som nulloppgjør og minimumstilbud også til pensjonistene. Og pengene var ikke anvist og omtalt i budsjettet. Statsminister Bondevik har senere gitt inntrykk av at dette var en misforståelse, og at pengene for etterslepet skulle pensjonistene få.
Men i dag, onsdag 28. mai, kunne ikke statsråd Norman redegjøre for hvor og hvor mye det var avsatt til dette i Revidert Nasjonalbudsjett.
Senterpartiet mener dette er et løftebrudd overfor landets pensjonister, sier Ola D. Gløtvold. Og Funksjonshemmedes Fellesorganisasjon (FFO) sier i en pressemelding av 13. mai at de nekter å forhandle med staten før regjeringen har utbetalt penger til landets pensjonister.
Gløtvold framholder at det i hvert fall i dag burde ha vært klar tale fra regjeringen, både overfor Stortinget og forhandlingspartene, da forhandlingene starter i kveld kl. 21.00
Senterpartiet og Fremskrittspartiet har nå foreslått i Stortinget at det skal bevilges 858 mill. kr til dekning av etterslepet fra 2001 til 2002, slik at beløpet kommer på plass i Revidert Nasjonalbudsjett og slik at en kompenserer underdekningen for hele året og ikke bare for 8 måneder.
Utfra de politiske signaler som har vært gitt har pensjonistene forventet og trodd at dette ville skje, derfor har dette også med politisk troverdighet å gjøre, avslutter Ola D. Gløtvold
