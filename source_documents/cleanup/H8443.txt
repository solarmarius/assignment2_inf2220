
8.6.2004
Eli Sollied Øveraas, stortingsrepr, Sp
Leserinnlegg
Senterpartiet seier nei til eksport av kontantstøtte!
Senterpartiet støtter ikkje Regjeringa sitt framlegg om at personar som arbeider på den norske kontinentalsokkelen skal ha rett til kontantstøtte på lik line med småbarnsforeldre busett i Norge. Etter Sp si meining omfattar ikkje EØS-avtalen sokkelen, og Norge har ikkje plikt til å gjere forskriftene i trygdedelen gjeldande på den norske sokkelen.
Regjeringa sitt framlegg får støtte av Ap og Frp, og vil medføre ei uheldig utviding av EØS-avtalen.
Senterpartiet meiner kontantstøtta skal vere knytt til at barnet og støttemottakar oppheld seg i Norge.
Lovendringa vil føre til at foreldre frå alle EU- og EFTA-land med barn i alderen 1-3 år, der den eine av foreldra arbeider i Norge - anten på land, i båt eller på sokkelen - kan søke om å få utbetalt kontantstøtte, utan at nokon av dei treng å ha sett sine bein på norsk jord!
Lovendringa medfører også at oljearbeidarar som får denne retten, har krav på å få etterbetalt kontantstøtte frå august 1998.
Kontantstøtta vart i si tid innført som eit verkemiddel for at småbarnsforeldre skulle kunne velge omsorgsform. Norske myndigheiter hevder at Norge ikkje er juridisk forplikta til å gi alle EU-borgarar som stettar kravet til kontantstøtte, høve til å søke på lik line med småbarnsforeldre busett i Norge. Likevel vert lovendringa fremma og vedteken av Stortinget!
Storsamfunnet vil gjennom denne lovendringa bidra til at Norge vil eksportere millionar av offentlege midler til utenlandske oljearbeidarar!
Eit interessant reknestykke viser at ein engelsk nordsjøingeniør som har vore tilsett på norsk sokkel frå 1998 og fram til i dag, med 2 barn i kontantstøttealder og med privat "Nanny", i teorien kan fremme krav om 140 000 kroner frå den norske stat!
Stortinget sitt mål var 12 000 nye barnehageplasser i 2003. Resultatet vart 6900.
Etter Senterpartiet si meining hadde det vore meir målretta å nytta desse midlane til tiltak for nye barnehageplassar enn å eksportere dei til EU-arbeidarar som ikkje er busett i Norge!
