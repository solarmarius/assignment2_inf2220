
12.2.97
Tove Kari Viken,
SENTERPARTIET VIL STYRKE OMSORGSARBEIDERNES RETTIGHETER
Senterpartiet foreslår i forbindelse med behandlingen av ny Folketrygdlov i Stortinget torsdag en rekke tiltak for å styrke rettighetene til personer som har hatt omsorg for funksjonshemmede og sterkt pleietrengende familiemedlemmer.
- Gjennom disse lovendringene ønsker vi å sikre omsorgsarbeiderne en større mulighet til å klare seg selv når den personen de har hatt omsorg for faller bort eller pleieforholdet avsluttes på annen måte. Bl a mener Senterpartiet at disse omsorgsarbeiderne må få rett til attførings- og dagpenger, slik at de kan omstille seg til annet arbeid, sier Senterpartiets sosialpolitiske talskvinne Tove Kari Viken.
- Senterpartiet fremmer også forslag om at de tre pensjonspoengene man nå får for utført omsorgsarbeid også skal telle ved tilståing av uførepensjon. I dag er det nemlig slik at de pensjonspoeng en får for omsorgsarbeid ikke er likestilt med pensjonspoeng for annet arbeid. Vi mener det er en selvfølge at disse må telle fullt ut på lik linje med pensjonpoeng en får når en er yrkesaktiv, sier Viken.
- Senterpartiet foreslår også en lovendring som innebærer at ikke-yrkesaktive kvinner ikke lenger skal få redusert sin uførepensjon med den begrunnelse at de er i stand til å utføre husarbeid. Dessverre vil verken Arbeiderpartiet eller Høyre være med å rette opp denne svært kvinnediskriminerende regelen, sier Viken.
