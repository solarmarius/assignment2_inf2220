
27.3.2001
Odd Roger Enoksen,
Pressemelding fra
- STATSMINISTEREN FRASKRIVER SEG ANSVARET
-Statsministeren vil ikke vise folk konsekvensene av Regjeringens såkalte moderniseringspolitikk. Dette til tross for at Stortinget har vedtatt at konsekvensene for distriktene skal utredes når politikken på viktige samfunnsområder skal legges om, sier Senterpartiets parlamentariske leder Odd Roger Enoksen
Regjeringen har lagt fram forslag om store endringer i organiseringen av helsevesen, forsvar, ligningskontor, politidistrikt og domstoler. Dessuten legges det opp til store strukturendringer innen fiskerinæringen gjennom innføring av enhetskvoter i kystfiskeflåten. Fiskeriministeren varsler i tillegg at fiskeindustrien må legges om. Disse forslagene skal nå behandles av Stortinget uten at konsekvensene for kommuner og lokalsamfunn blir klarlagt.
-Jeg er forundret over at statsministeren var så avvisende og isteden for å svare på mine spørsmål heller ramset opp enkelttiltak som Regjeringen mener er viktig i distriktspolitikken. Det er nesten så jeg får mistanke om at statsministeren ikke kjenner til vedtaket som Stortinget fattet for noen år siden, sier Enoksen.
Vedtaket som Enoksen viser til ble vedtatt i mai 1995 under debatten om distriktspolitikk og lyder som følger: Stortinget ber Regjeringen fastlegge rutiner som sikrer at konsekvensene for distriktspolitikken blir utredet som en del av beslutningsgrunnlaget, når Stortinget skal avgjøre om politikken på viktige samfunnsområder skal legges om.
