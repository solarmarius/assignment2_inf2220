
torsdag 4. mai 2000 13:46:34
- Gledelig landbruksforlik - gir forutsigbarhet og sikre rammevilkår
- Det er svært gledelig at Arbeiderpartiet slutter seg til vår landbrukspolitikk på alle vesentlige punkter, sier Venstres landbrukspolitiske talsmann Leif Helge Kongshaug i en kommentar til forliket mellom sentrum og Ap om landbruksmeldingen i Stortinget. Kongshaug er sentrumspartienes skyggeordfører i saken.
- Norsk landbruk trenger mest av alt stabile og sikre rammevilkår, og langsiktige politiske signaler. - Høyres og Frps klokkertro på det industrialiserte jordbruket er nå satt på sidelinjen, mens det er etablert solid flertall for en politikk som kombinerer behovet for økt forbrukerretting og markedstilpasning med et fortsatt desentralisert landbruk med variert bruksstruktur. Flertallet vektlegger også landbrukets betydning for bosetting og levende bygder. Dette gir grunnlag for optimisme, reformer og nyskaping i norsk landbruk, sier Venstres Kongshaug.
Forliket bygger på at man om få år vil gå over fra overproduksjon av mat i mange land, til en situasjon med internasjonal knapphet og betydelige utfordringer med å produsere nok mat på en bærekraftig måte. Dette ligger til grunn for landbrukspolitikken i årene framover, og Venstre vil særlig framheve følgende punkter i forliket mellom sentrum og Ap:
Inntekt og eierskap
Det slås fast at aktive utøvere i jordbruket skal sikres en inntektsutvikling og sosiale vilkår på linje med andre grupper i samfunnet. Som et engangstiltak blir bøndenes tapte inntekter ved reduserte målpriser på matvarer kompensert gjennom et fradrag på 36.000 kroner i skatteligningen. Det blir iverksatt et eget verdiskapningsprogram over 10 år for å utnytte markedsmulighetene bedre både i primærproduksjon og foredling.
Konsesjonsgrensa økes til 20 dekar for salg av bebygde eiendommer. Bopliktens lengde fprblir 5 år, som i dag. Statens forkjøpsrett oppheves, og odelsloven skal gjennomgås i sin helhet.
Reduserte priser, økt forbrukerretting.
Forbrukernes interesser skal tillegges større vekt gjennom merkeordninger, større mangfold av produkter og bedre kvalitetskontroll. Behovet for lavere matpriser på linje med våre naboland blir klart understreket. Det er også viktige at næringsmiddelindustrien med sine 50.000 ansatte, får konkurransedyktige rammevilkår. Venstre er spesielt tilfreds med at stortingsflertallet peker på det særnorsk høye nivået på matmoms. Matmomsen skal vurderes i forbindelse med den varslede momsmeldingen, og sentrumspartiene går inn for å redusere den..
Et enklere landbruk
Dagens omfattende virkemiddelsystem må forenkles dersom landbruket skal kunne tilpasse seg økt forbrukerretting og omstillinger. De neste årene vil det bli arbeidet systematisk med å få et mer fleksibelt, mindre detaljert og forenklet virkemiddelsystem og regelverk for øvrig.
Markedsbalanse og importvern
Å unngå overproduksjon og tilbudsoverskudd er et hovedmål i årene framover. Det slås fast at offentlige midler ikke skal bidra til vedvarende overproduksjon. Samtidig blir betydningen av å videreføre et sterkt importvern vektlagt, og det signaliseres økt innsats mot smugling og ulovlig omsetning av mat. Behovet for handlingsrom til en nasjonal landbrukspolitikk i WTO og andre internasjonale avtaler blir fastholdt.
Velferdsordninger og rekruttering
Kongshaug påpeker at det er viktig å videreutvikle velferdsordningene slik at de som har tilknytning til landbruket får bedre muligheter til ferie og fritid. Dette, sammen med gode inntektsmuligheter i næringen er forutsetningene for at ungdom skal finne landbruket interessant, avslutter Kongshaug.
