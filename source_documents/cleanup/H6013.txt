
Pressemelding fra Høyre, KrF og Venstre, 13. juni 2002
Hans Kristian Hogsnes
2 - 2,5 milliarder mer til kommunene
- Regjeringspartienes avtale med Fremskrittspartiet om neste års kommuneøkonomi innebærer at kommunesektoren nå får beholde merskatteveksten for både 2002 og 2003. Per i dag er det ikke mulig å si nøyaktig hvor mye dette betyr i forbedret økonomi for kommunene, men vi vet at merskatteveksten i 2001 var på hele 2,9 milliard kroner. Avtalen sikrer også kommunene en økonomisk vekst på 2 til 2 1/2 milliarder kroner i 2003. Dette kommer i tillegg til på veksten i kommunesektoren på 900 millioner kroner i 2002 som videreføres i 2003, sier regjeringspartienes kommunalpolitiske talspersoner.
-Denne avtalen gir kommunesektoren forutsigbare rammevilkår for 2003, noe som er viktig i en tid med stram kommuneøkonomi. Avtalen med Fremskrittspartiet innebærer en ytterligere forbedret kommuneøkonomi - situasjonen for brukere av kommunale tjenester har for oss stått i høysete, sier Østberg, Hogsnes og Vihovde.
- For Høyre og Kristelig Folkeparti og Venstre har det vært veldig viktig å sikre tjenestetilbudet til de svakeste gruppene. Vi har derfor øremerket 30 millioner til utskriving av unge funksjonshemmede fra alders- og sykehjem og videre har vi øremerket ytterligere 50 millioner kroner, tilsammen 650 millioner kroner, til særlig ressurskrevende brukere. Det er veldig gledelig at vi sammen kunne finne gode løsninger for disse gruppene, sier Østberg, Hogsnes og Vihovde.
5000 nye plasser innen eldreomsorgen
- Eldresatsingen går nå inn i siste runde. Partiene har blitt enige om utbygging av ytterligere 5000 plasser innen eldreomsorgen. Hoveddelen av disse plassene skal være sykehjemsplasser. Totalt innebærer dette en ytterligere satsing på eldreomsorgen med ca 1,5 milliarder kroner. Dette er en stor seier for oss alle som en dag blir gamle, smiler Østberg, Hogsnes og Vihovde.
