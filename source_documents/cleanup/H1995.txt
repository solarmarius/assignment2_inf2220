
Torsdag 21. mai 1992
Solveig Sollie (KrF) om regjeringens landsbrukspolitikk:
EF-TILPASNINGEN ØKER PRESSET PÅ JORDBRUKET
Den norske regjeringen fører en landbrukspolitikk som øker det internasjonale presset mot norske jordbruk. Den utilslørte EF-tilpasningen og GATT-prosessen er fundamentale trulser mot norsk jordbruksnæring. I Kristelig Folkeparti er vi skeptiske til denne linjen. Dette sa stortingsrepresentant Solveig Sollie (KrF, Telemark) på et møte i Råde torsdag kveld. Solveig Sollie er KrFs jordbrukspolitiske talskvinne i Stortinget.
-At Stortinget har vedtatt å legge ned Landbrukskomiteen fra neste stortingsperiode, er et svært klart signal om hva slags prioritet denne primærnæringen har på det politiske kartet. Det neste som skal saneres vekk, er det kommunale landbrukskontorene og fylkeslandbrukskontorene. Dette bare bekrefter hvor presset landbruket er fra alle kanter, sa Solveig Sollie i sitt foredrag.
-Profilen på det landbruksoppgjøret som regjeringen ville ha bøndene til å godta, forsterker faren for overproduksjon, noe som igjen er en trussel mot miljøet. Det er derfor sterkt beklagelig at staten ikke har medvirket til en løsning, slikt at vi hadde sluppet å få dette oppgjøret til Stortinget. Regjeringen burde vist vilje til å føre en nasjonal jordbrukspolitikk, men det gjorde den ikke, slo Solveig Sollie fast under møtet i Råde KrF torsdag.
