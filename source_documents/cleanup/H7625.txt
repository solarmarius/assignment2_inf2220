
10.9.2003
Lars Peder Brekk, Senterpartiets 1.nestleder
Leserinnlegg
NEI TIL INNGJERDING AV KYSTFLÅTEN".
Fiskeriminister Svein Ludvigsen fra Høyre uttalte nylig på et møte på Husøy i Troms, at han gjennom sin Strukturmelding hadde foretatt "en effektiv inngjerding av kystflåten".
Regjeringas strukturmelding innebærer at kystflåten blir inndelt i definerte størrelsesgrupper, hvor det innen de ulike grupper, gies anledning til kjøp og salg av kvoter og rettigheter. Rettigheten til å drive fiske samt kvotene blir ytterligere privatisert, og vi vil oppleve et press for sammenslåing og omorganisering av flåten,- med færre fartøyer som resultat.
I Trøndelagsfylkene og på mange andre steder langs kysten er vi svært sårbare her. Med et lite antall fartøyer i hver gruppe, og med geografisk begrensninger i muligheten til å kjøpe/selge fartøyer, står vi overfor den fare at vi i mange kystområder og regioner snart kan stå uten fartøyer i enkelte grupper. Dette vil i neste omgang redusere leveransene til fiskeindustrien, og dermed true mottaksstruktur og arbeidsplasser på land.
Senterpartiet har vært sterk motstander av denne inngjerdinga av kystflåten. Vi er vant til gjerder og stengsler på landjorda, men i den blå åkeren ønsker vi ikke nye gjerder.
I stedet for ukritisk gå inn for å redusere antall fartøyer i kystflåten, slik som regjeringa og fiskeriministeren nå gjør, ønsker Senterpartiet både gjennom reguleringer, økonomiske virkemidler og gjennom fordeling av kvoter, å prioritere de minste båtene og gi dem større frihet. Også innenfor dagens reguleringsregime er det mulig, om en vil,- å omfordele ressurser i favør av de minste båtene. Dette er i tillegg en effektiv måte å sikre lokale arbeidsplasser i fiskeindustrien.
Det forundrer meg stort at Høyres regjeringspartnere, - Venstre og Kristelig Folkeparti ikke ser at det er kystflåten som er viktigst for sysselsettingen og bosettingen, og som sikrer den desentraliserte mottaksstrukturen.
