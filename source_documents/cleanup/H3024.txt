
Onsdag 10. juni 1998
Komitéleder May - Helen Molvær Grimstad (KrF):
VALGFRIHET KREVER ALTERNATIVER
- Reell valgfrihet krever at det finnes alternative valgmuligheter. Det er totalt feil når noen tror at Kristelig Folkeparti mener barna skal være hjemme med mor, og ikke gå i barnehage. Vi mener at barnehagen representer et godt, pedagogisk og sosialt omsorgsalternativ både for barn og foreldre. Men ulike behov og prioriteringer må gi rom for ulike valgmuligheter. Det sa lederen i Stortingets familiekomité, May - Helen Molvær Grimstad, da Stortinget onsdag drøftet innføringen av kontantstøtte i Norge.
May - Helen Molvær Grimstad sa at 10. juni 1998 er en gledesdag for mange småbarnsfamilier. - Etter ti års kamp for å gi småbarnsfamiliene større valgfrihet i omsorgen for egne barn, er det endelig blitt flertall på Stortinget for å innføre kontantstøtte, sa hun.
Molvær Grimstad etterlyste logikken i Arbeiderpartiets argumentasjon når de kritiserer at også foreldre med svært høye inntekter får kontantstøtte. - De som har svært høye inntekter får subsidierte barnehageplasser i dag. Betyr det at Arbeiderpartiet har tenkt å fjerne subsidiene til barnehageplasser for dem som har inntekt over et visst beløp? spurte hun.
KrF-representanten viste også til Arbeiderpartiets forslag om å utvide den lønnede svangerskapspermisjonen med ett år, og pekte på at en slik reform vil bli dobbelt så kostbar for samfunnet som kontantstøtten. Hun oppsummerte med å si at hun syntes det virker litt underlig at alle de påståtte, negative effektene av kontantstøtten plutselig blir positive effekter dersom det heter lønnet svangerskapspermisjon, og ikke kontantstøtte.
