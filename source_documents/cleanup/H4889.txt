
14. juni 2001
Kirsti Kolle Grøndahl
Feministbrev
Stortingspresident Kirsti Kolle Grøndahl har vært på Stortinget i 24 år. - Hva har så skjedd i det norske samfunnet i løpet av denne perioden? Etter mitt skjønn har de største endringene vært knyttet til kvinners rettigheter, posisjon og likestilling i samfunnet, skriver hun i feministbrev 14. juni 2001.
Kjære feminist
Denne våren er min siste på Stortinget.
24 år - nesten et kvart århundre - er det blitt. Og før det 7 år i lokalpolitikken.
Hva har så skjedd i det norske samfunnet i løpet av denne perioden? Etter mitt skjønn har de største endringene vært knyttet til kvinners rettigheter, posisjon og likestilling i samfunnet.
Denne endringsprosessen har jeg vært en del av. Jeg er stolt av å ha deltatt i og jeg erkjenner med glede medansvar for "Kvinnenes inntogsmarsj" i politikken, i arbeidslivet og i det offentlige rom.
Foreldrepermisjon
Da jeg fikk barn på begynnelsen av 1970-tallet, hadde jeg 12 ukers svangerskapspermisjon.
I 1977 (det året jeg kom inn på Stortinget) ble svangerskapspermisjonen utvidet til 18 uker. Men det var først fra 1986, da Gro Harlem Brundtland utnevnte sin første "Kvinneregjering", at veksten i tiden for svangerskapspermisjon skjøt fart. Da mitt første barnebarn ble født i 1997 kunne min datter og svigersønn ta ut 52 ukers foreldrepermisjon med 80 % lønn.
Utvidelsene har skjedd skritt for skritt, alle under Arbeiderparti-regjeringer.
Kvinnene inntar Storting og Regjering
Jeg ble partipolitisk aktiv høsten 1970. Den høsten var jeg gravid med barn nummer to, eldstejenta var 2 år. I min kommune bodde det 15.000 innbyggere, men det fantes ikke en barnehageplass. Det opprørte meg og mange andre utearbeidende unge mødre. Derfor lot jeg meg utfordre til å oppsøke ordføreren for å kreve bygging av barnehager. Ordføreren som representerte Arbeiderpartiet, lyttet på mitt budskap og erklærte seg helt uenig! Han mente at mødre skulle være hjemme med sine barn inntil de var gamle nok til å klare seg sjølv. "Men", la han til "hvis du ønsker å forfølge barnehagesaken, må du gå inn i politikken selv". Og det gjorde jeg! Høsten 1971 ble jeg innvalgt i kommunestyret i Røyken kommune
I Arbeiderpartiet ble 1970-åra brukt til en aktiv rekruttering og skolering av kvinner. I 1983 gikk partiet et skritt videre idet landsmøtet vedtok prinsippet om kjønnskvotering. Ved Stortingsvalget i 1985 ble prinsippet for første gang tatt i bruk. I dag består Arbeiderpartiets Stortingsgruppe av 32 kvinner og 33 menn.
Da Gro dannet regjering i 1986, ble den sammensatt av 8 kvinner og 10 menn. Alle regjeringer siden har fulgt det samme prinsippet.
Kampen for selvbestemt abort
Mot slutten av 1960 - tallet vokste feministbevegelsen seg sterk og synlig. Feministbladet "Sirene" var obligatorisk for alle radikale kvinner og Sigrun Bergs lilla skjerf ble "trendy". Feministene - og etter hvert et langt videre spekter av kvinner - startet en intens kamp for kvinners rett til "selv å bestemme over sin kropp". Det ble et ti-år med demonstrasjoner og motdemonstrasjoner, sterk avispolemikk og hyrdebrev.
Det var en stor dag da jeg i 1978, som ung stortingsrepresentant, stemte for "Lov om selvbestemt abort" i Stortinget. Samtidig ble arbeidet med prevensjonsopplysning styrket og adgangen til prevensjon ble gjort lettere.
Den til da ubrytelige sammenhengen mellom seksualitet og reproduksjon var brutt. Kvinnene hadde fått uavhengighet til selv å planlegge sine liv.
Likestilling - lovverket
Parallelt med kampen for selvbestemt abort, vokste kravet om større likestilling mellom mann og kvinne. Det dreide seg bl.a. om: lik rett til arbeid, lik lønn for likt arbeid, lik rett til utdanning, lik rett til deltakelse i og innflytelse over politiske beslutningsprosesser - og på hjemmebane: likere fordeling av arbeidsoppgaver i hjemmet og for omsorgen av barn. Avistegnerne fant grobunn for framstillingen av frigjorte kvinner som "gikk over lik" og "den myke mann".
Kampen var ikke forgjeves. I 1978 ble "Lov om likestilling mellom kjønnene" vedtatt.
Skritt for skritt inntok kvinnene nye arenaer: I 1981 ble Gro landets første kvinnelige statsminister. Da jeg ble landets første kvinnelige Stortingspresident i 1993 var de fleste posisjoner allerede erobret; det var kvinnelig ordfører i Oslo, kvinnelig biskop i Hamar, kvinnelig politimester i Oslo og i valgkampen samme år var alle statsministerkandidatene, kvinner. Siden har vi opplevd kvinnelig forsvarsminister, sysselmannen på Svalbard har vært kvinne og den første sjefen for politiet i Norge, ble en kvinne.
I 2001 ble en ny milepæl satt ned: Kvinnelig leder i LO.
Et kvart århundre er kort tid i et historisk perspektiv, men lang tid i et menneskeliv. I mitt politiske liv har kvinners kamp for rettigheter og deltakelse har vært et sentralt tema. Kvinnene i Norge har mye å takke Arbeiderpartiet for.
Fremtidens kvinner vil fortsatt måtte kjempe for likestilling og rettigheter - nye oppgaver vil tvinge seg frem:
Kamp for velferdsgodene
Velferdssamfunnet er kvinners beste venn.Full utbygging av barnehager til en overkommelig foreldrebetaling. Kampen for en verdig alderdom for de mange enslige, gamle kvinnene. Det er en realitet at det i den eldste delen av befolkningen er stor overvekt av kvinner. Kamp mot seksuell trakassering, overgrep, kjønnslemlestelse osv. Innvandrerkvinnenes rettigheter.
Kvinnene kan stole på at Arbeiderpartiet fortsatt vil stå fremst i kampen.
