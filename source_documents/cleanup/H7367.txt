
2003
Fylkestingsprogram Akershus Arbeiderparti
Fylkeskommunen - Utvikle - Tjene - Samle -
Akershus er i vekst og forandring. Det som likevel står fast er at vi som fylke skal ta små og store avgjørelser som betyr noe for din hverdag og vår felles framtid. Arbeiderpartiet vil være et parti som sikrer deg og dine trygghet i all forandringen.
Akershus er med sin beliggenhet en naturlig del av hovedstadsregionen. Oslo og Akershus har i dag nærmere én million innbyggere, og nesten 500.000 arbeidsplasser. Veksten i hovedstadsregionen vil øke i årene som kommer. Dette vil føre til store utfordringer innenfor transport og boligmarkedet, og føre til ytterligere press på miljøet.
Vi vil følge opp det igangsatte arbeidet om klima og miljø i Osloregionen.
Akershus har store utfordringer foran seg. Fylkeskommunen skal utvikle regionen, og i samarbeid med kommunene finne de beste løsningene blant annet for arealer, jordbruk og transport.
Arbeiderpartiet vil beholde fylkeskommunen som et eget folkevalgt forvaltningsnivå, og med en parlamentarisk styringsform med direkte politisk ansvar.
Fylkeskommunen har sentrale oppgaver i samfunnet, som videregående skoler, kollektivtransport, fylkesveier, tannhelse, kulturaktiviteter, idrett, næringsutvikling og sikring av arbeidsplasser. Områder som berører alles hverdag og påvirker vår livskvalitet.
Arbeiderpartiets mål er at alle skal oppleve et samfunn bygd på likeverd, med respekt for hverandres ulikheter. Slik møter vi forandringer på best mulig måte.
Arbeiderpartiet ønsker et Akershus med sterk innflytelse på samfunnsutviklingen. Vi ønsker ikke å flytte viktige avgjørelser og styring vekk fra innbyggerne. Våre oppgaver må løses innenfor de økonomiske rammer vi disponerer. Derfor vil det som bestemmes av Storting og Regjering få stor betydningen for utviklingen i fylket vårt.
Arbeiderpartiets mål er å skape en fylkeskommune som gir gode tjenester til hele befolkningen. Vi skal legge bedre til rette for nyskapning, mer kunnskap og næringslivsutvikling.
I Akershus er den videregående skolen for alle. Dette er et gode for elevene, lærlingene og samfunnet. Det er viktig at den offentlige skolen tilføres tilstrekkelige ressurser for å ivareta dette godet.
Arbeiderpartiet ønsker ikke privatisering av skolene i Akershus.
Livskvalitet og miljø henger nøye sammen. Økt forurensing skaper helseplager og forringer livskvaliteten. Rent miljø, urørte naturområder med mulighet for naturopplevelser er verdier vi setter høyt. Innenfor samferdsel, energi, industri og teknologi vil vi arbeide for å finne løsninger som ivaretar hensynet til miljøet og de kommende generasjoner.
Arbeiderpartiet vil på alle områder ha hensyn til miljøet som overordnet målsetting.
Akershus Energi skal fortsatt eies av fylkeskommunen, og avkastningen kan brukes til beste for alle fylkets innbyggere.
Vannkraftproduksjonen i Akershus skal fortsatt være i offentlig eie.
Barn, unge og opplæring - Leke - Tenke - Lære -
Arbeiderpartiet ønsker en god skole for alle. Vi vil bedre kvaliteten og kunnskapsnivået i opplæringen. I Akershus er den videregående skolen en skole for alle. Dette er et gode for elevene, lærlingene og samfunnet. Det skal også i framtiden være kvalitet, trygghet og valgfrihet i den offentlige skolen. På den måten hindrer vi utviklingen av et todelt skolesystem.
Fellesskolen må hele tiden forbedres i forhold til den pedagogiske og teknologiske utviklingen. Elever og lærlinger må være sikret en opplæring som passer for hver enkelt. Skolene skal få større frihet til å organisere skolehverdagen og skape et godt læringsmiljø for elever og lærlinger med ulike evner og anlegg, slik at lærerressursene kan brukes til beste for hver enkelt. Nye undervisningsformer må også få konsekvenser for utformingen av skolebygg og organisering av skolehverdagen. Informasjons- og kommunikasjonsteknologi skal ha en sentral plass i opplæringen.
I Akershus kommer nesten 90 prosent av alle 16-åringer inn på sitt første kursvalg. En hovedutfordring for de kommende fire årene er å få flere unge til å velge yrkesfag. På denne måten vil næringslivet i fylket få dekket sitt behov for arbeidskraft og kompetanse.
Fagopplæring må organiseres i et tettere samarbeid med skolene, slik at lærlinger og lærekandidater kan følges bedre opp.
I Akershus skal alle gis like muligheter til utdanning. Det betyr tilbud om gratis videregående skole i nærheten av der du bor. Det er valg av kurs og nærhet til skole som skal styre hvor den enkelte elev skal gå.
I Akershus skal videregående skoler være kombinerte, og gi tilbud med både allmenn- og yrkesfaglige kurs.
Fra 1999 har alle voksne som er født før 1978 rett til videregående opplæring. En slik ny sjanse til opplæring er en viktig kompetanseheving i samfunnet. I Akershus skal de som ønsker det, få muligheten til å begynne eller fullføre den opplæringen de ønsker seg. Det er viktig at dette skjer på voksnes premisser, og derfor må økt bruk av nettbasert læring og eksamen tas i bruk.
Arbeiderpartiet vil gi alle voksne med rett til videregående opplæring muligheten til det.
Akershus har landets sterkeste vekst i behovet for elevplasser i videregående skole.
For å møte alle som har rett til videregående opplæring trengs en betydelig utbygging av skoleplasser samt en ny organisering av skolehverdagen. Det er for eksempel mulig å tenke seg at elever noen dager i uken får sin opplæring i en bedrift. Mange skolebygg trenger oppussing og oppdatering. På sikt skal alle skoler i Akershus være i stand til å drive ny pedagogisk opplæring.
Arbeiderpartiet vil øke investeringer i og vedlikehold av skolebygg. Det skal i perioden etableres et tilstrekkelig antall nye skoleplasser.
Elever påføres store kostnader gjennom sin opplæring. For mange er dette et problem. Alle elever i den videregående skole sikres rett til gratis læringsmateriell.
Det skal være gratis skoleskyss for elever i videregående skole
Elever lærer mer når de selv har innflytelse på sin egen læringssituasjon. Vi vil arbeide for en skole der elevene lærer mer. Dette må gjøres gjennom styrking av undervisningen og gjennom elevaktiviserende undervisningsformer. Arbeiderpartiet vil ha en skole der elevene har større innflytelse på undervisningen.
Skoleutvalgene må styrkes og utvikles, og elevene skal selv delta i planlegging og vurdering av opplæringstilbudet.
Ungdom som tar yrkesutdanning i Akershus, skaffer seg arbeidserfaring som lærlinger. Vi vil arbeide for at både privat og offentlig sektor samarbeider mer med de videregående skolene om behovet for læreplasser. Vi må også sørge for at flere tar yrkesfag, for å dekke behovet for faglært arbeidskraft. Særlig innen omsorgsfag og klassiske yrkesfag. Gjennom tiltak som Ungt entreprenørskap vil ungdom få mulighet til å lære og utvikle egne forretningsideer samt drive egen bedrift.
Bedrifter som tar inn lærlinger skal følges tettere opp. Vi skal samarbeide med de bransjer der det mangler lærlinger.
Grunnskolen og den videregående skolen må også formalisere sitt samarbeid. Mål, organisering, arbeidsmåter, sosialt og faglig innhold må henge sammen i begge skoleslag. Dette vil gi en bedre og mer helhetlig opplæring for hver elev.
Rådgivningstjenesten må styrkes slik at ungdom i langt større grad gjøres kjent med ulike arbeids- og karrieremuligheter.
Folkehøgskoler utgjør et nødvendig og positivt tilskudd til fylkeskommunens totale opplæringstilbud.
Arbeiderpartiet vil i perioden ikke avvikle dette skoletilbudet.
Skolehverdagen skal være trygg for elever og lærere. Tendenser til mobbing, vold og annen uakseptabel adferd i skolen skal slås hardt ned på. Den videregående skolen i Akershus skal være fri for rasisme og fremmedfiendtlige holdninger.
Ingen skal føle seg utrygge i løpet av en skoledag.
Bruk av narkotika er et voksende ungdomsproblem. Skolen spiller en viktig rolle i å forebygge dette. Derfor må dette arbeidet være målrettet og langsiktig. Det er viktig at elevene trekkes inn i planleggingen av slikt arbeid.
Arbeiderpartiet vil øke ressursene til rusforebyggende tiltak i den videregående skolen.
Alle ansatte i skolen skal ha pedagogiske og personlige utviklingsmuligheter. I Akershus har det gjennom en årrekke vært arbeidet med kvalitetsutvikling i skolen. Stram økonomi og behov for nye elevplasser må ikke føre til at dette arbeidet stopper opp.
Arbeiderpartiet vil sikre tilstrekkelige midler til forsøk og prosjekter knyttet til organisering og utvikling av nye læreformer.
Elever har krav på et like godt arbeidsmiljø som yrkesaktive har. Skolen er den viktigste møteplassen i barne- og ungdomsårene, og skal være et ankerfeste i lokalmiljøet.
Det bør etableres miljøteam på skolene, og skolehelsetjenesten må styrkes.
Videregående skole opplever stadig større grad av internasjonalisering. Det er viktig at de elever og lærlinger som ønsker det får mulighet til korte eller lengre skoleopphold i utlandet.
På Kjeller åpner den nye samlokaliserte Høgskolen i Akershus. Denne etableringen skal bli en viktig motor for kompetanseoppbygging i hele Akershus.
Eksisterende forskningsmiljøer skal forsterkes og videreutvikles, slik at de fortsatt er et kraftsentra for forskning og utvikling.
Gode og trygge oppvekstvilkår forebygger rusmisbruk, kriminalitet, mobbing og psykiske problemer. Alle barn har krav på trygghet. I Akershus skal vi arbeide forebyggende for å sikre dette.
Barn og unge som opplever mangler i skolen, ingen fritidstilbud og svikt i omsorg, opplever utrygghet. Vår oppgave er å forebygge utryggheten. Skolene skal være i god stand, fritidstilbudene skal være brede, og når omsorg svikter, skal hjelpen være nær.
Arbeiderpartiet vil forebygge på alle felt. Barns behov for arealer til lek og aktiviteter må komme sterkere inn i arealplanleggingen i kommunene i Akershus. Det må dannes møteplasser der generasjoner treffes og kan lære av hverandre.
Vi skal gi mer penger til rusfrie aktivitetstilbud.
I 2004 overtar staten en del av fylkets oppgaver, blant annet innen barnevern. Vi er opptatt av at dette ikke skal skape unødig avstand til barnevernet i kommunene. Kommuner som ønsker et helhetlig ansvar for barnevernet bør få dette, for å sikre oppfølging av barn og ungdoms totale oppvekstmiljø. Det gode samarbeidet som er utviklet mellom kommunene og Akershus fylke må videreføres.
Vi vil rydde opp i lovverk og ansvarsforhold slik at folk får den hjelpen de trenger. Vi vil samarbeide med de frivillige organisasjonene for å bygge opp nye sosiale, positive nettverk.
Kultur, idrett og friluftsliv - Oppleve - Fantasere - Varme -
Livet er langt mer enn skole og arbeid. Det er opplevelse. Kulturopplevelse. Idrettsopplevelse. Friluftsopplevelse. Innbyggerne i Akershus skal gis muligheten til å oppleve. Både som deltakere og tilskuere, profesjonelle og amatører, unge og gamle.
Vi trenger gode kulturopplevelser. Kultur skaper tilhørighet og identitet, bryter ned fremmedfrykt og bidrar til et mer åpent og inkluderende samfunn.
For svært mange er muligheten til aktiv deltakelse selve kilden til et godt liv. Derfor må kunst og kulturaktiviteter gjøres kjent og tilgjengelig for publikum. Også på tvers av kommunegrenser.
Akershus' innbyggere skal få bedre mulighet til å delta i kulturopplevelser gjennom mer informasjon om kulturaktiviteter i hele fylket.
Barn og unge i Akershus skal få flere musikk-, dans- og teateropplevelser; møter med forfattere og billedkunstnere og mer kjennskap til sin egen historie i det lokale museum og bibliotek. Dette må bli en viktig del av skolehverdagen.
Den kulturelle skolesekken skal gi våre yngste gode opplevelser og en bevisst holdning til kunst og kultur i eget fylke.
Vi må sørge for at kunstnere fra vårt eget fylke får gode rammevilkår for sitt arbeid. Dette er særlig viktig for unge kunstnere i etableringsfasen, og er en forutsetning for et rikt og fritt kunstliv.
Det må etableres bedre arbeids- og tilskuddsordninger, blant annet stipender, for unge kunstnere i Akershus.
Våre mange museer og kulturminner gir oss kjennskap til egen historie og identitet, og skal holdes aktive og tilgjengelige for publikum.
Bibliotekene er en sentral kilde til informasjon og fungerer som møteplass i lokalmiljøet. I kunnskapssamfunnet må bibliotekenes tilbud styrkes, med informasjon tilgjengelig gjennom ulike medier.
Alle skal ha tilgang til en god og gratis bibliotektjeneste i Akershus.
Kommersielle underholdningstilbud erobrer store deler av vår tid og våre penger. Derfor er det viktig at det offentlige legger til rette for kulturelle møteplasser og et rikt opplevelsestilbud, åpent for alle. Et levende kulturliv rommer både profesjonelle kunstnere, amatørgrupper, enkeltutøvere og frivillige aktører.
Akershus fylke må gi lokale teater-, dans-, kor- og musikkrefter muligheten til å samarbeide med kulturinstitusjonene i Oslo for utveksling av profesjonelle utøvere i forbindelse med oppsetninger.
Ulike kulturprosjekter i lokalsamfunnene kan skape nye arbeidsplasser. Gamle håndverksfag, kulturminner og en rekke større kulturaktiviteter danner ofte grunnlag for nye arbeidsplasser og tilhørighet til Akershus fylke.
Akershus fylke må være med å støtte gode prosjekter som kan gi nye arbeidsplasser basert på kultur.
Idretten i Akershus er både i aktivitet, bredde og topp blant de beste i landet. Spesielt i vinteridrett er Akershus-utøverne blant de beste i verden. Idrett og friluftsliv aktiviserer store deler av befolkningen og er på den måten forebyggende helsearbeid. For at flest mulig skal kunne drive med fysisk aktivitet, må det bygges nye idrettsanlegg i fylket vårt, med særlig fokus på ishaller.
Det skal være gratis å bruke alle videregående skoler for organisasjoner som arbeider med frivillig idretts- og kulturarbeid for barn og unge.
Akershus idrettskrets gjør mye for et godt oppvekstmiljø, og er en av fylkets viktigste samarbeidspartnere. De må sikres årlig økonomisk tilskudd. Samarbeid mellom kommunene, fylket og idrettskretsen må føres videre, og skal gi innbyggere i Akershus idrettsanlegg i nærheten av der de bor. Dette forutsetter at det legges til rette for å sette av arealer til idrettsannlegg og friområder. Kommuner og områder med høy befolkningstetthet og lav anleggsdekning må prioriteres. Idrettsanleggene må være brukervennlige for funksjonshemmede. Akershus Arbeiderparti vil prioritere tiltak som legger til rette aktiviteter innen friluftsliv og idrett.
Vi vil prioritere å sette i stand eldre idrettsanlegg, og bygge nærmiljøanlegg og breddeanlegg for idrett og friluftsliv. Dette må skje i samarbeid med Akershus idrettskrets og friluftsorganisasjoner.
Fysisk bevegelse er viktig for den norske folkehelsa. Arbeiderpartiet vil oppmuntre og støtte prosjekter som gir innbyggere i Akershus muligheten til å bevege seg mer. Vi må ta vare på, og sørge for at våre friluftsområder er tilgjengelige for alle. Marka og strandsonen er fylkets primære kilde til naturopplevelser, rekreasjon og friluftsliv. En god forvaltning av marka og strandsonen krever helhetlige, overordnede strategier på tvers av fylkes- og kommunegrenser.
Arbeiderpartiet vil verne om markagrensa og strandsonen.
Et godt oppvekstmiljø favner selvsagt også uorganisert ungdom. Vi vil støtte aktiviteter for barn og ungdom som i dag ikke har et organisasjonstilbud. "Storbyprosjektet" som tar sikte på å forebygge vold og kriminalitet og hindre lediggang, må fortsette. Idrettsanlegg bør utvikles slik at de blir sentrale, sosiale møteplasser i lokalsamfunnene, også for barn og ungdom som i dag ikke har et organisasjonstilbud.
I samarbeid med kommunene vil vi arbeide for at det gis tilbud om "åpent idrettsanlegg" i hver kommune.
Arbeid og næringsliv - Skape - Utfordre - Fornye -
Store omstillinger og tap av arbeidsplasser bidrar til å gi mange i vårt fylke en utrygg hverdag. Arbeidsplasser er ingen selvfølge. Selv ikke i et rikt land som Norge. Kunnskap, aktivitet og sikker styring er en forutsetning for et nysgjerrig næringsliv. Arbeiderpartiet vil bidra til å sikre alles rett til arbeid, både gjennom tilrettelegging for privat næringsliv, en styrket og effektiv offentlig sektor og ved å gi økt tilbud om etter- og videreutdanning og arbeidsmarkedstiltak.
Kunnskap er viktig for næringslivet. Evne til kreativitet og til å ta i bruk ny teknologi vil ofte være avgjørende for konkurranseevnen til bedriften. Oslo- og Akershusregionen har landets største innovasjons- og nyskapingstakt. For å ta vare på dette fortrinnet må bedriftene sikres stabile rammevilkår, og samarbeidet mellom forskning og næringsliv må styrkes.
Vi er et kreativt fylke. Likevel får vi de minste statlige tilskuddene til nyskapning. Arbeiderpartiet ønsker å gjøre noe med denne situasjonen.
I Oslo og Akershus stiger arbeidsledigheten mest i Norge. . Arbeiderpartiet vil jobbe for å sikre arbeidsplassene i hovedstadsregionen, og arbeide mot utflytting av statlige arbeidsplasser.
Akershus skal være et fylke som tiltrekker seg nye, og tar vare på eksisterende bedrifter og offentlige arbeidsplasser.
Vi vil fortsatt satse på de to unike forskningsmiljøene på Kjeller og Ås. Med disse miljøene som motor vil vi bidra til å utvikle et nærmere samarbeid mellom forskningen og bedriftene. Målsettingen skal være knoppskyting, etablering av nye bedrifter og arbeidsplasser.
Bedrifter i Akershus skal kjenne trygghet gjennom langsiktige næringslivsplaner, og en stabil næringslivsvennlig politikk.
Vi vil legge til rette for nye bedrifter gjennom videreføring av etablerersentra og etableringsstipend, og legge til rette for kvinnelige etablerere.
Vi vil føre debatten om privatisering, effektivisering og omstilling i nært samarbeid med fagbevegelsen. Arbeiderpartiets prinsipper vil ligge til grunn for denne debatten. Akershus Arbeiderparti vil derfor være svært tilbakeholdent med alle former for konkurranseutsetting av fylkeskommunes kjernevirksomhet.
I dag må bedrifter forholde seg til uttallige statlige støtteinstanser. Vi vil gjøre dette forholdet enklere ved å slå sammen Statens nærings- og distriktsutviklingsfond (SND), Selskapet for industrivekst (SIVA) og Norges Eksportråd. Vi vil arbeide for at en slik instans legges til Akershus.
Akershus er et attraktivt fylke. Vi må samarbeide med Oslo for å markedsføre regionen i inn- og utland.
Gjennom mer informasjon og markedsføring av fylket skal Akershus bli det opplagte stedet å lokalisere nye arbeidsplasser.
Samferdsel - Bevege - Treffe - Tid -
Arbeiderpartiet vil ta et krafttak for å bedre kollektivtransporttilbudet i fylket. Vi vil at flere skal kunne reise med tog, buss eller båt fremfor å bruke bilen, ikke minst til jobben. Vår samferdselspolitikk skal ta hensyn til miljø, helse og trivsel - og bidra til å redusere samfunnskostnadene ved transport.
Arbeiderpartiet vil arbeide for å øke de statlige tilskuddene til utbygging og drift av kollektiv­transporten. Dessuten ønsker vi å forlenge perioden for bomringen rundt Oslo etter 2007, og bruke minst en tredel av bompengeinntektene til å bedre kollektivsystemet i hovedstadsområdet.
Målet er et godt utbygd og velfungerende transportnett i hovedstadsregionen, hvor kollektivtransportsystemet tar hovedoppgaven med å frakte folk til og fra jobb. Vi ønsker å redusere bruken av privatbilen, ikke minst av hensyn til miljøet.
En stor del av fylkets innbyggere bruker lang tid på å reise mellom hjem og arbeid. For noen skyldes dette kollektivtilbudet, mens andre opplever å bli stående i bilkøer. Køene av privatbiler på innfartsveiene i rushtidene skaper også forsinkelser for yrkestrafikken. Alt dette fører til store miljøbelastninger og kostnader for samfunnet.
De kollektive tilbudene skal være lett tilgjengelige for alle. Funksjonshemminger skal ikke være til hinder for å benytte tilbudene.
Skal vi lykkes med å få flere til å reise kollektivt, må det offentlige bruke langt mer penger på utbygging og drift av kollektivtransport. Jernbanen må bygges ut, og være ryggraden i kollektivtransportsystemet. Både Gjøvikbanen og Kongsvingerbanen må få tilført mer penger til sårt tiltrengte investeringer. Busstilbudet må styrkes, og båttransporten på Oslofjorden videreutvikles. Det bør opprettes et felles selskap for å administrere og samordne kollektivtransporten i Oslo og Akershus. Vi vil også fortsette utbyggingen av vegnettet, med egne kollektivfelt der det er behov. Kolsåsbanen må opprettholdes og på sikt forlenges til Rykkin.
Vårt mål er et velfungerende transportsystem i hovedstadsregionen, med stor vekt på miljø, trafikksikkerhet og tilgjengelighet.
Arbeiderpartiet har tatt initiativet til kollektivsatsingen i Oslopakke 2, som ligger inne i Nasjonal Transportplan 2002-2011. Vi vil arbeide for at nye dobbeltspor - Asker-Skøyen og Kolbotn-Ski - blir fulgt opp med nødvendige statlige bevilgninger. Prosjektene bør fremskyndes, slik at også strekningen Oslo-Ski blir ferdig i planperioden.
Tiltakene i Oslopakke 2 må følges opp med økte statlige tilskudd til driften av kollektivtransportsystemet, både til kjøp av tjenester hos NSB og for å sette fylkeskommunen i stand til å overføre nødvendige midler til SL, Stor-Oslo Lokaltrafikk. De nye dobbeltsporene vil gi betydelig økt kapasitet, slik at langt flere kan reise kollektivt i rushtidene istedenfor å bruke bilen. Dette forutsetter at det blir anskaffet nok materiell, ut over antallet nye lokaltogsett som NSB nå kjøper inn.
Byggingen av de planlagte nye dobbeltporene Asker-Skøyen og Oslo-Ski må gjennomføres, og helst forseres. Den store kapasitetsøkningen dette vil gi for persontransport, må utnyttes ved at det blir satt inn nok togmateriell.
For at en større andel av befolkningen skal benytte kollektivtransport, må tilbudet være attraktivt. Det skal være komfortabelt, med hyppige avganger. Tog, buss og båt må holde rutetidene, samtidig som disse blir bedre samordnet, slik at man slipper ventetid ved overgang. Det skal være rimeligere og raskere å reise kollektivt enn å kjøre bil. Kollektivtransporttilbudet bygges opp rundt utvalgte knutepunkt; kollektivterminaler for tog, buss og båt, - hvor det også legges til rette for innfartsparkering. Ledig kapasitet på Flytoget bør kunne brukes til å ta med pendlere.
Det skal være attraktivt å reise med tog, buss eller båt; i et godt utbygd transportnett, med mulighet til å bruke bil til nærmeste kollektivknutepunkt og parkere der.
Stor-Oslo Lokaltrafikk AS (SL) bør tilføres mer midler for å bedre busstilbudet over hele fylket. Det er ikke akseptabelt at det i enkelte av fylkets kommuner ikke er mulig å reise kollektivt til kommunesenteret. Båttilbudet mellom Nesodden, Fornebu, Vollen og Oslo må opprettholdes og videreutvikles.
Rutetilbudet for buss bør bedres både inn mot Oslo og til kommunesentrene, og båttilbudet på Oslofjorden styrkes.
Gode reisevaner må innarbeides tidlig. Det er derfor viktig at ungdom får rabatter på kollektivtransport i regionen.
Arbeiderpartiet står som garantist for at ungdomskortet videreføres. Studentrabatten bør være 50 prosent av ordinær billettpris. Barnebilletten skal gjelde opp til 18 år.
Mange har sykkelavstand til jobben. Med forholdsvis beskjedne beløp kan det bli langt lettere og tryggere å bruke sykkel enn i dag.
Gang- og sykkelveinettet i fylket må bygges ut, som et viktig bidrag til økt trafikksikkerhet.
De statlige bevilgningene til vegutbygging i Akershus har vært alt for lave i forhold til den store trafikkmengden og befolkningsveksten. Akershus må få en større andel av vegmidlene her i landet.
Hovedinnfartsårene - stamveiene - inn til Oslo bør ha firefelts motorveistandard. Men veksten i transportbehovet, spesielt når det gjelder arbeidsreiser, skal møtes gjennom en utbygging av kollektivtrafikken. Nye dobbeltspor Asker-Skøyen og Oslo-Ski vil innebære en kapasitetsøkning på jernbanen, som kan avlaste veinettet betydelig og bedre fremkommeligheten for næringslivets transport.
I tillegg til et godt fungerende kollektivtilbud, ser vi det som helt avgjørende at vi har et godt vegnett i hovedstadsregionen. De siste 10 - 15 årenes utbygging av hovedvegnettet har gitt resultater. Det er imidlertid mange vegprosjekter i Akershus som ennå ikke er realisert. Dette er ikke akseptabelt. Vi mener derfor det er behov for trafikantbetaling også etter den planlagte nedleggelsen av bomringen i 2007.Staten må øke sine ressurser til vegutbygging i Akershus betraktelig, slik at viktige vegprosjekter både på Europaveg, stamveg, og det øvrige vegnettet i fylket, kan realiseres.
Arbeiderpartiet ønsker en videre utbygging av vegnettet i Akershus og at hovedinnfartsårene til Oslo skal ha motorveistandard. Oppgaven med å transportere folk til og fra arbeid, skal først og fremst skje med kollektive transportmidler.
Minst en tredjedel av overskuddet fra bomringen skal gå til å bedre kollektivtransporten i Oslo og Akershus. Midlene skal kunne nyttes både til investeringer i materiell og til drift av kollektivtransporten.
Ved alle vegutbygginger og utbedringer av eksisterende veier i fylket, skal det legges til rette for kollektivfelt.
Helse - Pleie - Verne - Trygge -
Alle skal ha trygghet for at de får den hjelp og omsorg som de trenger. Det offentlige må tilby tjenester av høy kvalitet, tilpasset hver enkelts behov.
Ansvaret for sykehusene ble overført til staten fra 1. januar 2002. Det er skapt usikkerhet og tvil om viljen til å foreta den utbygging og opprustning av sykehusene som skal til for å sikre innbyggerne en forsvarlig helsetjeneste. Arbeiderpartiet aksepterer ikke dette.
Det er et sterkt behov for en rask utbygging av Akershus Universitetssykehus, bygge nytt sykehus i Follo og opprettholde Stensby.
Fra 1. januar 2004 vil også barnevern og rusomsorg bli et statlig ansvar. En del av oppgavene som ikke tilhører spesialhelsetjenesten overføres til kommunene. Kommunene må sikres ressurser til å klare de utvidede oppgavene.
Arbeiderpartiet mener at fylket fortsatt har et betydelig ansvar for å ivareta ombudsrollen i disse sakene.
Narkotika og ulovlig alkoholomsetning representerer noen av de sterkeste kapitalkreftene i verden i dag. En stor del av kriminaliteten i samfunnet er knyttet til disse rusmidlene. Samtidig preges rusomsorgen av ressursmangel. Tunge misbrukere må vente i månedsvis på behandlingsplass. Det sliter på motivasjonen. Alle burde ha trygghet for nødvendig behandling når de trenger det.
Innenfor psykiatri, barnevern og rusomsorg vil vi være en vaktbikkje for at nødvendige vedtatte planer blir gjennomført.
Den økende voldsproblematikken i samfunnet må tas på alvor. Arbeiderpartiet vil øke støtten til antivoldsarbeidet i fylket.
Ansvaret for tannhelsetjenesten skal fortsatt ligge hos fylkeskommunen og tilbudet videreføres i alle deler av fylket.
