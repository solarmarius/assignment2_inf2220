
18. januar 2006
Høyres Stortingsgruppe
Høyres leder, Erna Solberg
Lav skatt gav mer skatt
- Under sentrum-Høyre regjeringen, fra 2001-2005, ble skattene i Norge senket med 24 mrd. kr. Ferske tall fra Statistisk Sentralbyrå viser at det i 2005 har vært en solid vekst i skatteinngangen - hele 7,2 % for Fastlands-Norge. Dette viser at Høyres politikk virker - lav skatt gav mer skatt, sier Erna Solberg.
- Lavere skatt, kombinert med en for øvrig ansvarlig økonomisk politikk gav økt vekst, flere i arbeid og rekord i etablering av nye bedrifter. Totalt sett bidro Høyre og den forrige regjeringens politikk til økt velferd. Dette beviser vår påstand om at lav skatt - i kombinasjon med en ansvarlig økonomisk politikk - på sikt gir både høyere skatteinntekter og økt velferd, fortsetter Solberg.
- Reduserte skatter gir mer vekst, optimisme og bidrar positivt til den enkeltes initiativ og skaperevne. Det styrker næringslivet og skaper flere arbeidsplasser og bedrifter. Reduserte skatter virker også positivt på den enkelte ved at det øker lysten til å arbeide. Reduserte skatter og generell økonomisk oppgang, gjør det også lettere å klare seg selv. Tallene for 2004, som er de sist tilgjengelige, viste nedgang både i antall sosialhjelpsmottagere og personer med betalingsproblemer. Med den skatteveksten som har vært i 2005, er det all grunn til å tro at denne positive utviklingen har fortsatt, avslutter Erna Solberg.
