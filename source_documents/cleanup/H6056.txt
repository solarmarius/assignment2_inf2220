
1. juli 2002
Stortingsrepresentant Per Sandberg (FrP)
Diskriminering:- Regjeringen overreagerer
- Å gi bedrifter dobbelt straff hvis de bryter reglene som pålegger dem å ansette innvandrere er å overreagere, sier FrP s innvandringspolitiske talsmann, Per Sandberg, i en kommentar til regjeringens handlingsplan mot rasisme.
Kommunalminister Erna Solberg går inn for slik dobbeltstraff. Bedrifter som er dømt og straffet for brudd på ansettelsesbestemmelsene vil nå i tillegg kunne miste arbeidsoppdrag for det offentlige.
- Det er også svært betenkelig at brudd på de såkalte rasismebestemmelsene i straffeloven skal føre til at serveringssteder mister bevillingen og må stenge, sier Sandberg. Det er justisminister Odd Einar Dørum som har foreslått dette.
De svært mange brutale voldssakene vi har sett i tilknytning til utesteder tilsier at utestedenes dørvakter må være svært påpasselige når det gjelder utlendinger fra visse miljøer, sier Sandberg. Vi må ikke komme dit at dørvaktene får valget mellom å slippe inn mistenkelige personer av utenlands opprinnelse eller å miste bevillingen på grunn av diskriminering, sier han.
Sandberg er generelt skeptisk til å være for firkantet i praktiseringen av rasismebestemmelsene. Det er ingen lover som pålegger bedriftene å ansette trøndere, sørlendinger eller bergensere. Folk bør stå fritt til å ansette hvem de vil uten å måtte velge noen fordi de kommer fra et bestemt land. Hvis en kioskeier trenger en ekspeditør og ønsker å ansette en svenske bør han ha lov til det, selv om en somalier har søkt. Noe annet vil bli oppfattet som ubegripelig og provoserende, sier Sandberg.
