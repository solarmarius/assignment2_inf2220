
20.mai 2003
Oslo Byaksjon
Innfør 50.- i bompengering
De siste dagers hendelser knyttet til AS Oslo Sporveier gjør det nødvendig med drastiske tiltak for å bedre den økonomiske situasjonen til AS Oslo Sporveier. Oslo Byaksjon ønsker en tidsdifferensiering av bompengesatsene, med en pris opp mot 50 kroner i de mest trafikktette periodene. Videre må overskuddet fra bompengeringen vris fra å finansiere veiutbygging, til å finansiere en styrking av kollektivtilbudet i hele Osloregionen.
Bakgrunnen for det vi har kalt B50-initiativet er flerdelt. Oslo Byaksjon har en grunnleggende tro på politisk styring, og tror at det er mulig å forme våre byrom på en annen måte. Erfaringer fra bomringen i London, med tilsvarende priser som vi foreslår, har vist at trafikken er blitt redusert med 20% etter at ringen ble satt opp.
Beregninger fra Transportøkonomisk institutt viser en reduksjon i biltrafikk i Oslo av samme størrelsesorden, i tillegg til en rekke andre positive gevinster. En vesentlig økning i kollektivinntekter, redusert drivstoff-forbruk og en klar samfunnsøkonomisk gevinst i form av tidsbesparelser og bedre miljø.
En slik bompris vil i seg selv generere merinntekter på minimum 200 millioner kroner årlig, og vil være med til å fremskynde en samordnet satsing på kollektivtrafikk i Osloregionen. Oslo Byaksjon ønsker å være med å skape et samlet transportsystem for Oslo som gjør det å reise kollektivt til et naturlig førstevalg. Tilleggseffekten er at du ikke må stå i kø eller lete etter parkeringsplass de få gangene du faktisk har behov for å ta med bilen.
Utfordringene står i kø, og AS Oslo Sporveier selv nevner blant annet utbedring av infrastrukturen knyttet til ledningsnettet, skinnegangen på østlige spor, og økt framkommelighet for trikk/buss i sentrum som tre sentrale satsninger.
Satsningen på bompengeringen løser ikke alle problemer, men vil både gi et direkte bidrag til redusert bilbruk og indirekte skape økonomisk armslag for en offensiv strategi for kollektivtransport. Resten som trengs er viljen til politisk styring, med støtte fra et solid nettverk av fagmiljøer som vet hva som kreves.
Oslo Byaksjon ønsker å være en utløsende faktor i formingen av framtidas transportsystem for Osloregionen.
