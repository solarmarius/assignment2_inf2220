
Torsdag 26. oktober 1995
Næringspolitisk talsmann Lars Gunnar Lie (KrF):
VERKEMIDDELAPPARATET MÅ VÆRE LOKALT FORANKRA
-Statens Nærings- og distriktsutviklingsfond (SND) må gjerast meir lokalt forankra, og det må takast mer omsyn til lokale bankar og investorar. SND sin organisasjonsmodell må gjerast smidigare, og det må skje ei avklaring når det gjeld kven som skal gje løyvingane: Fondet sjølv eller dei lokale bankane. Det sa Kristeleg Folkeparti sin næringspolitiske talsmann Lars Gunnar Lie då Stortinget torsdag drøfta ein interpellasjon har har retta til næringsminister Jens Stoltenberg.
Det var ein omfattande interpellasjon Lars Gunnar Lie hadde meldt til statsråden: "Regler og praksis som Statens nærings- og distriktsutviklingsfond (SND) legg til grunn, vert oppfatta som sterkt avgrensande for små og mellomstore verksemder mellom anna fordi sakshandsaminga er sterkt sentralisert. Avstanden frå dei som skal/vil gjere seg nytte av SND og dei som tek avgjerd kjennes for stor. Prioriteringskrava frå SND synes å leggje hindringar i vegen for lokale bankar og investorar til å medverke til utvikling og oppstart av verksemder. krav til storleiken på eigenkapitalen synes også å verte praktisert rigorøst. På kva måte vil departementet arbeide for å gjere SND meire målretta for å kunne medverke til auka sysselsetting og næringsutvikling?"
Lie synte i debatten til eit vedtak frå KrF sitt landsmøte, der det vart slått fast at "SND må i større grad enn i dag verke desentralisert og fungere ut frå lokale/-regionale føresetnader. Orninga med ansvarlege lån frå SND i staden for grunnfinansiering må kunne utnyttast bedre. Ansvar for samordning og styrking av næringspolitiske verkemiddel på fylkesplan bør liggja hos fylkeskommunen." Han minna om at det har kome omfattande kritikk mot SND frå fleire hald. Departementet sette for ei tid sidan ned ei utgreiingsgruppe, og innstillinga deira har vore ute til høyring. Lie sa at dei fleste fylkeskommunane har gjeve høyringssvar, og gått inn for den "heilskapsmodellen" som óg KrF stør.
-Det vil vere godt om SND tek inn over seg at "politisk styrt" også kan tyde "godt styrt". Samstundes må faglege vurderingar ligge i botn for avgjerder, og ikkje "politisk synsing", sa Lars Gunnar Lie, som ønska seg eit samarbeid der nærleik til lokal røyndom, lokalt næringsliv, vekt på kunnskap om menneska og ressursa i nærmiljøet og utnytting av dei lokale bankane sin næringslivskompetanse vert lagt vekt på (KrF-Press/NPE).
