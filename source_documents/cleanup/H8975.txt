
Dato: 9. februar 2005
Stortingsrepresentant John I. Alvheim (FrP)
Raser mot uetiske leger
Stortingsrepresentant John I. Alvheim er opprørt etter å ha sett programmet Brennpunkt på NRK TV i går kveld.
I programmet innrømmet flere leger at de foretar unødvendige inngrep på pasienter og at de lar seg presse av andre sykehus og leger til å operere pasienter som kanskje ikke trenger et slikt drastisk inngrep. Dette gjøres for å skaffe høyere inntekter til sine "egne" sykehus.
- De kritiserer private helsetilbud, men demonstrerer selv et uakseptabelt etisk syn. Det er fullstendig ubegripelig at norske leger kan ha en slik holdning til sitt yrke og til sine forpliktelser overfor pasientene og samfunnet, raser John Alvheim.
- At RV-politiker og lege Mads Gilbert har slike holdninger, forbauser meg ikke, hans holdninger kjenner vi fra før, men jeg er sjokkert over at ikke de andre legene som ga uttrykk for slike holdninger forstår at dette er uakseptabelt. Det finnes regler for god legeetikk, og jeg håper at Legeforeningen nå sørger for at disse legene som tydelig demonstrerte i Brennpunkt i går kveld at de ikke vet hva dette går ut på, får et intensivt kurs i temaet! Så lenge slike holdninger får leve i våre helseforetak er det umulig å gjennomføre helsereformen, sier Alvheim.
- Vi vet at finansieringssystemene for norske sykehus ikke er gode nok. Det er Helsedepartementets ansvar å sørge for at finansieringssystemet blir slik at sykehusenes inntekter dekker utgiftene. Det skal selvfølgelig ikke være slik at de får betalt mer enn kostnadene ved innsatsen og tjener bedre på å velge dyre behandlingsformer. Nå må det bli gjort noe snarest. Vi kan ikke akseptere at sykehusenes budsjettbalanse styres av hvilke inngrep de foretar. Sykehusene må få en betaling for det de gjør som står i samsvar med de utgiftene de har til behandlingen av hver enkelt pasient slik at utgiftene ikke overstiger inntektene.
