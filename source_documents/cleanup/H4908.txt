
19. juli 2001
Thorbjørn Jagland
Sommermelding
De siste dagene har vi gjennom media vært vitne til en svært urovekkende utvikling i Midtøsten-konflikten. Israel har trappet opp sin militære tilstedeværelse i de palestinske selvstyreområdene, og rykket inn med tanks og stillinger.
Konflikten har ført til at fredskreftene er blitt alvorlig svekket - ikke bare i Israel og i det palestinske området, men i hele Midt-Østen. Kompromissviljen på både palestinsk og israelsk side er liten. Tilliten mellom partene er minimal. Mange frykter at denne opptrappingen av volden er første steg til en regional konflikt.
Jeg er svært bekymret over situasjonen slik den framstår i skrivende stund. Mange spør seg hva det internasjonale samfunn - og Norge - kan gjøre. Det internasjonale samfunn la for en tid tilbake fram den såkalte Michell-rapporten for partene. Michell-rapporten er helt klar på at Israel må oppheve stengningen av det palestinske området med umiddelbar virkning. Den henstille også til Israel om å overføre de skatteinntekter som Israel har krevd inn på vegne av palestinske myndigheter, så fort som mulig.
Israels statsminister Sharon har gjort det klart at det ikke blir noen forhandlinger med palestinerne før intifadaen og all vold stanser. Men de siste måneder med vold må ha lært så vel israelere som palestinere at Midt-Østen ikke vil bli stabilt før begge partene finner en løsning de kan leve med. Israel kan nok på kort sikt vinne militært, men taper politisk, også sett i et internasjonalt perspektiv.
Innrømmelser på begge sider er nødvendige: Israel må innse at den israelske bosettingspolitikken er uforenlig med fred og stabilitet i Midt-Østen. Det blir heller ingen løsning før Israel gjør vesentlige innrømmelser når det gjelder Øst-Jerusalem og palestinske flyktninger. Palestinerne må for sin del gjøre sitt ytterste for å stanse voldshandlinger og terroraksjoner mot israelske sivile og søke å gjenoppta sikkerhetssamarbeidet med Israel. Palestinerne må innse at deres eneste vei til frihet går gjennom en fredsavtale med Israel.
Israels stengning av Vestbredden og Gaza har hatt dramatiske konsekvenser for palestinsk økonomi og levevilkårene for den palestinske befolkning. Vi har også opplevd at levevilkårene for den palestinske befolkning har hatt en negativ utvikling gjennom denne våren og sommeren og vold og terror er ytterligere trappet opp. En slik situasjon er heller ikke i Israels egen interesse.
