
15.03.2002
Stortingsrepresentant Rolf Terje Klungland, Ap
Frykter skyhøye strømpriser
Stortingsrepresentant Rolf Terje Klungland tok opp situasjonen på kraftmarkedet og de økende strømprisene i en interpellasjon til olje- og energiministeren i Stortinget fredag 15. mars 2002.
- Situasjonen på kraftmarkedet vårt er alvorlig. Vi kan etter de opplysningene vi nå sitter inne med, regne med at prisene i fremtiden vil eksplodere. Energinasjonen Norge vil få skyhøye energipriser dersom ikke noe gjøres i forhold til tilgang på elektrisk kraft. Regjeringens holdning har vært passiv i denne sammenheng. Olje- og energiministeren vil etter det han har sagt til nå satse på energisparing og nye fornybare energikilder som om ti år vil dekke underskuddet vi har i dag, sa Klungland.
- I første omgang vil en slik politikk ramme vanlige forbrukere som vil måtte betale høye strømregninger. I neste omgang vil det ramme industrien som ikke vil få konkurransedyktige priser, og dermed vil industrien flagge ut til andre land med bedre betingelser, men med større forurensninger globalt, sa Rolf Terje Klungland. I debatten tok han til orde for en energipolitikk som innebærer at Norge skal være selvforsynt med kraft og samtidig ha verdens mest miljøvennlige energiforsyning.
