
2005-09
KARASJOK SENTERPARTI
Sametings valgprogram
Verdigrunnlag
Karasjok Senterparti vil i Sametinget legge til rette for en samfunnsutvikling hvor samene selv på egne premisser utvikler samisk språk, kultur og næringsliv.
Vi vil bygge framtiden på kristen og humanistisk grunn. Hvert menneske er unikt og uerstattelig, og respekten for menneskeverdet er overordnet alle andre verdier. Alle mennesker er likeverdige, uavhengig av identitet, kjønn, tro og seksuell legning.
Sametinget/ Folkestyre
Karasjok Senterparti vil at Sametinget skal få forhandlingsrett med staten når det gjelder de økonomiske overføringene til Sametinget. Sametinget må gis mer makt og avgjørelsesmyndighet i saker som berører den samiske befolkningen.
Karasjok Senterparti mener at Sametinget må bygge en presidentbolig i Karasjok.
Språk
Karasjok Senterparti vil i Sametinget arbeide for at tospråklighetsmidlene til kommunene økes. Vi vil også arbeide for at det opprettes et samisk språksenter i vår kommune og at dette senteret kan bli et senter for utvikling av samisk språk og en base for samiske språktjenester.
Alle samiske kommuner må kunne gi opplæring i samisk, både på heltid og deltid, til alle som ønsker dette.
Kultur
Karasjok Senterparti vil i Sametinget arbeide for å styrke bevilgningene til utgivelse av samisk litteratur, og spesielt samisk barne- og ungdomslitteratur. Donald Duck og andre tegneserier bør oversettes til samisk.
Karasjok Senterparti vil arbeide aktivt for opprettelse av samisk kunstutdanning og et samisk kunstmuseum. Samiske museale gjenstander må hentes tilbake til samiske museer.
Karasjok Senterparti mener at innen reindrift og utmarksnæring må det tas vare på gamle boplasser og andre verneverdige steder. Vi vil arbeide for at det settes i gang slike prosjekter.
Samisk kirkeliv må få økte ressurser og det må bevilges midler fra staten til vedlikehold av Karasjok gamle kirke og andre kirker i samiske områder.
Media
Karasjok Senterparti vil arbeide for at det lages flere samiske barne- og ungdomsprogrammer i radio og TV. Pressestøtten til samiske aviser og tidsskrifter må økes, slik at samiske aviser kan komme ut daglig.
Idrett
Karasjok Senterparti vil arbeide for at det bevilges mer midler til samisk idrett og at barne- og ungdomsidrett prioriteres når det gjelder tildeling av midler.
Helse- og sosialpolitikk
Karasjok Senterparti vil arbeide for at det opprettes et samisk helseforetak med sete i Karasjok. Alle samiske helse- og sosialtjenester bør samles i dette helseforetaket.
Karasjok Senterparti vil arbeide for at Sametinget oppretter stipend for å rekruttere samiske leger til kommunehelsetjenesten og tannleger til tannhelsetjenesten.
Karasjok Senterparti vil i Sametinget arbeide for å styrke rusforebyggende tiltak for samisk ungdom. Det må også etableres gode tjenester med samisk profil for barn og ungdom.
Vi ønsker å styrke barneverntjenester til samiske barn og at tjenestene har grunnlag i samisk språk og kulturforståelse. Det må arbeides aktivt for å rekruttere foster- og beredskapshjem for samiske barn med samisk språk- og kulturkompetanse. Det bør etableres et interkommunalt samarbeid i Avjuvarre urfolksregion og Utsjok kommune hvor barnevern, skole, helsetjeneste og kulturetater deltar.
Karasjok Senterparti vil arbeide for at det i Karasjok etableres et rehabiliteringstilbud for samiske brukere.
Utdanning
Karasjok Senterparti vil i Sametinget arbeide for at det opprettes et samisk utdanningsdirektorat som er underlagt Sametinget og har ansvaret for alle samiske utdanningsspørsmål.
Sametinget må bevilge mer penger slik at læremiddelproduksjon økes og læremidlene må tilpasses samiske barns behov. Utgiftene til samisk språkundervisning må dekkes av staten i sin helhet.
Sametinget bør sette i gang informasjons- og markedsføringsarbeid slik at grunnskolene i kommunene blir kjent med hvilke samiske læremidler som finnes og kan brukes til undervisningen.
Karasjok Senterparti mener at skolen må være tilpasset primærnæringene, som for eksempel reindrift og jordbruk, både innholdsmessig og nær det gjelder organisering av skoleåret.
Det må arbeides aktivt mot mobbing i skolene, alle elever har krav på en trygg skoledag.
De samiske videregående skolene må overføres til et samisk utdanningsdirektorat underlagt Sametinget, og den videregående skolen i Karasjok må utvikles til en internasjonal videregående skole for urfolkselever. Det må etableres trivselstiltak og gode boforhold for elevene. Det må også opprettes flere lærlinge- og praksisplasser for elevene ved de samiske videregående skolene i samarbeid med det lokale næringsliv.
Samiske rettigheter
Karasjok Senterparti vil i Sametinget arbeide for å sikre samene rettigheter på alle samfunnsområder.
Karasjok Senterparti mener at Finnmarkseiendommens administrasjon må legges til Avjovarre urfolksregion.
Miljø-, areal- og ressursforvaltning
Karasjok Senterparti mener at naturressursene må forvaltes på en bærekraftig måte, slik at også våre etterkommere kan sikres utnyttelse av naturressursene.
Karasjok Senterparti mener at lokalbefolkningen må gis større innflytelse over forvaltningen av de fornybare ressursene. Finnmarkseiendommen må delegere deler av forvaltningsoppgavene til kommuner og bygdelag.
Retten til å utnytte naturressursene må fortrinnsvis knyttet til lokal tilhørighet og lokalbefolkningen må ha fortrinnsrett til jakt, fiske og bærplukking i utmark.
Det må ikke gjøres inngrep i samenes bruksområder på en slik måte at samenes livs- og næringsgrunnlag svekkes. Vi mener at kommunale myndigheter må få utsettense veto ved store naturinngrep.
Næringsliv
Karasjok Senterparti vil i Sametinget arbeide for å styrke næringslivet i kommunen ved at det legges til rette for gode rammebetingelser for næringsutvikling og etablering av nye arbeidsplasser både i privat og offentlig regi.
Vi vil arbeide for at det satses mer på småskalavirksomhet og at regelverket tilpasses til å fremme samisk næringsutvikling. Samisk utviklingsfond må styrkes.
Karasjok Senterparti ønsker å styrke kombinasjonsnæringene ved at en primærnæring kan kombineres med annet arbeid eller virksomhet. Begge kjønn skal være likestilte, økonomisk, juridisk og sosialt, der hvor begge har inntekter fra primærnæringer. Det må gis etableringsstipend til ungdom, slik at de stimuleres til å skape egen virksomhet.
Karasjok Senterparti vil i Sametinget arbeide for et program for kvinnerettet næringsutvikling og støtte til kvinner må prioriteres ved etablering av næringsvirksomhet.
Karasjok Senterparti vil i Sametinget arbeide for at rovdyrbestanden forvaltes slik at den ikke fortrenger reindrift- og husdyrhold. Rovdyrbestanden må reduseres og erstatningsordninger må dekke de faktiske tap.
Jordbruk
Karasjok Senterparti vil i Sametinget arbeide for å utvikle landsbruksnæringen og gi den gode rammebetingelser. Vi vil opprettholde kulturlandsskapet og gi nye etablerere tilskudd ved overtakelse av gårdsbruk.
Veterinærberedskapen må opprettholdes og kommunene må få støtte til dette fra staten.
Vi vil arbeide for at det gis støtte fra Samisk utviklingsfond til kjøp av melkekvoter og at det innføres rekrutteringskvoter på melk i samiske områder. Avløserordningen må styrkes og markedsføringen av arktiske landbruksprodukter må økes.
Reindrift
Karasjok Senterparti vil i samarbeid med reindriftsnæringen utvikle reindriften innenfor naturens tåleevne. Den nye reindriftsloven må ferdigstilles og fremmes for Stortinget så snart som mulig.
Vi mener at markedsadgangen for reinkjøtt må styrkes, slik at utøverne er sikres avtak for sine produkter. Kvinner og ungdom må sikres er selvstendig næringsgrunnlag i reindriften.
Karasjok Senterparti vil i Sametinget arbeide for at næringsutøvere i reindriften får avgiftsfritak for bensin og redskaper tilknyttet driften.
Reindriftsadministrasjonen må flyttes til en samisk kommune, fortrinnsvis Karasjok kommune. Sametinget må gis større innflytelse på reindriftspolitikken.
Utmarksnæring
Karasjok Senterparti vil i Sametinget arbeide for å styrke utmarksnæringen, og viser til at høsting av utmarka har stor betydning, både som matauke, rekreasjon og som tilleggsnæring.
Vi mener at motorferdsel i utmark må tilpasses lokale behov i hver enkelt kommune.
Duodji
Karasjok Senterparti vil styrke duodji ved at Sametinget oppretter arbeidsstipender innenfor duoji. Det må videre etableres nettverk og markedsføringsorganisasjoner.
Reiselivsnæringen
Karasjok Senterparti vil i Sametinget utvikle reiselivsnæringen, slik at den ikke kommer i konflikt med tradisjonelle næringer som reindrift, jordbruk, utmarksnæring, naturvern eller allmennhetens interesser. Det må satses på småskalautisme i samarbeid med lokale næringsutøvere.
Reiselivet i samiske områder må utvikles på lokale premisser, uten å komme i konflikt med lokale kulturtradisjoner. Fjellstuer og gamle ferdselsårer må opprustes, aktuelle rasteplasser og sykkelveier kartlegges og merkes.
Distriks- og regionalpolitikk
Karasjok Senterparti vil arbeide for styrking av kommuneøkonomien i de samiske kommune. Vi vil opprettholde bosetting, infrastruktur og offentlige tjenestetilbud. Alle innbyggere skal ha likeverdige tilbud innen rimelige avstander.
Karasjok Senterparti vil øke det interkommunale samarbeidet og går inn for at Sametinget inngår samarbeidsavtale med Avjuvarre urfolksregion. Vi vil også styrke samarbeide med grensekommunene på finsk side av grensen ved at det inngås samarbeidsavtalen mellom disse og Avjuvarre urfolksregion.
Vi vil arbeide for at Sametinget og andre finansielle aktører bevilger midler til innføring av døgnåpne elektroniske kommunale og statlige tjenester i kommunene i Avjuvarre urfolksregion.
Karasjok Senterparti vil nedlegge fylkesmannsembete og at oppgavene overføres det folkevalgte regionale nivå. Det må opprettes et regionalt kontor for statlig legalitetskontroll.
Ungdom
Karasjok Senterparti vil i Sametinget arbeide for en helhetlig ungdomspolitikk som omfatter både bolig-, utdannings-, kultur- og sysselsettingstilbud.
Vi vil arbeide for at Info Nuorra opprettholdes og at det satses på lokale kulturaktiviteter for ungdom.
Likestilling
Karasjok Senterparti vil i Sametinget arbeide for at både kvinner og menn skal ha like muligheter til å delta i utviklingen av demokrati, samfunns- og næringsliv.
Alle råd og utvalg skal ha minst 40 % av hvert kjønn og det må bevilges mer midler til kjønnsforskning i det samiske samfunnet.
Kommunikasjoner
Karasjok Senterpartiet vil i Sametinget arbeide for at staten bevilger midler til utbygging av bredbånd til Karasjok så snart som mulig.
Vi vil også arbeide for gode kommunikasjoner mellom kommunene i Indre-Finnmark, men også at flyrutetilbudet til og fra Banak lufthavn er tilpasset behovet i vår kommune.
Karasjok Senterparati vil arbeide for økte midler til trafikksikkerhetstiltak, og flere gang- og sykkelveier, samt busslommer i Karasjok sentrum, men også langs veiene i våre bygder.
Internasjonalt samarbeid
Karasjok Senterparti vil i Sametinget arbeide for at grensesamarbeidet med kommunene på finsk side styrket og at hindringer for utvikling av næringsliv og tjenestetilbud fjernes.
Karasjok Senterparti vil i Sametinget arbeide aktivt for å styrke samarbeidet mellom samene og andre urfolk rundt om i verden. Vi vil styrke det det samiske samarbeidet i norden og i Barentsregionen.
Karasjok Senterparti sier NEI til EU-medlemskap og mener også at EØS-avtalen bør erstattes med en handelsavtale.
Karasjok Senterparti sier JA til samarbeid mellom frie og selvstendige stater på ett folkerettslig grunnlag, hvor hensynet til folkestyre, miljø og solidaritet blir satt i fokus.
