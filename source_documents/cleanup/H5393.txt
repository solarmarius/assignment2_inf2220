
03.12.01
Stortingsrepresentant Arne Sortevik (FrP) Fraksjonsleder Kirke- Utdannings- og Forskningskomiteen
SEIER FOR STUDENTENE
- Økt stipend til studentene er sikret gjennom at FrP gikk sammen med AP, SV og SP i Kirke- Utdannings- og Forskningskomiteen. Disse partiene kom til enighet om budsjettrammen innenfor komiteen.
- Jeg er strålende fornøyd med resultatet, sier Arne Sortevik, fraksjonsleder i KUF for Fremskrittspartiet. Den viktigste saken for Fremskrittspartiet var å få på plass økt stipend for studentene. Dette greide partiet å få til, gjennom å samarbeide med AP, SV og SP. - Økt stipendandel for studenter er i tråd med FrPs program. Også under behandlingen av st.meld 27 som omhandlet kvalitetsreformen i høyere utdanning, stod AP og FrP sammen om å øke stipendet for studenter, sier en glad Sortevik.
I forrige uke forhandlet FrP med regjeringspartiene, men brøt forhandlingene pga. deres manglende vilje til å øke stipendene. - Vi har forhandlet med AP, SV og SP siden fredag kveld, og har oppnådd en god løsning, som er en reell seier for studentene, sier Sortevik videre.
FrP og de nevnte partier er enig om at studentene skal ha 40 % stipend fra 01.10.2002. 25 % av disse er stipend uten vilkår, mens 15 % er konvertering, som betyr at en får 15 % omgjort fra lån til stipend etter at en har avlagt og bestått eksamen. - Dette vil bane vei for at stipendandelen vil være på 40 % også i 2003. Vi er svært fornøyd med det vi har fått til for studentene, avslutter Sortevik.
