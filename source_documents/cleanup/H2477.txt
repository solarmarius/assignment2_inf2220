
Fredag 11. mars 1994
KrFK-leder Aud-Inger Aure:
KVINNENE ER BLITT
OFRET I TRYGDEKAMPEN
Da det ble dokumentert at det var slitasjeskader, dobbelt-arbeid og vanskelige arbeidsforhold som gjorde at det var langt flere uføretrygdede kvinner enn menn, gjorde man det geniale, og vedtok at slitasjeskader ikke lenger er grunn til å få uførhetstrygd. Dermed oppnådde de det de ville: I 1992 var det for første gang på mange år flere menn enn kvinner som fikk uførhetstrygd. Det er ikke dermed sagt at helsetilstanden blant kvinner i 50- og 60-årsalderen er blitt så mye bedre, men kvinnene ble ofret i kampen for å få trygdeutgiftene ned. Det sa lederen i Kristelig Folkepartis Kvinner, Aud-Inger Aure, da KrFK åpnet sitt landsstyremøte i Oslo fredag.
-Dette er en sak der vi beklager å måtte si "hva var det vi sa?", sa Aud-Inger Aure, og minnet om at KrFK advarte mot konsekvensene av de nye reglene med det samme de ble foreslått.
-Vi forsto at endringer som gikk ut på at personer med lidelser og problemer uten særlig medisinsk betydning for evnen til inntektsgivende arbeid ikke skal kunne innvilges uførepensjon måtte først og fremst gå ut over kvinner som har pådratt seg slitasjeskader og muskelsmerter etter mange år med dobbeltarbeid eller tungt arbeid, eksempelvis i helsesektoren eller innen rengjøring. Erfaringer fra sosialkontorer dokumenterer da også at mange kvinner som har fått avslag på søknaden om uføretrygd, blir sosialklienter, sa Aud-Inger Aure.
Aure minnet også om at det i lang tid var en mer eller mindre uuttalt, generell mistanke om at kvinner var større trygdemisbrukere enn menn fordi det en tid var flere nye uføretrygdede blant dem enn blant mennene.
-Fra Sentralstyret i KrFK har vi utfordret sosial-ministeren og helseministeren til å se nærmere på konse-kvensene av innstrammingen i tildeling av uføretrygd, og sørge for at utilsiktede virkninger av innstrammingen blir rettet opp. Ingenting har skjedd, og derfor tillater jeg meg å purre opp denne utfordringen her og nå, sa Aud-Inger Aure i sin tale til landsstyret i KrFK.
