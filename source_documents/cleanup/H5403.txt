
06.12.01
Fra stortingsrepresentant Odd Holten
Om forliket i Samferdselskomiteen:
Brukeren i sentrum
- KrF ønsker å få mer effektive samferdselsløsninger og mest mulig igjen for de bevilgningene vi gir. Dette er et ledd i et langsiktig arbeid som skal sikre at samfunnet får mer igjen for de midlene som brukes innen samferdselssektoren, sier KrFs samferdselspolitiske talsmann Odd Holten.
*I dette ligger det at man også vil sikre distriktene et best mulig samferdelsstilbud, påpeker Odd Holten. Konsesjoner og kjøp av ulønnsomme tjenester vil være de viktigste virkemidlene for å sikre hele landet et godt tjenestetilbud.
*Staten kjøper persontransporttjenester av NSB. Det er omfanget av dette kjøpet som avgjør hvor godt tilbudet til passasjerene er. Bondevik-regjeringa bevilget mer penger til kjøp neste år, enn hva arbeiderpartiregjeringen foreslo, i vårt budsjett, og vi har i Sem signalisert vidrere opptrapping. Dette er en offensiv kollektivpolitikk som passasjerene vil merke, understreker Holten.
*Fokus ligger å gi best mulig tilbud til brukeren av disse tjenester, sier Odd Holten. KrF er derfor tilfreds med at Frp støtter omleggingen i samferdselssektoren, i samsvar med intensjonene i Sem-erklæringen.
*Når det gjelder Posten står konsesjonskravet om at hele landet skal ha formidling av leveringspliktige posttjenester til rimelig pris og god kvalitet fast, mener stortingsrepresentant for Kristelig Folkeparti, Odd Holten. Regjeringen vil legge til grunn for sitt arbeid at det skal være gode og likeverdig tilbud over hele landet.
*De endringene som nå skal gjennomføres vil ikke skje over natten. Alle disse endringene vil Regjeringen komme tilbake til Stortinget med som egne saker. De ansatte vil da også bli tatt med i prosessen , understreker Odd Holten.
