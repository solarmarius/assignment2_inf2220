
4.5.2004
Eli Sollied Øveraas (Sp)
Ris og ros til kulturministeren
-Kulturminister Valgerd Svarstad Haugland fortener ros når ho nå slår fast at NRK skal ha eit fullt utbygd distriktstilbod også i Nordland innan 1.1.2005. Samtidig er vi skuffa over at kulturministeren ikkje klart og tydeleg vedkjenner seg Regjeringa sitt ansvar for meir teksting av direktesendt fjernsyn.
Det seier Eli Sollied Øveraas (Sp) etter kulturministeren si orientering om allmennkringkastingsoppdraget til NRK i Stortinget tysdag.
- Eg er glad for at kulturminister tok opp situasjonen til dei hørselshemma, men diverre sa ho ikkje noko om Regjeringa sitt særskilte ansvar for å sikre hørselshemma personar tilgjenge til fleire program, seier ho.
For store delar av folket er fjernsynet den viktigaste formidlaren vi har når det gjeld kultur, informasjon og underhaldning. Det er viktig, både av kulturpolitisk grunnar og med omsyn til demokratiet, at dei om lag 600.000 personane med hørselshemming her i landet ikkje vert stengde ute frå denne viktige kjelda til kunnskap og oppleving ved at direktesendte program ikkje vert teksta. Teknologiutviklinga på dette området er krevjande, ikkje minst økonomisk. I samband med Kulturmeldinga peikte ein samla kulturkomité, etter initiativ frå Sp, derfor på Regjeringa sitt ansvar for at det vert utvikla teknologi for talegjenkjenning slik at ein kan nå måla for teksting av direktesendte program.
Kulturministeren skal derimot ha ros for at ho i eigenskap av generalforsamling pålegg NRK å ha eit fullt utbygd distriktstilbod også i Nordland frå 1.1.2005. Eg er dessutan glad for at ho slår ring om allmennkringkastingsoppdraget og framhever NRK sitt særskilte ansvar for å fremje sentrale demokratiske, kulturelle og sosiale verdiar, seier Sollied Øveraas.
Ho meiner vidare at det er prisverdig at kulturministeren tek opp debatten omkring sponsing av NRK sine program.
-Eg er tilhengjar av klårare køyrereglar på dette området, men ønskjer ikkje eit generelt forbod mot sponsing. NRK må ha påreknelege økonomiske rammer. Eit forbod mot sponsing vil til dømes kunne ramme NRK sine sportssendingar, ser Sollied Øveraas.
