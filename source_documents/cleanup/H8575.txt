
RV 02.09.04:
{{Full gass for elbil-produksjon i Norge}}
Rød Valgallianse vil ha full gass for elbil-produksjon i Norge, med solid statlig engasjement, etter at Ford har avslørt seg selv som en useriøs aktør, sier Torstein Dahle.
Ford tok en tenkepause etter press fra miljøaktivister i Norge i forhold til å skrote 440 elbiler av merket Think. Bilene blir nå sendt tilbake til Norge for salg.
"Fords forsøk på å skrote elbilene bør være til ettertanke for oss i Norge. Nå bør vi gi full gass for elbilproduksjon her i landet, det ligger godt til rette for det, " sier leder i RV, Torstein Dahle. "I Aurskog, der bilen er produsert og utviklet, er situasjonen uavklart etter at Ford trakk seg ut, men de sitter inne med planer om en ny generasjon elbiler og etterspørslen er stor. For staten bør det nå være viktig å satse på å sikre den teknologiske utviklingen og produksjonen økonomisk." fortsetter Dahle.
"For Norges del kan elbilen bli en viktig industri som både er miljøvennlig og skaffer arbeidsplasser. Her i landet ligger forholdene godt til rette for at det skal bli en suksess. Vi har olje til plastkarroseriet, vannkraft til strøm, aluminium til rammen, teknologisk kompetanse og erfaring, og vi har kapital," sier Torstein Dahle, leder i Rød Valgallianse. "Vi må ikke la oss skremme av kapitalkreftene som vil skrote elbiler for å gi bensin og dieseldrevne biler fortrinn. Det viser i grunnen at elbilen er framtiden, at de ser på elbilen som en virkelig framtidskonkurrent. Både i et økonomisk, sysselsettingsmessig og et økologisk perspektiv er elbilen framtida for oss," avslutter Torstein Dahle.
