
17. oktober 2003
Arbeiderpartiets kvinnebevegelse
Enslig, singel, alene, aleneboer
Arbeiderpartiets kvinnebevegelse mener det nå er nødvendig å utvikle en politikk som tar hensyn til problemer forbundet med å være enslig. - Vi vet at fattigdomsproblemet er størst blant trygdede og enslige forsørgere. Derfor er det grunnleggende viktig at det utvikles gode ordninger for å trygge disse gruppene, heter det i en uttalelse fra ledermøtet.
Her er hele uttalelsen vedtatt på ledermøte i Arbeiderpartiets kvinnebevegelse 16. - 17. oktober 2003:
"Det er normalt å være enslig i Norge. I dag baserer hele 40 prosent i husholdningene seg på en inntekt. I Oslo er hele 50 prosent av husholdningene aleneboende.
Vi vet at fattigdomsproblemet er størst blant trygdede og enslige forsørgere. Derfor er det grunnleggende viktig at det utvikles gode ordninger for å trygge disse gruppene. I tillegg er det imidlertid en rekke problemer forbundet med det å være enslig. Arbeiderpartiets kvinnebevegelse vil at det skal utvikles en politikk også for å bøte på disse.
Hvordan samfunnet forholder seg til aleneboerne er et spørsmål om holdninger og fordeling. På en mengde områder fungerer samfunnet vårt med en forutsetning om at voksne, yrkesaktive bor og lever under forhold som kan betegnes som den klassiske kjernefamilien. Det vil si at de lever sammen med en partner, og deler på mange av felleskostnadene. Dette dreier seg for eksempel om kommunale avgifter, som vei, vann og renovasjon - eller statlige avgifter som TV-lisens og avgifter knyttet opp til kjøp, salg og eie av bolig. I tillegg kommer en mengde andre utgifter som forsikring, telefonavgift og utgifter til strøm. I sum utgjør dette en større økonomisk belastning for mennesker som bor alene framfor i bofellesskap med en eller flere andre. Kort sagt kan vi si at husholdninger bestående av en inntekt bidrar mer til fellesskapet enn husholdninger bestående av flere personer, fordi de ikke har noen å dele utgiftene med.
Vi utfordrer det private næringsliv til å tilpasse varer og tjenester til aleneboere.
Det er på boligmarkedet at enslige møter de største utfordringene. Boutgiftene varierer klart etter alder, sivilstand og region, og boutgiftsbelastningen er størst for unge og enslige i sentrale pressområder. Boligprisene reguleres etter husholdninger med høy kjøpekraft, dvs. toinntektshusholdningene. Sett i sammenheng med manglende utbygging av rimelige boliger og utleieboliger er etableringskostnadene for enslige urimelige store. Enslige forsørgere peker seg ut som en gruppe hvor svært mange har høye boutgifter i forhold til inntekt.
Arbeiderpartiets kvinnebevegelse er kritiske til regjeringens familiemelding som slår fast at ekteskapet er den beste samlivsform, og ikke drøfter hvordan folk faktisk lever. Vi er allikevel opptatt av at single ikke skal bli sett på som en homogen gruppe. Denne gruppen er like uensartet som samfunnet for øvrig. Holdninger og ordninger er nødt til å tilpasse seg enkeltindividenes valg."
