
OSLO VENSTRES BYSTYREVALGPROGRAM FOR PERIODEN 1999 - 2003
DET GODE BYLIV
DET GODE BYLIV
Venstres program for neste bystyreperiode er et program for den moderne byborger. Oslo har kvaliteter som alle kan ta del i - kvaliteter som berikes i møtet mellom mange forskjelligartede og spennende kulturer. Vi vil at flere skal oppdage de verdier som gjør oss stolte av hovedstaden, og det er en stor utfordring å bevare og utvikle de unike byverdiene i en stadig voksende by.
Venstres bystyrepolitikere er ubundet av særinteresser og interesseorganisasjoner, de skal først og fremst være forvaltere av borgernes midler. Vi ønsker en klarere rollefordeling mellom kommunen, privat sektor, frivillige organisasjoner og den enkelte. Venstre vil at kommunens tjenester skal konkurranseutsettes dersom dette gir bedre kvalitet eller like god kvalitet til lavere pris.
Venstre vil at Oslo skal bli en moderne og pulserende by ved fjorden - en by med mange grønne lunger og stort friareal langs sjøen og en by som beholder grøntarealer og gamle boligstrøk. Dette er byverdier som alltid vil være truet når Oslo vokser. Venstre vil satse på «Fjordbyen» med nye boliger langs sjøsiden i stedet for «Havnebyen» med containere og tungtrafikk. Markagrensen skal selvsagt forbli urørt. Vi vil legge til rette for økt boligbygging ved å gjøre det lettere å omregulere næringslokaler til boligformål, og ved at ledige kommunale næringseiendommer brukes til boligformål.
Venstre vil at Oslo skal bli en by med mindre støy og renere luft og vann - en by som satser på kollektivtrafikk og ikke legger til rette for økt bilbruk. Når Oslo vokser, vokser også miljøutfordringene. Derfor vil Venstre igjen sette fokus på miljøvern gjennom radikale og fornuftige tiltak som bidrar til reduksjon av forurensingen i Oslo.
Venstre vil at Oslo skal ha et kreativt, lønnsomt og kompetent næringsliv som gir byen og innbyggerne inntekter, arbeidsplasser og gode tilbud. Oslo skal være Norges kompetansehovedstad, og vi skal sørge for bedre samarbeid mellom næringsliv, universitet, høyskoler og forsknings- og kompetanseutviklingssentra. En by som vokser skaper også behov for flere arbeidsplasser. Venstre vil møte denne utfordringen ved å satse på skole, utdanning og samarbeid. Vi vil også legge forholdene til rette for de som ønsker å starte egen næringsvirksomhet.
Venstre vil at Oslo skal være en by med et spennende og mangfoldig kulturliv - en by hvor hver enkelt av oss kan leve ut drømmen om det gode liv og hvor kulturforskjell har en egenverdi. Venstre ønsker mer variasjon, mer mangfold og mer romslighet. Vi vil at Oslo skal være en åpen storby hvor folk fra ulike kulturer og subkulturer møtes for å realisere egne og felles mål. Oslo skal være byen hvor man får hjelp og en ny sjanse dersom man ikke klarer seg selv, og hvor man kan ferdes trygt over alt. Byrommet skal forbli et åpent rom, og Venstre vil slåss for det åpne rom mot trusler om videoovervåkning, stenging og lukking.
Venstre er et sosialliberalt parti - et parti som kombinerer tradisjon og fremtidsrettede løsninger. Venstres grunntanke bygger på den sosialliberale idé som gir enkeltmennesket rett til å leve i fred og frihet så lenge det ikke krenker andre menneskers rett til det samme. Venstre vil bli kjent for vilje til nytenkning, miljøomtanke og samarbeid. Vi vil støtte og styrke de som faller utenfor, men samtidig legge forholdene til rette for de ressurssterke, kreative og initiativrike.
Kort sagt: Venstre sier JA til det gode byliv.
DU ER SJEFEN!
Et levende demokrati er avhengig av at borgerne har innflytelse på samfunnsstyringen også mellom valgene. Venstre ønsker å minske avstanden mellom politikerne og velgerne, mellom de som styrer og de som blir styrt. Politiske beslutninger bør fattes på lavest mulig nivå. Bydelsutvalgene må få større ansvar og makt. Venstre har en grunnleggende tro på at dersom beslutninger som angår din velferd, trygghet og ditt bomiljø blir tatt i et forum der du har innflytelse, så vil det gi deg større lyst og mulighet til politisk deltakelse.
Det er Venstres mål at de som henvender seg til kommunen skal bli møtt av et smidig og effektivt byråkrati. Venstre vil utvide muligheten for innsyn i kommunale dokumenter. Alt for mange opplever et møte med det offentlige som et møte med veggen. Ofte kreves det iherdig innsats, stor tålmodighet og omfattende forkunnskaper for å få vite hva som kan forventes av de tjenestene kommunen leverer. Venstre vil foreslå en servicereform som vil gi offentlig ansatte et verktøy for å bedre servicen i kommunen. Venstre vil at Oslo skal bli en kommune som lytter til brukerne av offentlige tjenester og som endrer praksis på bakgrunn av tilbakemeldinger. Gjennom flere brukerundersøkelser og økt brukermedvirkning kan innbyggerne få mulighet til å påvirke og forandre tjenestene og gjøre dem bedre.
For Venstre er det en utfordring å få større deltagelse og lokalt engasjement i nærmiljøene og nabolagene i Oslo. Lokal Agenda 21 er et rammeverk og en arbeidsmetode for å dra flest mulig med i politisk arbeid for å forme lokalsamfunnet i det 21. århundret. Vi ønsker flere lokale initiativ, aktive velforeninger og møteplasser som kan gi innspill til kommunen om problemer, utfordringer og løsninger som eksisterer lokalt. Kommunen må dra veksler på ressursene og engasjementet i det frivillige organisasjonslivet.
Venstre har tro på at styringen av Oslo blir bedre med en borgermester som er valgt direkte av folket. Borgermesteren skal være Oslos ansikt utad, og spille en samlende rolle i et bystyre som nødvendigvis vil være preget av konflikter.
Venstre vil:
*       utvide muligheten for innsyn i kommunale dokumenter og sørge for at prinsippet om mer offentlighet blir praktisert.
*       at lokale organisasjoner, foreldreforeninger, menigheter, velforeninger andre lokale foreninger i større grad må bli høringsinstanser i lokale saker.
*       at kommunale etater skal lage lettfattelige serviceavtaler som slår fast hva brukerne skal kunne forvente av en tjeneste og lage oversikter over hvordan etaten faktisk ligger an i forhold til målene i serviceavtalen.
*       at kommunen skal etablere et servicekontor som skal ta imot henvendelser og ha ansvar for at alle får svar, uavhengig av grensene mellom forskjellige etater som leverer tjenestene.
*       arbeide for flere brukerundersøkelser og økt brukermedvirkning i Oslo kommune.
*       utvide kommunale åpningstider slik at det blir lettere å få de opplysninger og den assistanse man ønsker fra de kommunale etater.
*       at internett-tjenesten til Oslo kommune skal styrkes slik at mer informasjon gjøres tilgjengelig for allmennheten.
*       ha direkte valg av borgermester.
*       at Oslo skal ta kontakt med Staten og de omkringliggende fylkeskommuner med tanke på justeringer av fylkesgrenser for å få bedre samsvar mellom politiske utfordringer i Oslofjordområdet og administrativ fylkesinndeling.
Styrk det lokale folkestyret
En inndeling av Oslo i bydeler, med hvert sitt bydelsutvalg , har til hensikt å ivareta lokaldemokratiet. Venstre vil at bydelsutvalgene ikke bare skal forvalte offentlige tjenester, men i større grad bli organer hvor politikk skapes. Venstre ønsker derfor en omfattende bydelsreform for å styrke det lokale selvstyret.
I dag er det i stor grad sentrale etater i Oslo kommune som bestemmer utfallet i lokale saker. Venstre ønsker derfor at bydelsutvalgene skal få større myndighet, og på den måten gjenreise det folkevalgte ansvaret for lokalmiljøet. Bydelene har i dag ansvaret for å tilrettelegge for gode oppvekstvilkår for barn og unge, men ikke for skolen som er den viktigste arenaen for barn og unge.
Innen teknisk sektor er bydelsutvalgene ikke annet enn høringsinstanser, og investeringer i den enkelte bydel bestemmes også sentralt. Venstre mener bydelsutvalgene bør ha ansvaret for lokale prioriteringer, og dermed også for den langsiktige utviklingen i sin bydel.
Bedre samordning av tjenester lokalt vil gjøre det mulig å forbedre kommunens samlede tjenesteproduksjon, og vil fungere mer kostnadseffektivt. En slik ansvarsdelegering må også medføre økte økonomiske overføringer til bydelene.
Venstre vil:
*       ha direkte valg til bydelsutvalgene og øke antallet representanter i disse.
*       at bydelsutvalgene selv skal velge sine ledere.
*       at bydelsutvalgene skal ansette og ha instruksjonsmyndighet over administrasjonssjefen. Denne skal kun stilles ansvarlig overfor bydelsutvalget og ikke det sentrale byrådet.
*       delegere ansvaret for grunnskolen og skolefritidsordningene til bydelene.
*       desentralisere boligbedriften.
*       at det skal foretas en total gjennomgang av Bolig- og eiendomsetaten, Oslo kommunale boligbedrift, Oslo kommunale kontorbedrift, Plan- og bygningsetaten og Park- og idrettsvesenet, med sikte på å delegere flest mulig ansvarsområder til bydelene.
*       at vedtaksrett i salg- og skjenkesaker delegeres til bydelsutvalgene.
*       gi bydelsutvalgene mulighet til å styre lokale investeringer ved at bystyret overfører et rammebeløp til bydelene.
STØRRE HANDLEFRIHET
Venstre vil føre en politikk som sikrer byen økonomisk handlefrihet både på kort og lang sikt. Dette krever en stram budsjettstyring, nedbetaling av lån og høy kommunal egenfinansiering ved investeringer. Nødvendige ressurser kan frigjøres ved økt bruk av mål- og resultatstyring samt konkurranseutsetting. Venstre vil gi kommunale virksomheter større råderett over egne ressurser.
En viktig forutsetning for at Oslos økonomi fortsatt skal være god, er at Oslo kommune forvalter sin eiendoms- og bygningsmasse på en ansvarlig måte. Beregninger viser at Oslo taper 500 - 600 millioner kroner årlig på grunn av dårlig eiendomsforvaltning. Venstre mener at Oslo kommune snarest skal samordne forvaltningen av sin eiendoms- og bygningsmasse. Oslo kommune bør selge de eiendommer og bygninger som ikke tjener noe formål for kommunen. Inntektene av salget bør brukes til nødvendige nyinvesteringer og nedbetaling av lån.
Venstre vil arbeide for at de kommunale tjenestetilbudene skal ha høyere kvalitet. Det er ofte et problem at kommunen på samme tid er både bestiller, leverandør og kontrollør av tjenestene. Uklarhet i forhold til roller og ansvarsfordeling svekker mulighetene for effektivitet og kontroll. Konkurranseutsetting innebærer at kommunen åpner for konkurranse om drift av tjenesteproduksjon. Kommunen beholder likevel ansvaret for omfang, kvalitet og pris på tjenesten, samt ansvaret overfor brukerne. Venstre vil gå inn for konkurranseutsetting på alle områder der dette er hensiktsmessig. Eksempler på sektorer hvor dette kan være aktuelt er blant annet: Eiendomsforvaltning, kollektivtransport, sykehusdrift og drift av alders- og sykehjem. Målet er økt kvalitet på tjenestene, ikke å frita kommunen for ansvar. Venstre mener at bedre organisering og klarere ansvarsforhold også vil komme de ansatte tilgode. Venstre vil i slike prosesser legge stor vekt på å ivareta hensynet til de ansatte på en ryddig måte. Ved konkurranseutsetting må det utformes klare retningslinjer for brukermedvirkning og brukerundersøkelser.
Det er viktig at brukerne gis gode rettigheter dersom det er feil eller mangler ved tjenester som leveres, uavhengig av om det er kommunen eller en privat bedrift som leverer tjenesten. Brukerne må ha krav på prisavslag og utbedring om det er mangler ved tjenesten, og det må opprettes nøytrale klagenemnder som behandler klager fra brukerne. Kommunen må ta sin kontrolloppgave alvorlig. Venstre vil ikke konkurranseutsette virksomhet som innebærer utøvelse av offentlig myndighet.
Venstre vil:
*       gi kommunale virksomheter rett til å overføre en større andel av de ubrukte midlene fra ett budsjettår til det neste.
*       at kommunale avgifter i utgangspunktet skal settes til selvkost inklusive miljøkostnader, slik at innbyggerne ikke skal betale mer enn det tjenestene faktisk koster.
*       foreta en kartlegging av alle kommunale etater og bedrifter med sikte på å finne selskaps- og driftsformer som sikrer bedre kvalitet og mer effektiv ressursutnyttelse.
*       selge kommunale eiendommer og bygninger som kommunen ikke bruker eller har planer om å bruke, for å nedbetale lån og finansiere nødvendige investeringer i skoler, sykehjem etc.
*       selge kommunale forretningsvirksomheter.
*       at folkevalgte bystyrerepresentanter ikke skal sitte i kommunale bedrifters styre.
*       avvise gjeninnføring av eiendomsskatt og arbeide for å senke borgernes boutgifter ytterligere.
*       sikre innbyggerne gode rettigheter dersom det er mangler ved tjenestene og opprette klageorganer som behandler klager på vann, avløp og renovasjonstjenester.
Næring og kompetanse
Med både universitet, høyskoler, forsknings- og kompetansesentra, kunnskapsbedrifter og offentlige etater er Oslo ikke bare landets største studentby, men også landets fremste kompetanseby. Oslo kommune må gå inn i nært samarbeid med fagmiljøene og næringslivet for å fremme og videreutvikle Oslos rolle som utdannings- og kompetanseby både nasjonalt og internasjonalt. Satsing på utdanning og samarbeid mellom næring, forskning og kommunen kan bidra til flere levedyktige bedrifter og flere arbeidsplasser.
Oslo kommune må føre en næringsvennlig politikk slik at både industri-, handels- og servicebedrifter finner det attraktivt å være lokalisert i byen. Ved bedriftsutvidelser eller nyetableringer kan det være avgjørende for lokaliseringen at det finnes tilgjengelige næringslokaler.
Det er vanskelig å skaffe seg oversikt over alle offentlige lover, regler og reguleringer som må overholdes når man skal etablere en bedrift. Spesielt vanskelig er dette for byens fremmedspråklige befolkning. Kommunens servicekontor for næringslivet gir nyttig informasjon om alle typer etableringsspørsmål. Venstre mener kontoret bør styrkes og markedsføres mer aktivt slik at flere potensielle etablerere kan benytte seg av det. Kontorets åpningstider bør utvides slik at det blir lettere for folk som er i jobb å oppsøke kontoret etter egen arbeidstid.
Venstre vil ta initiativ til en gjennomgang av alle kommunale regler, forskrifter og skjemaer med tanke på samordning og forenkling. Vi vil innføre tidsfrister for saksbehandling og omgjøre Trafikketaten til et servicekontor som blant annet kan innvilge tidsbegrensede parkeringstillatelser til håndverkere og vareleverandører.
Saksbehandlingstiden i Plan- og bygningsetaten er svært lang. Dette skaper stor frustrasjon i byggebransjen og bidrar til å forsinke viktige byggeprosjekter. Plan- og bygningsetaten har mange ubesatte stillinger og leier inn arbeidskraft for å få fortgang i saksbehandlingen. Etaten må arbeide aktivt for å besette ledige stillinger. Innleie av arbeidskraft må fortsette inntil etaten har nok egne ansatte til å håndtere byggesakene på en tilfredsstillende måte for brukerne.
Venstre vil:
*       ta initiativ til et fast kontaktorgan mellom kommune, næringsliv og utdannings- og forskningsinstitusjoner.
*       innføre tidsfrister ved behandling av søknader om tillatelser, løyver osv.
*       foreta en gjennomgang av alle kommunale regler, forskrifter og skjemaer med tanke på samordning og forenkling.
BÆREKRAFTIG BYUTVIKLING
Oslo er en by i vekst og står overfor store miljøutfordringer. Venstre vil sikre også kommende generasjoner tilgang til et levende naturmiljø, ren luft, ren jord og rent vann. Bærekraftig byutvikling oppnår vi ved at miljøpolitikk, byutvikling, samferdselspolitikk og helse- og sosialpolitikk sees i sammenheng. Hensynet til miljøet må integreres i alle deler av samfunnsstyringen. For å finne gode løsninger for byen må vi tenke langsiktig og se de store sammenhenger.
Miljø
Mange kommuner i Norge har utarbeidet såkalte Lokal Agenda 21 planer. Dette er en konkretisering av hva som kan gjøres lokalt for at målene fra miljøkonferansen i Rio de Janeiro i 1992 for en bærekraftig utvikling kan nås. Bærende prinsipper i Lokal Agenda 21 er folkelig deltakelse, langsiktig planlegging og tilnærming på tvers av sektorene. Venstre vil bruke Lokal Agenda 21 som det viktigste verktøyet for å planlegge en bærekraftig utvikling i Oslo og gi bydelene i samarbeid med innbyggere, frivillige organisasjoner og næringsliv ansvar for å gjennomføre egne Lokal Agenda 21-planer.
For å møte miljøutfordringene er det viktig at hver og en av oss gjør de valg som er nødvendige for å ta vare på miljøet. Venstre vil stimulere til dette gjennom tiltak som premierer miljøvennlig atferd på bekostning av den aktivitet som kan skade miljøet. Venstre vil gå inn for en avgiftsvridning som medfører høyere avgifter på miljøskadelig atferd og lavere avgifter for de som velger å sette hensynet til miljøet foran.
Oslo er en av Europas grønneste byer. Oslomarka gir unike rekreasjonsmuligheter for byens befolkning. Parker, plener og trær i sentrum og i sentrumsnære områder skaper trivsel og hygge. Men byen er i stadig vekst og det ligger en stor utfordring i å bevare og utvikle Oslos grøntområder. Venstre vil bevare Markagrensen, og utvikle grøntdrag på tvers av byen.
Oslo kommune bør gå foran i det lokale miljøarbeidet. Venstre vil iverksette prosjektet «grønn kommune» hvor kommunen viser hvordan en kan drive mer miljøriktig og bli en pådriver for andre. Oslo kommune er en storforbruker og har betydelig markedsmakt til å påvirke næringslivets produksjon og tilbud av produkter ved å etterspørre de mest miljøvennlige alternativene. Et mål må være at kommunen ser på utviklingen av miljøriktige energisystemer, og ser hvordan kommunen i større grad kan redusere avfallsmengdene ved bl.a økt satsning på kildesortering. Et viktig mål i miljøarbeidet må være å iverksette prosesser som gjør at vi klarer å produsere mer av mindre. Ved å stimulere private virksomheter til å foreta livssyklusanalyser av produksjonen kan bedriften spare både materialer, penger og samtidig oppnåmiljøgevinster. Venstre mener det i løpet av perioden bør gjennomføres livssyklusanalyser i samtlige kommunale virksomheter.
Venstre vil:
*       utarbeide en omfattende Lokal Agenda 21-plan for Oslo med sikte på å senke energiforbruket, bedre avfallshåndteringen, sikre det biologiske mangfold og bedre lokalbefolkningens helse og trivsel.
*       gjennomføre en mer omfattende kartlegging av miljøforurensningen, forbedre varslingssystemene for luftforurensning og iverksette lokale tiltak for å redusere denne.
*       oppgradere kloakkanlegg der det er nødvendig, og forsere oppgraderingen av vannledningsnettet.
*       styrke vernet av Marka og innføre en fjordgrense for å hindre en videre utfylling av havnebassenget.
*       utvikle sammenhengende grøntdrag fra byens kjerne og ut i Marka, og fra øst til vest mellom ring 2 og ring 3.
*       at kommunale etater og bedrifter skal kjøre elektriske biler når det er praktisk mulig, og fortsatt gi el-biler gratis «tanking» av strøm i sentrum.
*       at el-biler skal parkere gratis på de offentlige parkeringsplassene i sentrum.
*       kartlegge hvilke tiltak som må iverksettes for å redusere støynivået i områder der grensene overskrides.
*       arbeide for at Oslo kommune iverksetter prosjekt «grønn kommune».
Byutvikling
Frem til midten av vårt århundre vokste Oslo på en tett bymessig måte ved at bygatene krøp ut av det gamle sentrum og oppover åsene omkring. Avhengigheten av kollektive transportårer satte klare begrensninger for byens geografiske omfang. Med privatbilens dominerende stilling som transportmiddel er denne begrensningen blitt borte. Mye av byveksten har derfor den siste generasjonen foregått utenfor Oslo kommunes grenser.
Det tettstedsmessige byområdet strekker seg i dag langt ut over Oslo kommunes nærmeste nabokommuner. Venstre vil samarbeide med Akershus fylke og de berørte kommunene for å sikre en langsiktig areal- og transportplanlegging hvor den videre veksten i disse områdene knyttes opp til store og små kollektivknutepunkter. Dette er særlig viktig nå som byens tyngdepunkt forflytter seg nordover på grunn av den nye hovedflyplassen på Gardermoen.
Venstre vil ha et levende pulserende sentrum i Oslo med mange boliger hvor folk kan ferdes gjennom hele døgnet. Oslo må bli «Fjordbyen» med en åpen tilgjengelig strandlinje med god blanding av boliger, grøntområder og næringsvirksomhet. Dette kan skje ved byutvikling med boliger i Bjørvika og Kvadraturen, på Filipstad og Fornebu. På sjøsiden og i indre by er det rom for 15 - 20 000 nye boliger uten å skade grønne lunger. I Bjørvika vil Venstre plassere en småbåthavn. Venstre vil arbeide aktivt for at staten bygger 4 000 nye studentboliger i Oslo i perioden 2000 - 2003, dvs. 1 000 per år.
Oslo vokser fremdeles og det skaper et stort behov for tomter til nye boliger. Dette medfører at presset for å bygge på verdifulle grøntarealer og å rive den historiske bygningsmassen blir større. Venstre vil ha flere boliger samtidig som vi vil ta nødvendige miljø- og vernehensyn. Ledige næringsarealer kan i stor grad omreguleres og benyttes til boligformål. Fortettingen må være dimensjonert og tilpasset de eksisterende forhold. Nybygg og endringer må holde en så høy standard at de beriker sine nærmiljøer. Mangel på vedlikehold kan ikke legitimere riving av verneverdig bebyggelse.
Venstre vil sette fokus på den overordnede byplanleggingen, samtidig som vi vil gi befolkningen større direkte innflytelse på mindre bygge- og reguleringssaker uten overordnet kommunal betydning.
Venstre vil:
*       tilrettelegge for flere boliger i sentrum ved å omregulere næringslokaler til boliger. Videre vil vi gå inn for fleksible krav til parkeringsplasser per boligenhet i indre by og fjerne kravet helt i Kvadraturen. Vi vil også selge kommunale eiendommer regulert til boligformål som ligger brakk eller brukes til parkering.
*       samarbeide med staten, fylker og kommuner i Oslofjordregionen med sikte på å legge videre utvikling av Oslo havn utenfor Oslo. Få til et spleiselag med staten med sikte på å få fortgang i planlegging og bygging av Bjørvikatunnelen.
*       videreføre samarbeidet med staten om en satsing på indre by øst. Sikre større aldersmessig spennvidde i befolkningen ved å sørge for større variasjon på størrelser på leiligheter i bydelene Sagene-Torshov, Grünerløkka-Sofienberg og Gamle Oslo.
*       virkeliggjøre visjonen om Groruddalen som «Den grønne dalen». Stille strenge miljøkrav til den areal- og transportkrevende næringsvirksomheten, omregulere ledige næringsområder til boligformål, opprette sammenhengende miljøpark langs med Alnaelven, og styrke kollektivforbindelsene på tvers av dalen.
*       gi lokale sentra rundt i bydelene den nødvendige opprustning slik at de kan videreutvikle sin rolle som levende nærmiljøer.
*       prioritere vedlikehold av den kommunale bygningsmassen for å hindre at bygninger forfaller.
*       videreutvikle miljøprosjektet Akerselva.
*       desentralisere saksbehandlingen og gi bydelene vedtaksmyndighet i lokale bygge- og reguleringssaker, og legge forholdene tilrette for privat byfornyelse og samarbeid mellom offentlige og private aktører.
*       gå imot en kjøpesenteraktig utbygging av Bislet stadion. Bislets historiske kvaliteter må beholdes ved en fornyelse av stadion.
*       bevare kolonihagene og innføre en sosial profil i tildelingen av hus til fordel for familier bosatt i små leiligheter. Kolonihagene bør ha åremålskontrakter.
*       arbeide mot at offentlige arbeidsplasser flyttes ut av Oslo.
*       skaffe Deichmanske hovedbibliotek nye, egnede lokaler.
Samferdsel
Venstre ønsker samferdselspolitiske løsninger som skaper miljøvennlige bo- og levevilkår. Venstre vil ta initiativ til at partier, organisasjoner, transportselskaper og andre aktører samarbeider for å virkeliggjøre idéene om en miljøvennlig by. Samferdselspolitikken i Oslo og Akershus må sees i sammenheng med tiltak som gjennomføres innen både by- og næringsutvikling i hele regionen.
Over halvparten av Oslos innbyggere er eksponert for luftforurensning som overskrider anbefalte luftkvalitetsverdier utarbeidet av Statens Forurensningstilsyn. Den viktigste kilden til luftforurensningen er biltrafikken. Veksten i biltrafikken er høy, mens veksten i kollektivtrafikken kun er moderat. For å bedre miljøet, trafikksikkerheten og fremkommeligheten i trafikken vil Venstre arbeide for en storsatsing på kollektive transportmidler og sykkelveier. Venstre støtter i hovedsak Oslopakke 2, en plan for forsert utbygging av kollektivtilbudet. Kollektivsatsingen forutsetter et samarbeid mellom Oslo kommune, Akershus fylkeskommune, staten og brukerne. Bilbrukerne må være med og betale sin andel av satsningen ved såkalt veiprising. Veiprisingen skal være rettferdig, den som bruker veien mest betaler mest, og inntektene skal uavkortet gå til å løse utfordringer i trafikken. Boligområdene må skjermes bedre enn idag mot gjennomkjøring. Fartskontroller må intensiveres i 30 km/t-soner i boligområder slik at maksimalhastigheten respekteres av bilførerne.
Venstre vil:
*       ta initiativ til bedre samordning av kollektivtilbudet i Oslo, Akershus, Buskerud og Østfold, og støtte en sammenslåing av AS Oslo Sporveier og Stor-Oslo Lokaltrafikk.
*       arbeide for å få en overgang fra dagens bompengering til et system for en rettferdig veiprising innen år 2007.
*       gi bompengeringen en trafikkregulerende funksjon ved å innføre tidsdifferensierte satser slik at det blir dyrere i rushtiden, men til gjengjeld gratis på nattetid. Bompengeringen opprettholdes om nødvendig utover år 2007 inntil et system for en rettferdig veiprising er etablert.
*       bruke en større andel av inntektene fra bompengeringen til kollektivinvesteringer og miljøtiltak i veisektoren.
*       redusere fartsgrensene, midlertidig eller varig, der dette gir miljø- eller trafikksikkerhetsgevinster.
*       redusere mengden av svevestøv bl.a. ved hyppigere feiing av gater og veier, utprøving av nye asfalttyper og innføring av piggdekkavgift.
*       redusere antall parkeringsplasser for «matpakkekjørerne» i Oslo sentrum, og øke parkeringsavgiftene.
*       bygge ut og forbedre gang- og sykkelveinettet. Prioritere vedlikehold, måking og strøing av gang- og sykkelstier høyere, og sette opp langt flere sykkelstativer med gode muligheter for forsvarlig låsing. Lokal tilgjengelighet, samt utbygging i indre by må prioriteres.
*       utvide gågatenettet i Oslo, f.eks. i Bogstadveien.
*       utrede spørsmålet om å skille drift og forvaltning av AS Oslo Sporveier, slik det er gjort med NSB og Jernbaneverket. Det må videre utredes om driften kan og bør konkurranseutsettes.
*       sette miljøkrav til drift av busselskapene ved anbud.
*       tilrettelegge for beboerparkering i indre by.
*       kreve at NSB, Oslo Sporveier og Stor-Oslo Lokaltrafikk sørger for at alle kollektivbilletter gir full overgangsrett i Oslo-området.
*       opprette flere egne traséer for kollektivtrafikken og bruke aktiv styring av lyskryss for å gi kollektivtrafikken forkjørsrett.
*       utnytte mulighetene for økt bruk av Oslofjorden som samferdselsåre gjennom etablering av nye fergeruter med flere destinasjoner, og etablere flere småbåtplasser sentralt i havneområdet.
MER MANGFOLD
Kultur er en viktig drivkraft i samfunnsutviklingen. Et rikt, mangfoldig og spennende kulturliv beriker og levendegjør både samfunn og enkeltmennesker. Oslo er en storby som kan fremvise en god variasjon, bredde og kvalitet i sitt kulturliv. Dette mangfoldet vil Venstre være med på å videreutvikle. Byen er i kontinuerlig endring, og det er de stadig nye impulsene og idéene som over tid har formet Oslos historie og egenart. Venstre vil arbeide for at alle skal ha mulighet til å påvirke og delta i denne utviklingen.
Oslo er en flerkulturell by. Etnisk og kulturelt mangfold er en integrert del av byens egenart og karakter. Møtene mellom ulike kulturer gjør Oslo til en spennende og interessant kulturby. I Oslo skal alle kunne beholde og videreutvikle sin egen kultur, sitt språk og sin religion. Venstre vil trekke alle med i arbeidet med å utvikle byen til en god by å leve i. God beherskelse av det norske språket er selve inngangsbilletten til å kunne delta aktivt i samfunnet. Norskopplæringen må ha et omfang og en kvalitet som sikrer muligheten for arbeid, og til å motta og gi kulturelle impulser.
Kulturmøter fører også til konflikter. Venstre vil aktivt motarbeide rasisme og intoleranse i alle former. Rasistiske holdninger i arbeidslivet, de offentlige etater og utelivet må bekjempes.
Venstre vil:
*       utvide og forbedre norskopplæringstilbudet for borgere uten norskspråklig bakgrunn.
*       prioritere offentlig støtte til og samarbeide aktivt med organisasjoner, sentra og institusjoner som driver kulturelt arbeid spesielt rettet mot barn og unge med flerkulturell bakgrunn.
*       støtte etablering av private skoler som har hovedvekt på andre livssyn enn kristendommen.
*       la flerkulturell kompetanse telle med ved ansettelser i Oslo kommune.
*       at det skal tilbys barnepassordninger eller lignende slik at innvandrerkvinnene skal ha reell mulighet til å delta på norskopplæringskurs.
Kulturliv
Oslo har et rikt og variert kulturliv med lang tradisjon for åndsfrihet og kulturelle ulikheter. Venstre vil føre en politikk som skaper grobunn for flere lokale møteplasser rundt om i bydelene, og gi flere mulighet til å utvikle sin kreativitet og forme sin egen hverdag. Kultur som blir skapt av og med barn og voksne i nærmiljøet skaper glede, samhold og tilhørighet, og på denne måten er kultur kjernen til en byutvikling med gode nærmiljøer i byen.
Oslo bør rustes opp til å bli en ledende europeisk kulturby. Halvparten av alle norske kunstnere bor i Osloregionen og dette representerer et potensiale som byen ikke har råd til å forholde seg likegyldig til. Dagens kunstnere må gis tillit, muligheter og utfoldelsesarenaer for i enda større grad å prege byen med sin kunst. Byens myndigheter bør være i konstant dialog med kunstnerne og legge til rette for at byens borgere utvikler nærkontakt med våre samtidskunstnere. Som hovedstad har Oslo sammen med staten et spesielt ansvar for å opprettholde kvaliteten ved Norges nasjonale institusjoner. Deres betydning for byens utvikling har vært og er stor. Venstre vil arbeide for å utvikle en kunstpolitikk for Oslo som landets ledende kunstarena.
Venstre vil:
*       at bibliotekene i større grad skal utvikle sin rolle som lokale kulturhus og utvide åpningstidene slik at de også kan holdes åpne på søndager.
*       sikre videre drift ved de lokale og frie teatrene som Black Box, Nordic Black Theatre med flere
*       bidra til at skolelokaler og andre egnede lokaler i større grad kan benyttes av studieforbund, lokale foreninger og frivillige organisasjoner på kveldstid.
*       la kultur være et satsingsområde i den videre utviklingen av Groruddalen.
*       gi barne- og ungdomsidretten et løft ved å ruste opp og etablere flere lokale idrettsanlegg og -haller.
*       sikre byens kulturarv ved å gi byens muséer og andre historiske bygninger bedre økonomiske vilkår, og forsere arbeidet med å brannsikre byens kirker.
*       jobbe for å få en fortgang i arbeidet med å etablere Middelaldermuséet i Gamlebyen.
*       sørge for at nyetablerte kunstnere og frie grupper tilbys rimelige og egnede lokaler samt utstyr, slik at de får mulighet til å utøve sin kunst.
*       legge press på staten for å få fortgang i arbeidet med å etablere ny opera.
*       liberalisere konsesjonsbestemmelsene for privat kinodrift.
Uteliv
Restauranter, kaféer og konsertlokaler er en viktig del av Oslos mangfoldige kulturliv. Disse stedene gir Oslos ulike deler særpreg og bidrar til at folk trives og forblir boende i byen. Kaféer og restauranter er viktige lokale møteplasser hvor folk kan treffes for å oppleve og skape et kulturelt fellesskap. Disse stedene har derfor en viktig sosial og kulturell funksjon i nærmiljøene. Venstre vil derfor fortsatt ha en liberal holdning til utdeling av skjenkebevilling til slike steder. Vi ønsker ikke å legge en demper på gleden ved å ferdes ute i byen på kveldstid, men vi vil styrke kontrollorganene for å sørge for at de som skjenker alkohol overholder skjenkebestemmelsene. Hovedproblemet med alkoholservering i Oslo er ikke lange åpningstider, men useriøse steder som ikke følger reglene for skjenking. Politiske beslutninger skal tas på et nivå så nær de det gjelder som praktiskmulig. Det er derfor uheldig at staten har fratatt kommunene muligheten til å regulere sin egen alkoholpolitikk.
Venstre vil:
*       øke kontrollen av utesteder, særlig i helgene. Det skal bli lettere å miste bevillingen ved overtredelse av skjenkebestemmelsene.
*       gi bydelene beslutningsmyndighet i skjenkepolitikken.
*       skjerme boligområder mot nattåpne serveringssteder.
*       arbeide for at Oslo skal få tilbake muligheten til å regulere sin egen alkoholpolitikk.
DEN UNGE GENERASJONEN
Venstre vil sikre gode oppvekstvilkår for barn og unge, og styrke deres rettigheter. Det er ikke bare foreldrenes oppgave, men også samfunnets forpliktelse, å tilby barn og unge gode oppvekstvilkår. Barnevennlighet skal være en sentral målsetting i alt byplanarbeid og i all byutvikling. Oslo kommune skal være en aktiv økonomisk og organisatorisk støttespiller for alle som arbeider for å utvikle gode aktivitetstilbud for barn og unge.
Oslo kommune skal ikke styre ungdomskulturen, men støtte opp under de unges skaperkraft. Dette kan stimulere til mangfold, ansvar og medføre større valgfrihet for ungdom. Ungdomskultur er noe ungdom både må og skal skape selv.
Venstre vil:
*       arbeide for flere fritidsaktiviteter for barn og ungdom i nærmiljøene, slik at ungdom slipper å reise til sentrum for å få opplevelser.
*       styrke og støtte opp under det frivillige arbeidet samt barn og unges egne initiativ gjennom økonomisk støtte, fysisk tilrettelegging av rimelige lokaler (eks. flerbruksskoler) og opparbeiding av offentlige utearealer.
*       ta initiativ til et bystyre og lokale bydelsutvalg for barn og unge, som skal sikre at de får innflytelse på utforming av nærmiljø og lokale aktiviteter. Det er nødvendig å sikre representativitet i alle organer med innflytelse, f.eks. ved at elevrådene velger barne- og ungdomsrepresentantene.
*       at barn og unge må bli informert om kommunale planer og beslutninger, og få mulighet til å delta aktivt og påvirke egne oppvekstvilkår.
*       at det skal anlegges lekeplass i sentrum, gjerne knyttet til utbyggingen av Tullinløkka.
Omsorg for utsatte barn og unge
I Oslo er det mange barn og unge som trenger en aktiv kommune som stiller opp med spesielle tiltak. Venstre vil øke innsatsen overfor barn og ungdom som sliter med sosiale og emosjonelle problemer i Oslo. Det er viktig å ta voldsproblematikken blant barn og unge på alvor og arbeide for å redusere omsorgssvikt, vold i hjemmet og alkoholmisbruk. Det må settes inn målrettede tiltak for å stoppe utviklingen av stadig flere voldelige gjenger. For å møte disse utfordringene må en både sette i verk generell forebygging i samarbeid med nærmiljø og frivillige organisasjoner, men også spesielle tiltak overfor den enkelte og deres familier.
Venstre vil:
*       sørge for at tjenesteytingen i Oslo kommune er i tråd med FNs konvensjon om barns rettigheter, særlig med hensyn til barns rett til å bli beskyttet, hørt og få uttrykke sin mening om det som skjer med dem selv.
*       øke innsatsen i det forebyggende barnevernsarbeidet.
*       øke ressursene til hjelpetiltak og opprette flere plasser for barn som trenger omsorg utenfor hjemmet.
*       vektlegge et mer kompetent og velorganisert barnevern, særlig gjennom kompetanseheving og videreutdannelse.
*       styrke Pedagogisk-psykologisk tjeneste og Barne- og ungdomspsykiatrien gjennom økt behandlingskapasitet.
*       øke samarbeidet om effektive tiltak mot ungdomskriminalitet, hærverk og utvikling av destruktive miljøer.
Trygghet for de minste
Barnets interesser må alltid ligge til grunn når kommunen tilrettelegger sitt barnehagetilbud. Venstre vil jobbe for full barnehagedekning i Oslo i løpet av bystyreperioden, og ønsker private tilbud i dette markedet velkommen. Venstre synes det er uheldig at det i dag veldig ofte er store forskjeller mellom barnegruppene i de private og de kommunale barnehagene når det gjelder foreldrenes ressurser og sivile status. For å få en bedre sammensetning av barn i de private og kommunale barnehagene, bør bydelene kjøpe flere plasser i private barnehager. Samtidig er det viktig å legge forholdene til rette også for de foreldre som ønsker andre tilbud for sine barn.
Venstre stiller seg positiv til deltidsbarnehager og mer fleksible åpningstider i barnehagene slik at foreldre kan velge kortere oppholdstid og betale tilsvarende mindre.
Venstre vil:
*       i hovedsak støtte opprettelse av flere private barnehager.
*       legge til rette for flere familiebarnehager ved at bydelene ansetter førskolelærere som familiebarnehagene kan leie inn.
*       at den kommunale søskenmoderasjonen i private barnehager skal være like stor som i de kommunale barnehagene.
*       arbeide for flere deltidsbarnehager og mer fleksible åpnings- og oppholdstider i barnehagene.
Bedre kvalitet i Osloskolen
Utdanningssystemet er selve grunnlaget for et samfunns fremtid. For et liberalt parti som Venstre er det vesentlig at skolevesenet legges opp rundt den enkelte elev i så stor grad som mulig. Valgfrihet og evne til fornyelse er viktige faktorer i en slik utvikling. Venstre hilser også alternative tilbud, ved siden av den offentlige skolen, velkommen i alle stadier av utdanningen.
Skolen har vært gjennom en rekke reformer de siste årene. Ansatte og elever trenger nå en pause fra departementstyrte mammutreformer. Videreutvikling av skolen må komme gjennom at det oppmuntres til nytenking ved den enkelte skole, altså reformer nedenfra i stedet for ovenfra.
Lærerne er en viktig yrkesgruppe i samfunnet. Den nye skolehverdagen stiller stadig høyere krav til lærerne. Venstre vil at lærerne skal få større frihet og mer tid til å utøve rollen som kunnskaps- og verdiformidler samt økte muligheter til etter- og videreutdanning. Kvalitet i skolen får man ved å satse på lærene og ikke ved kun å evaluere lærere og skoler.
Venstre vil arbeide for å gjenreise respekten for de ulike fagtradisjonene i videregående opplæring. Valgfrihet er et sentralt stikkord for Venstre innenfor den videregående utdanning. Venstre ønsker å gi den enkelte elev mulighet til i størst mulig grad å bestemme over sin egen utdanning, og selv bestemme ved hvilken skole utdanningen skal tas. For at det frie valget av videregående skole skal bli reellt, er det viktig at skolene fristilles og får lov til å være forskjellige. Venstre ønsker å gi den enkelte skole større mulighet til å bestemme over sitt eget pedagogiske og faglige tilbud. Et mangfoldig tilbud av forskjellige temaskoler med ulikt pedagogisk og faglig innhold vil gjøre elevenes valgfrihet til mer enn et spørsmål om hvor skolen ligger.
Alle grunnskoleelever skal ha et likeverdig utdanningstilbud. Dette gjelder også de fysiske omgivelsene på den enkelte skole. Elever og lærere må ha krav på et akseptabelt arbeidsmiljø. Venstre vil ta et krafttak for å få skolene i god stand og etablere gode vedlikeholdsrutiner. Når barnekullene vokser blir det nødvendig å utvide grunnskoletilbudet i Oslo. Grunnskolen er vesentlig i arbeidet for å integrere fremmedspråklige barn i det norske samfunnet. For å kunne mestre det norske språk er det viktig å kunne sitt eget morsmål skikkelig. Det er et mål for Venstre at Oslo får flere allmennlærere med fremmedspråklig bakgrunn.
Venstre er i prinsippet for en lokal styring av grunnskolen. Foreldre har hovedansvaret for å gi sine barn en god oppvekst. Foreldre bør derfor i større grad trekkes med som medansvarlige i driften av skolen. Venstre støtter derfor opprettelsen av driftsstyrer. For ytterligere å øke den lokale medvirkning ønsker Venstre at det administrative ansvaret for grunnskolen flyttes fra Skoleetaten til bydelsadministrasjonene. En slik overføring av ansvar må ses i sammenheng med en eventuell bydelsreform, hvor bydelsforvaltningene tilføres tilstrekkelig kompetanse og gis mulighet til å utvikle gode faglige miljøer.
Venstre vil unngå at nye skoler bygges som «mammutskoler» der den sosiale tryggheten og nærheten mellom elev og lærer forsvinner. Der det er praktisk mulig vil Venstre også gå inn for å redusere størrelsen på de største skolene i Oslo.
Skolefritidsordningen er viktig for å oppnå sosial kontakt mellom elever - også elever med ulik kulturell bakgrunn. Videre bør skolefritidsordningen bistå med forebygging og hjelpetiltak som leksehjelp og lignende.
Venstre vil:
*       øke satsningen på etter- og videreutdanning for å beholde lærere i Osloskolen og sikre ny rekruttering.
*       styrke morsmåls- og norskopplæringen for barn uten norskspråklig bakgrunn.
*       øke bevilgningene til spesialpedagogiske tiltak i skolen.
*       gå inn for økt selvstyre på den enkelte skole og frihet til å utvikle temaskoler på videregående nivå og samtidig sikre elevene fritt skolevalg.
*       øke elevenes innflytelse på sin egen skolehverdag og gå inn for en modell der de fleste avgjørelser av betydning for elevene tas i fora hvor elever er representert.
*       at rektorer fortsatt skal ansettes av Skoleetaten, og at ansettelsen må være på åremål.
*       gi elevråd og foreldreutvalg ved skolene status som høringsinstans i saker som gjelder nærmiljøet.
*       øke satsingen på yrkesfag og tradisjonelle realfag i den videregående opplæring.
*       arbeide for at Oslo kommune skal kreve full fritaksrett for det nye kristendomsfaget.
*       gi ansvaret for skolefritidsordningen tilbake til bydelene.
*       oppmuntre til reformer i skolen ved å gi den enkelte skole større frihet enn den har i dag. Venstre vil også åpne for prøveprosjekter ved at skoler som ønsker det kan fristilles på samme måte som f.eks. sykehus.
Studentbyen
Studentene er en ressurs for Oslo og må trekkes med for å bli aktive deltakere i byens kulturliv. Oslo kommune må styrke samarbeidet med studentsamskipnadene for å sikre en god utnyttelse av studentenes velferdstilbud og finne løsninger som sikrer økt utbygging av studentboliger i sentrumsnære områder.
Mange av studentene som bor i Oslo og som daglig er med på å prege byen er folkeregistrert på sine hjemsteder. Dermed mister de demokratiske rettigheter i den byen hvor de studerer og bor mesteparten av året. Venstre mener at de som ønsker det, og som oppholder seg her i byen mesteparten av året, må få fulle demokratiske rettigheter. Det innebærer stemmerett og rett til å stille til valg.
Venstre vil:
*       arbeide for en lovendring som gir studenter mulighet til å velge om de vil være folkeregistrert på hjemstedet eller studiestedet, med det dette medfører av sosiale og politiske rettigheter.
*       at Oslo kommune i samarbeid med staten legger til rette for bygging av flere studentboliger mest mulig sentralt i byen.
*       at «Ungdomskortet» i kollektivtrafikken skal utvides til også å omfatte studenter til og med 26 år.
EN VARMERE BY
Helsevesenets oppgave er å forebygge, lindre og helbrede sykdom, og dermed motvirke de personlige, sosiale og økonomiske vansker som alltid følger med fysiske og psykiske lidelser. I et godt helsevesen må profesjonsinteressene ikke bli for dominerende. De folkevalgte må ha det avgjørende ord i utviklingen av helsetilbudet i Oslo.
Helsetilbudet i Oslo skal være tilgjengelig og oversiktlig. Det skal bygge på borgernes behov og på målrettet ressursforvaltning. Det må satses sterkere på koordinering og kvalitetssikring av selve organiseringen av helsevesenet. Sykehusene er kun ett ledd i behandlingskjeden som strekker seg fra helsestasjon, bydelslege, sykehjem til sykehus. Venstre mener at oppfølgingen av pasienter som kommer fra sykehusene og hjem til helse- og omsorgssektoren i bydelen må bli bedre, for å sikre en god behandling og omsorg for pasienten.
Lenge leve Osloborgerne
Levekårsundersøkelser viser at Oslo ligger høyt i forhold til andre norske fylker når det gjelder dødelighet og sykelighet. Dette henger trolig sammen med livsstil og det fysiske miljøet. Venstre mener at det må satses mer på folkehelseopplysning og forebyggende helsearbeid. Dette vil styrke enkeltmenneskets muligheter til en helsefremmende livsstil og muligheter til å ta ansvar for egen helse. Miljøet har stor betydning for folkehelsen.
Venstre vil:
*       satse på forebyggende helsearbeid i alle aldersgrupper.
*       styrke skolehelsetjenesten betydelig.
*       at Oslo kommune skal tilby sine ansatte bedriftshelsetjenester som bidrar til et godt arbeidsmiljø.
Kvalitet og konkurranse for pasienten
Sykehusene må sette pasientens behov først. Venstre vil at pasientene skal få større frihet i valg av sykehus og behandling, og at fagfolkene skal få større ansvar på egen arbeidsplass. Brudd på ventelistegarantien vitner om behov for en mer effektiv drift av sykehusene. Sykehusene må utvikle evne til å omstille seg raskere for å tilpasse seg til endrede behov for byens befolkning. Byråkratiet forhindrer dette i dag. Derfor vil Venstre støtte en fristilling av sykehusene slik at detaljstyring droppes til fordel for driftsavtaler mellom sykehusene og politikerne.
Det er behov for en friere stilling for sykehusene enn det som er mulig innenfor rammene av dagens organisasjonsform. Sykehusdrift passer dårlig inn i et system der beslutningsprosesser kan ta lang tid og hvor ansvarslinjene utviskes. Det må legges til rette for at sykehusene kan ta raskere beslutninger både når det gjelder drift og investeringer.
Venstre vil:
*       fristille sykehusene fra byråkratisk detaljstyring.
*       stille krav til kvalitet og service for pasientene også ved en fristilling av sykehusene.
*       gjennom avtaler sikre bedriftsdemokratiet og de ansattes rettigheter.
*       at ordningen med pasientombud videreføres og styrkes.
Bedre psykiatriske tjenester
Helsetilbudet for psykiatriske pasienter må bedres betraktelig. Nedbyggingen av institusjonsplasser har ikke blitt kompensert med tilstrekkelig alternative lokale tjeneste- og behandlingstilbud. Det må videre utvikles gode samarbeidsrutiner mellom sykehus, distrikts-psykiatriske sentre, sosialkontorer, primærleger, arbeidskontor og trygdekontor for å sikre gode tilbud for utskrevne pasienter. Det må også bygges opp et vel fungerende tjenesteapparat rettet mot pasienter som bor hjemme. Venstre vil arbeide for økt rettssikkerhet for psykiatriske pasienter gjennom styrking av faglig kvalitetssikring og økt tilsyn i behandlingssystemet.
