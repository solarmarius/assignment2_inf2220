
21/3-02
Ketil Solvik-Olsen
H/AP og inflasjonsspøkelset
Fremskrittspartiet støtter Snøhvit utbyggingen, som nylig ble vedtatt på Stortinget. Et prosjekt med høy lønnsomhet og som krever investeringer rundt 40 milliarder. Også Høyre og Ap stemte heldigvis for Snøhvit prosjektet. Men når man tenker på tidligere ordbruk fra disse to partiene, burde Snøhvit innerst inne fortone seg som et mareritt for H/AP økonomene. I hele fjor fikk vi høre hvordan Frp s forslag om målrettede statlige investeringer i helsesektoren, forskning, skolen, politi og forsvar ville resultere i inflasjon. Enda verre ville det bli om Frp fikk gjennomslag for økt økonomisk selvstendighet for folk flest gjennom skatte og avgiftslettelser. Økonomene i H/AP advarte da om at det ikke var kapasitet til å bruke mer penger i vår nasjonale økonomi. Så fint balansert var faktisk økonomien at man i statsbudsjettet kjempet om små millionbeløp i inflasjonsbekjempelsens navn.
Samtidig som Norges Bank fortsatt advarer mot inflasjon, har Ap og Høyre nå vært med på å vedta at man skal bruke titalls milliarder i norsk økonomi i utbyggingsfasen. Og om få år skal inflasjonsdrivende gasspenger pumpes opp på høylys dag. Hvor er H/AP s økonomer når man trenger dem? Eller er faktisk H/Ap litt inkonsekvente i sin økonomiske argumentasjon? Troverdigheten til H/AP når de kritiserer Frps økonomiske politikk blir liten sett i lys av deres praktiske politikk. Kanskje på tide å oppdatere seg på sosialøkonomien..?
