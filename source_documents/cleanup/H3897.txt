
7.12.2000
Odd Roger Enoksen,
Pressemelding fra
DET MÅ INNFØRES IMPORTFORBUD FOR KJØTT OG KJØTTVARER
Senterpartiets leder Odd Roger Enoksen ber om følgende tiltak for å hindre at kugalskap sprer seg til Norge:
Norge må innføre importforbud for kjøtt og kjøttvarer fra alle land som har hatt utbrudd av kugalskap.
Norge må både i EØS og i WTO stå steilt på kravet om at handel med dyreprodukter mellom land må begrenses så langt det er mulig og at handel med dyr bare skjer med sikte på avl.
Norge må gjeninnføre den veterinære grensekontrollen med import av dyr og dyreprodukter med henvisning til at EUs kontrollordninger ikke er betryggende nok. Det kan skje på grunnlag av sikkerhetsklausulen i EØS-avtalen.
Norske myndigheter, partier og organisasjoner må ta kontakt med myndigheter, partier og organisasjoner i andre EU-land med sikte på å gjeninnføre den veterinære grensekontrollen med handel med dyr og dyreprodukter mellom alle land i EØS-området.
Bakgrunn
Under EU-kampen var det et viktig argument at vi mistet mange muligheter til å sikre oss mot farlig smitte gjennom importerte matvarer om vi ble med i EU og gjennom EØS-avtalen. Dette argumentet ble feid til side av EU- tilhengerne. Den siste uken har vi fått en alvorlig påminnelse om hva liberalisert handel med dyr- og dyreprodukt kan føre til: Kugalskapen brer seg i EU-landene.
Regjeringen legger seg flat for EU, og vil bare gjennomføre de tiltak som EU vedtar
I denne situasjonen har norske myndigheter lent seg til EU og sagt at Norge bare skal gjennomføre de samme tiltak som EU gjør. Dette er for svakt. EUs mange dyrehelseskandaler og sviktende egenkontroll av dyr og matvarer gir ikke god nok trygghet for norske forbrukere. Norske myndigheter må med umiddelbar virkning innføre importforbud fra land som har høyere BSE-risiko (kugalskap) enn Norge. Dette er i tråd med det faglige råd som regjeringen mottok fra Statens Dyrehelsetilsyn allerede i juni.
Landbruksministeren røyklegger den situasjonen EU-tilhengerne har brakt oss opp i
Landbruksministeren har i sine uttalelser gitt folk inntrykk av at det på grunn av EØS-avtalen er umulig å vedta det importforbudet som Statens dyrehelsetilsyn for lenge siden har bedt om. Og ennå verre, Bjarne Håkon Hansen har gått ut med løftet pekefinger mot bønder og kjøttimportører og gitt dem ansvaret for at farlig mat og farlige dyr ikke blir ført inn i landet. Det er meget grovt å legge ansvaret over på dem som har kjempet mot den situasjonen han selv og de andre EU-tilhengerne i Stortinget nå har brakt oss opp i med mulighet for import!
Hvorfor bruker ikke landbruksministeren den friheten vi ennå har til å beskytte oss?
Vi har hjemmel i EØS-avtalen for å nedlegge forbud mot import av storfe, kjøttbeinmjøl og storfekjøtt fra land med kugalskapsrisiko. Vi kan bruke en bestemmelse som kalles "sikkerhetsklausulen". Så lenge situasjonen er ute av kontroll i en rekke EU-land er importforbud det eneste rette å gjøre for å gi forbrukerne tryggheten tilbake. Landbruksministeren har på grunn av sine uttalelser bare bidratt til å øke engstelsen og uroen blant folk uten at det importforbudet vi har lov til å innføre har vært nevnt som et reelt alternativ.
EUs "attester" for smittefarlig mat er lite verdt
Vi har ikke lenger lov til å gjennomføre grensekontroll av importerte matvarer. Kontrollen skal i stedet gjennomføres av inspektører i de landene matvarene kommer fra, og EU-tilhengere sier at dette må være godt nok. Det er det ikke. Det foreligger en lang rekke eksempler på at kyllingkjøtt som har fått friskmeldingsattest i slike kontroller, har vist seg å likevel være rene salmonellabomber.
Stortinget har ansvaret for den farlige situasjonen vi er oppe i
Norge hadde bygget opp en meget sterk forsvarsmur mot helserisiko fra matimport fra land med farlige husdyrsykdommer. Viktige deler av denne forsvarsmuren ble rasert da Stortinget i desember 1998 godtok EUs krav og vedtok mot fagfolks advarsler både å fjerne den veterinære grensekontrollen mellom Norge og EU og å legge seg inn under EUs lite tilfredsstillende veterinære kontrollordninger.
Vi får bare lov til å inspisere kjøtt fra EUs risikoland, dersom alt norskt risikofritt kjøtt også inspiseres
Før desember 1998 hadde Norge full veterinær handlefrihet i krisesituasjoner. Nå kan vi bare gjennomføre den type kontroll som EU godtar. Vi kan, utrolig nok, ikke sette inn spesielt grundig kontroll mot importerte dyr og matvarer sjøl om smittesituasjonen skulle tilsi det. Kontrollen skal nemlig ikke diskriminere mellom dyr og matvarer fra EU og norske dyr og matvarer: Vil vi kontrollere smitte i matvarer fra risikoland, får vi bare lov til det om vi også kontrollere alle norske matvarer av samme slag. Det er bra at folk i embetsverket nå tar til orde for bedre kontroll i dagens situasjon.
