
18.04.2002
Feministbrev 18. april 2002
Ukens feministbrev er skrevet av stortingsrepresentant Berit Brørby. Følg kampanjen på www.feminist.no
Kjære feminist!
For tre uker siden ble jeg mormor for femte gang. Jeg er heldig. Det er en berikelse av livet å få et nytt familiemedlem. Automatisk tenker en på - hva er det som venter dette lille nye mennesket. Hva har vi som har levd en stund å tilby. Vi i Norge lever jo i et samfunn som er nogenlunde i orden. Vi er rike som nasjon, men alikevel finnes det mangler. Det finnes misnøye med velferdssamfunnet og folks toleransegrense for mangler i velferdstilbudene er svært liten. Vi har jo mange penger og derfor skal mangler heller ikke tolereres. Vi har f.eks. ennå ikke nok barnehageplasser og til en pris som er til å leve med for barnefamliene. Men nå tror jeg og håper jeg vi står overfor en løsning. Forslaget fra SV og Frp nylig i Stortinget og som er i samme retning som vi i Arbeiderpartiet foreslo før valget - at det maksimalt skal koste 1500.- kr å ha et barn i en fulldagsplass er i sikte. Arbeiderpartiet må etter min mening sikre flertall for dette - om ikke akkurat slik Frp og SV foreslår - må barnefamiliene snarlig se en bedring av sin familieøkonomi.
Jeg håper vi kan tilby en skole som ikke mangler lærebøker og som har et inneklima en ikke blir syk av. At vi har lærere og en skole som gir trygghet og leverer harmoniske livsglade ungdommer. Jeg håper vi kan tilby mitt nye barnebarn å ha en boligpolitikk hvor det å skaffe seg en bolig til en rimelig pris ikke er vanskelig. Da må vi ha større tilgang på rimelige boliger og hvor staten gjennom Husbanken tar sin del gjennom bant annet ved å finansiere rimeligst - rimeligere enn andre banker og bidra til at det bygges nok nøkterne boliger. Det er når det er mangel på en vare - i dette tilfelle boliger - at prisene blir for høye.
Jeg håper vi kan tilby et arbeidsliv som er mer menneskelig enn det vi nå har. I dag er det over 300000 uføretrygede - flere enn vi har industriarbeidere - og 200000 er borte fra jobben hver dag - omlag 10 prosent av arbeidsstyrken. Å bli langtidssykemeldt er for mange blitt det pustehullet folk trenger og tar ut for å holde ut stresset - jaget - presset og monotonheten som finnes i arbeidslivet. Og det må være et tankekors for flere enn meg at offentlig sektor har skapt mange "vonde" arbeidsplasser - særlig innen omsorgssektoren. Arbeid skal gi mulighet til å virkeliggjøre seg - arbeid skal ikke bare være en trygghet for inntekt - men skal også være en rett til utvikling. Med så mange borte fra jobben hver dag forteller det oss at vi har ikke lykkes.
Jeg håper jeg kan tilby mitt og alle andres barn og barnebarn et sosialdemokrati som henvender seg mer til det enkelte menneske - hvor vi er i enda bedre stand til å respektere menneskers syn og følelser - hvor vi har de beste svarene inn i folks lille hverdag og virkelighet. Vi lever jo alle i en slik virkelighet. Jeg håper mitt nye barnebarn blir et solidarisk individualistisk menneske. Det kan vi lykkes med om vi erkjenner at menneskers grunnleggende behov faktisk er tidløse.
Med vennlig hilsen
Berit Brørby
