
12.6.2000
Morten Lund,
Pressemelding fra
EU-TILPASNING PÅ HELSA LØS
Ifølge Nationen 9. juni er Arbeiderpartiet klare til å ombestemme seg også når det gjelder EUs matsminkedirektiver. Et utvalg i stortingsgrupper ledet av Kjell Engebretsen mener det nå haster så mye at Stortinget allerede før sommeren må vedta at norsk lov må vike for EØS-avtalen også på dette området.
Som kjent mente Jagland-regjeringen i 1997 at det ikke skal tillates bruk av tilsetningsstoffer der det foreligger faglige vurderinger som påviser helsefare for forbrukerne generelt, eller for spesielle forbrukergrupper ut fra det norske forbrukermønsteret. Bondevik-regjeringen fant på samme grunnlag at Norge måtte gis unntak for 14 stoffer for at direktivene kan godtas.
De aksepterte daglige dosene i EU-direktivene kan være helseskadelige, vedgår Kjell Engebretsen til Nationen. Han satser på at de internasjonale selskapene vil beskytte vår helse ved å lage varer spesielt for Norge ut fra våre særregler, og at forbrukerne selv kan velge bort de helseskadelige varene som måtte komme i butikk-hyllene.
Vi er nå i den dramatiske situasjon at Forbrukerrådet har anbefalt sterkt å bruke veto-retten mot matsminke-direktivene, at de fire store matvarekjedene har inngått avtale om å boikotte varer som ikke følger norske helsekrav, mens Arbeiderpartiet kan komme til å kaste inn håndkleet samtidig som en diskusjon til vår fordel raser i mange EU-land.
Senterpartiet vil ikke godta at våre godt dokumenterte prinsipper og enkeltkrav for beskyttelse av liv og helse skal byttes bort for å innføre EU-direktivene. For Senterpartiet er det viktigst å beskytte helsa til små barn og allergikere, samt å følge prinsippet om føre var i forhold til bl.a. kreftfare. Helse kan etter Senterpartiets mening ikke vurderes opp mot handelspolitiske forhold. Senterpartiet frykter ikke for alvorlige økonomiske sanksjoner fra EU-landene så lenge et eventuelt veto fra Norge ikke brukes for å beskytte norske varer.
