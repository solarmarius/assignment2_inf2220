
26.08.2005
Formann i FrP, Carl I. Hagen
- Dagsavisen avslører ingenting nytt
- Dagens oppslag i Dagsavisen om at FrP snudde i spørsmålet om å tillate utenlandske sjøfolk på båter i norsk innenriksfart, er ingen avsløring. Vårt standpunkt har vært kjent lenge, sier FrPs formann Carl I. Hagen.
- Denne saken ble blant annet omtalt i Aftenposten så sent som 16. juni, hvor vår talsmann den gang, Torbjørn Andersen redegjorde for hvorfor FrP snudde i saken, sier Hagen.
Partiformannen har ingen problemer med å innrømme at Fremskrittspartiet i dette spørsmålet har endret standpunkt:
- Og grunnen til at vi snudde, skyldes ene og alene ny informasjon, nye opplysninger vi fikk i sakens anledning. Fraktefartøyenes Rederiforening som tidligere hadde gått inn for det samme som lå i forslaget, snudde i sitt syn. Dette gjorde de oss oppmerksom på, og argumentene de brukte var så gode at vi også snudde.
- Også fra Rederiforbundet kom det ny, relevant informasjon, både skriftlig og muntlig, nemlig at dersom vi i Norge innførte prinsippet om å kun bruke norske sjøfolk i norsk innenrikstrafikk, så ville dette kunne føre til at norske skip ville blitt stengt ute fra havner i utlandet. Mange norske skip trafikkerer jo mellom havner i Midt-Østen og Amerika, mellom amerikanske havner og mellom havner i EU. Av hensyn til norske arbeidsplasser, syntes vi derfor at det var fornuftig å snu, forklarer Hagen.
- Vi mottok også et brev fra fagdepartementet med de samme opplysningene.
- I motsetning til veldig mange andre, så synes Fremskrittspartiet ikke at det er noen skam å snu når vi får nye opplysninger som gjør det fornuftig å endre standpunkt. I dette tilfellet veide hensynet til norske arbeidsplasser tyngst. Når man får nye opplysninger man ikke tidligere var kjent med, er det bedre å snu i tide, slik at vi ikke setter norske arbeidsplasser i fare, sier Hagen.
- Det faktum, som også er kjent, at FrP har mottatt 200.000 kroner i prosjektstøtte, har selvsagt ikke hatt noen betydning for den saken, og det har heller aldri noen gang vært noen kobling mellom prosjektstøtte og Fremskrittspartiets politikk, avslutter Hagen.
