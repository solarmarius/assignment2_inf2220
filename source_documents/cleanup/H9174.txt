
Dato: 26. april 2005
Stortingsrepresentant Gjermund Hagesæter (FrP)
Krever klarhet om netthandel
En ny dom reiser tvil om grensen for tollfri import på 200 kr vil bestå. Skattepolitisk talsmann i FrP, Gjermund Hagesæter, ber nå finansministeren avklare om dommen vil gjøres gjeldende for vanlig netthandel av blant annet CDer.
Det er en ny dom i saken mot det finske fotofirmaet Ifi OY Fotolabo Club som nå reiser tvil om den såkalte 200 kroners grensa for tollfri import. Jurister mener nå at Finansdepartementets seier i Lagmannsretten betyr slutten på all tollfri import under 200 kr.
Gjermund Hagesæter mener dette i så fall vil være håpløst. - Jeg er bekymret for at finansministeren vil finne på å avskaffe 200-kronersgrensen for all småimport. Da vil det bli veldig mye dyrere for forbrukerne å handle på nettet. Posten krever et gebyr på 155 kr, og i tillegg kommer merverdiavgiften på 25 % som beregnes av vareverdi og fraktkostnad. En CD til 115 kr på nettet inkludert frakt og omregnet fra dollar vil koste forbrukeren om lag 300 kr. Det blir for dumt, sier han.
Han tar nå initiativet til å be finansministeren avklare om tollgrensa på 200 kr er i fare. - Jeg stiller Per Kristian Foss et skriftlig spørsmål for å få avklart saken, sier Hagesæter.
For bare to uker siden ble FrPs forslag om å heve tollgrensa til 1000 kr behandlet i Stortinget, men selv om et flertall på Stortinget egentlig ønsker å heve grensen ble forslaget ikke vedtatt.
