
08.03.2006
Høyres Stortingsgruppe, Ivar Kristiansen Stortingsrepresentant
Lovende om CO2-håndtering
Høyre er glad for det initiativ Shell og Statoil har tatt når det gjelder bygging av gasskraftverk med CO2-håndtering på Tjeldbergodden hvor den utskilte CO2 brukes som trykkstøtte for økt oljeutvinning på Draugen- og Heidrun-feltene.
- Høyre har kjempet for gasskraftverk på Tjeldbergodden i mange år, og vi håper at dette nå kan realiseres raskt slik at vi unngår en kraftkrise i Midt-Norge, sier stortingsrepresentant for Høyre, Ivar Kristiansen. Han krever at Regjeringen raskt må komme med de nødvendige avklaringer.
Kristiansen understreker at det varslede prosjektet har betydelige muligheter.
- Bruk av CO2 som trykkstøtte gir spennende muligheter. Dersom CO2, som i utgangspunktet er et alvorlig miljøproblem, i stedet kan utnyttes til å gi økonomisk verdi i form av økt oljeutvinning fra felt i produksjon gir dette spennende og interessante perspektiver for fremtiden, sier han.
Regjeringen må avklare
Kristiansen krever at Regjeringen raskt må komme på banen og avklare om den vil bidra med den nødvendige finansiering for at gasskraftverk med CO2-håndtering skal realiseres.
- Skal gasskraftverk med CO2-håndtering realiseres må staten dekke merkostnadene knyttet til CO2-håndtering, utover den gevinst økt oljeutvinning som følge av CO2-injeksjon kan gi. Ellers vil et slikt prosjekt neppe realiseres, sier han og understreker viktigheten av å få prosjektet realisert.
Regjeringen har varslet at den vil si nei til et konvensjonelt gasskraftverk på Tjeldbergodden, og krevd CO2-håndtering. Nå foreligger det et prosjekt med CO2-håndtering. Jeg forventer derfor at Regjeringen raskt stiller de nødvendige økonomiske garantier for merkostnadene knyttet til dette slik at et gasskraftverk på Tjeldbergodden raskt kan realiseres, sier Kristiansen. Hvis ikke, vil vi få en alvorlig forsyningskrise i Midt-Norge om få år.
