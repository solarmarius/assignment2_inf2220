
3.3.2006
Torbjørn Hansen, Stortingsrepresentant Høyre i Næringskomiteen
Norsk matsikkerhet ute av kontroll?
Norske slakterier får stryk av EFTAs overvåkningsorgan ESA for dårlig hygiene og norske barn blir syke av E-colibakterien som kanskje er funnet i kjøtt. "Vi må kunne stole på det vi kjøper i butikken, og landbruksministeren har et soleklart ansvar for å rydde opp i denne saken raskt, sier Hansen."
Krever handling
Landbruksdepartementet skriver på sine nettsider at Mattilsynet skal melde tilbake til ESA innen 7. april om hvilke tiltak som er iverksatt og en handlingsplan for tiltak som skal iverksette. Ut fra den situasjon som er oppstått i Norge som følge av e.coli saken, ESA-rapporten og trusselen om spredning av fugleinfluensa, vil det være behov for en raskere og tydeligere håndtering av dette før dette tidspunkt.
Det holder ikke å be om en tilbakemelding om en måned fra Mattilsynet. "Det er nå folk er syke og det er nå det må handles, tilliten må gjenopprettes raskt, fortsetter Hansen."
ESA-rapporten gir stryk
Rapporten peker på en rekke svakheter i forhold til interne informasjons- og styringsrutiner, i tillegg til en etterlysning av hvilke kriterier som ligger til grunn for den risikoanalysen som skal føre til prioriteringer av tilsynsoppgaver. Det pekes også på behov for ytterligere heving av kompetansen knyttet til forståelsen av lovfestede krav til virksomhetenes organisering, drift, vedlikehold og egenkontroll. Det samme gjelder også for sporbarhet og dyreidentifikasjon.
Ved alle de anleggene ESA besøkte ble det funnet mangler av til dels graverende karakter. I forhold til den pågående granskningen av flere tilfeller av barn med nyresvikt som følge av e.coli bakterier er dette en alvorlig situasjon både for Mattilsynet og for norsk kjøttindustri.
Høyres Stortingsgruppe ber nå om en skriftlig redegjørelse fra Landbruks- og Matminister Terje Riis-Johansen innen en uke.
