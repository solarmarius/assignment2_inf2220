
27.08.02
KrFU
Ta flyktningene på alvor!
Kvaliteten i utlendingsbehandlingen må bedres. Man må se på muligheten for å opprette et statlig ombud for flyktninger og asylsøkere, uttaler Kristelig Folkepartis Ungdom (KrFU).
KrFUs sentralstyre er bekymret over det store presset på utlendingsinstitusjonene, og at flyktninger i stor grad har blitt en kasteball mellom ulike offentlige instanser på lokalt og nasjonalt nivå. Flyktningene og asylsøkerne representerer en ressurs, men også en utfordring.
Stortinget har hittil opprettet seks statlige ombud for å ta seg av saker eller persongrupper som trenger et særlig vern i samfunnet. Et ombud skal spre kunnskap og fremme klager til næringslivet og offentlig forvaltning hvor enkeltmennesker diskrimineres eller plages.
Utlendingsdirektoratet (UDI) antar at det i år kan komme mellom 18.000 og 20.000 asylsøkere til Norge. Tiden er kommet for å vise at vi vil ta utfordringen på alvor og gi denne gruppen et særskilt vern i samfunnet.
