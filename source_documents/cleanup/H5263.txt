
1/11-01
Stortingsrepresentantene Per Sandberg og Ulf Erik Knudsen (FrP).
DNA - test i alle farskapssaker
Barneloven må endres slik at det blir obligatorisk med DNA - tester i alle farskapssaker, foreslås det i et privat forslag som er fremsatt i Stortinget i dag av Stortingsrepresentantene Per Sandberg og Ulf Erik Knudsen fra Fremskrittspartiet.
Bakgrunnen for forslaget er å få innført prosedyrer som bidrar til å unngå at menn blir utpekt som fedre til barn som de ikke er fedre til, slik som det skjer i mange farskapssaker i dag. - Slik som barneloven er utformet i dag gir den ikke rettferdighet og likhet mellom mødre og fedre, sier Per Sandberg og Ulf Erik Knudsen i en kommentar. - I dag er reglene slik at barnets mor kan nekte en DNA - testing av barnet og derved påføre en mann et farskap som ikke er riktig. Dette er en uholdbar situasjon, sier Sandberg og Knudsen.
- At feil mann blir utpekt som far til et barn er et stort problem både for barnet, den utpekte faren og for samfunnet generelt. Vår oppfatning er at staten har et ansvar bidra til å avklare hvem som er rett far til barn, i de tilfelle hvor det er strid mellom moren og den utpekte faren, sier Sandberg og Knudsen, og mener at da er en obligatorisk bruk av DNA - test et enkelt og sikkert hjelpemiddel som kan benyttes.
- Vi regner nå med at et flertall i Stortinget vil støtte en endring i barneloven, slik at vi slipper en situasjon med rettsløse fedre og barn, som ufrivillig blir knyttet til noen som de ikke er i slekt med.
