
Tirsdag 7. desember 1993
Kulturpolitisk talskvinne Solveig Sollie (KrF):
VIKTIG MED BREDDE I KRINGKASTINGSRÅDET
-Det er viktig at Kringkastingsrådet har en så bred sammensetning som mulig. Derfor er jeg glad for at flertall i Familie-, kultur- og administasjonskomiteen går inn for at dette rådet skal ha 14 medlemmer, mens departementet hadde foreslått 11. Det sier Kristelig Folkepartis kulturpolitiske talskvinne Solveig Sollie.
Idag har Kringkastingsrådet 25 medlemmer. Dette er for mange, men med bare 11 medlemmer ville rådet blitt for smalt, tror Solveig Sollie. Flertallet i komiteen går inn for at Stortinget skal oppnevne åtte av medlemmene, mens regjeringen skal oppnevne seks, blant dem leder og nestleder. Lederen av Samisk Programråd skal være ett av de åtte medlemmene som Stortinget oppnevner.
Det er i forbindelse med en del forandringer i Lov om Kringkasting at det også skjer en viss "slanking" av Kringkastingsrådet.
Solveig Sollie sier hun også er fornøyd med at nynorskandelen opprettholdes, og at NRK fremdeles skal ha det som et mål at 25 prosent av sendingene skal foregå på nynorsk.
