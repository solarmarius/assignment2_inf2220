
19. april 2001
Ap og LO
Fagligpolitisk handlingsplan for stortingsvalget
Arbeiderpartiets og LOs fagligpolitiske handlingsplan for stortingsvalget. Planen ble presentert på en fagligpolitisk konferanse på Sundvolden Hotell, Buskerud, onsdag 18. april 2001.
Rettferd - og det gode arbeidsliv
De siste tiåret er det skapt over 250.000 nye arbeidsplasser. Sysselsettingen har økt kraftig i offentlig sektor. Det er likevel fortsatt 70.000 helt arbeidsledige her i landet. Arbeidsledighet vil alltid være den største trusselen mot velferd for alle. Derfor skal politikken styres inn mot å både trygge eksisterende og skape nye varige arbeidsplasser. En solidarisk inntektspolitikk må bygge på kollektiv fornuft og helhetstenking. Det må forplikte alle.
LO og Ap mener at arbeid for alle skal fortsatt være jobb nr. 1 i den økonomiske politikken.
LO og Ap vil arbeide for et aktivt og høyt nivå i arbeidsmarkedspolitikken for å kvalifisere ledige til arbeidslivet. Sammen med andre tiltak må dette være hovedløpet for å dekke opp arbeidskraftsbehovet på enkelte områder i vårt samfunn.
LO og Ap vil også være pådriver for et mer likestilt samfunn. Det må både satses på holdningsskapende arbeid - og handlingsrettede tiltak. Det siste tiåret har det faglig/politiske samarbeidet sikret en kraftig økning av foreldrepermisjonen . Vi vil arbeide videre med å forberede og utvide dagens ordning. De første trinnene i utvidelsen skal forbeholdes fedre.
LO og Ap vil også løfte fram nye reformer for å skape det gode arbeidsliv. Mange føler utrygghet for framtiden. Arbeidslivet er blitt hardere og mer utrygt. Stadig omorganiseringer, økte krav til effektivitet og hyppige eierskifter, bidrar til bekymringer og usikkerhet for morgendagen. Mange presses nådeløst ut av arbeidslivet. Det er heller ikke vanskelig å finne årsakene til at sykefraværet og at antall uføretrygdede øker. Grensene mellom arbeid - hjem og fritid er blitt uklare. Tid er blitt en mangelvare for de fleste. Mange vet at de havner i det som kalles tidsklemme. Derfor skal vi jobbe fram en ny lov for arbeidslivet - som skal fange opp det nye arbeidslivets krav og behov og styrke arbeidstakernes rettigheter.
Vårt samfunn er tjent med en sterk og ansvarlig fagbevegelse. Derfor skal vi faglig/politisk løfte fram:
· Slå ring rundt avtalefestet pensjon
· Sikre arbeidstakernes rettigheter i sykelønnsordningen
· Heve beløpet for fradrag av fagforeningskontingent
· Omstille og fornye offentlig sektor i samarbeid med de ansatte
· Sikre gjennomføringen av etter- og videreutdanningsreformen
· Innføre en ny arbeidslivslov
I denne handlingsplanen før stortingsvalget i høst har LO og DnA pekt på noen felles utfordringer på viktige områder for vårt samfunn. Disse forslagene skal vi følge opp faglig og politisk.
Rettferdig fordeling
Rettferdig fordeling forutsetter nye grep mot grådighetskulturen og forslag for å bygge ned Forskjells-Norge. Her må skattepolitikken brukes aktivt. Det er de seinere årene gjort endringer i skattesystemet for å sikre en mer rettferdig fordeling. Fortsatt er det likevel urettferdigheter som må rettes opp. Særlig gjelder dette personer med store kapitalinntekter som kommer svært gunstig ut.
En dårlig boligpolitikk skaper nye klasseskiller og nye forskjeller i levekår. En usunn økonomi gir renteøkninger. Det rammer alle med boliglån. Den største utfordringen er gode boligpolitiske tiltak for de som trenger det mest.
Gode velferdsløsninger og et mer likestilt arbeidsliv forutsetter en offensiv satsning på barnehager og skolefritidsordninger.
Vi skal:
· Sikre en mer rettferdig beskatning gjennom en tilnærming i skatt på arbeid og kapital
· Redusere skatten på lave lønnsinntekter. Grensa for toppskatt heves, slik at det ikke skal svares toppskatt av vanlige lønnsinntekter
· Sikre et sterkt offentlig ansvar og engasjement i boligpolitikken. Husbanken må sikres økte lånerammer
· Utvide ordningen med etableringslån til et rettighetslån for førstegangsetablerende
· Senke foreldrebetalingen i barnehager og skolefritidsordningen
En fortsatt sterk offentlig sektor
En sterk offentlig sektor er bærebjelken i velferdssamfunnet. Vi må gi offentlig sektor økonomisk ryggrad til å gjøre velferdsjobben. Gode offentlige tilbud er også nødvendig for å bekjempe nyfattigdom og for å sikre likeverdig tilbud for alle. Offentlig sektor skal vise evne og vilje til omstilling og fornying. Vi skal også ha klare holdninger mot privatisering.
Vi skal:
· Bygge ut og fornye en fortsatt sterk offentlig sektor til beste for innbyggerne i et nært samarbeid med de ansatte
· Motvirke privatisering av offentlige tjenester og arbeidsplasser
· Sørge for at organiseringen av kommunesektoren skal bygge på den faglig/politiske enighet som ligger i Kosmo-utvalgets anbefalinger
· Lage en faglig/politisk handlingsplan for fornying og styrking av statlig sektor. Det må tilføres midler til omstilling
Sosiale ordninger skal forsvares og forsterkes
De solidariske ordningene i arbeidslivet må nå løftes fram og forsvares. Samtidig skal vi styrke arbeidstakerne og de fagorganisertes rettigheter og ordninger i en tid der sykelønnsordningen og arbeidsmiljøloven blir kraftig utfordret av høyrepartiene.
Vi vil skape det gode arbeidsliv med mer livskvalitet, trygghet og samarbeid. Et arbeidsliv som også skal motvirke utstøting og som skal bedre arbeidstakernes sikkerhetsnett gjennom en ny arbeidslivslov.
Vi skal:
· Slå ring rundt Avtalefestet pensjon
· Sikre at arbeidstakernes rettigheter i sykelønnsordningen ikke svekkes. Det skal satses på nye tiltak som fremmer helse, forebygger sykdom - og et bedre arbeidsmiljø! På denne måten skal veksten i sykefraværet stoppes!
· Heve beløpet for fradrag for fagforeningskontingent til minst 1.800 kroner - og deretter regulere det i takt med lønnsutviklingen
· Innføre et seniortilskudd som kan gjøre det mulig å bli i arbeid for flere eldre arbeidstakere som ønsker det
· Gjennomføre nye forslag for å styrke bedriftsdemokratiordningen, de ansattes innflytelse og medbestemmelse
· Videreutvikle dagens Arbeidsmiljølov - fram mot en helhetlig arbeidslivslov. En ny Lov for arbeidslivet skal fange opp endringer i arbeidslivet - og styrker arbeidstakernes rettigheter
Vern om folketrygden og en rettferdig pensjonspolitikk
Arbeidet for å drive fram en rettferdig pensjonspolitikk må nå styrkes. Det gjelder både et forsvar for Folketrygden som ankerfeste i vår felles pensjonspolitikk og forslag for å sikre at arbeidstakere i både offentlig og privat sektor skal ha gode tjenestepensjoner. I dag er det press mot kollektive tjenestepensjoner i offentlig virksomhet - mens 1 million arbeidstakere i privat sektor står uten tjenestepensjon.
Vi skal:
· Forsvare folketrygden mot privatisering og uthuling. Pensjonen må verdisikres bedre. Underregulering må motvirkes
· Arbeide for at gjennom lover og tariffavtaler at arbeidstakere i privat sektor også sikres tjenestepensjoner
· Arbeide for at pensjonskapitalen skal forvaltes i samarbeid med de ansatte
· Forsvare kollektive pensjonsordninger nedfelt i avtaleverket
En aktiv næringspolitikk
Norge trenger ny verdiskapning for å trygge og bygge ut velferdssamfunnet. Derfor må vi styrke konkurranseutsatt sektor. Det vil kreve industriell fornyelse. Norge har på flere sektorer industribedrifter som både når det gjelder kompetanse og konkurransedyktighet er i toppklasse. Det er derfor viktig at en i det faglig/politiske arbeidet legger til rette for at slike bedrifter får anledning til å utvikle seg. For at dette skal skje er det nødvendig med en større statlig satsning på næringsrettet forskning og utvikling. Privat tjenesteyting preges også av store omstillinger og sterk konkurranse. Servicesektoren må derfor bli gjenstand for den samme vurdering og få samme oppmerksomhet som all annen næringsvirksomhet. Dette gjelder både faglig og politisk.
Vi skal:
· Sikre økt bruk av naturgass i Norge for å utvikle nye næringer og arbeidsplasser
· Sikre at konkurranseutsatt virksomhet har rammevilkår på linje med konkurrentland. Dette for å skape konkurransedyktig norsk virksomhet og arbeidsplasser
· Støtte samarbeidstiltak mellom partene i arbeidslivet som bidrar til en ny verdiskapning i næringslivet
· Etablere et utvalg for å gjennomgå rammevilkårene for konkurranseutsatte bedrifter. Målet må være et næringspolitisk program for å styrke bedriftenes posisjon og arbeidsplassene i Norge
· Gjennomgå de statlige virkemidlene i nærings- og forskningspolitikken - herunder SND, SIVA, Norsk Forskningsråd, Norsk Eksportråd og ulike fond med sikte på styrking av nærings- og distriktspolitikken
· Satse på et partnerskap mellom staten og næringslivet for å sikre at viktige norske bedrifter, har norske eiere med langsiktig mål for eierskapet med hovedkontor i Norge. Et eller flere investeringsselskaper kan være et slikt tiltak
Etter- og videreutdanningsreformen skal sikres
LO og DnA har gått et bevist faglig/politisk løp for å sikre etter- og videreutdanningsreformen. Det var nødvendig. Kunnskapssamfunnet vil lett kunne utvikle seg til å bli et nytt klassesamfunn - der skillet går mellom de som har tilgang til kompetanseutvikling og de som ikke har. Kompetansereformen skal sikre alle voksne mulighet til etter- og videreutdanning.
Vi skal:
· Sikre alle reell rett til utdanningspermisjon
· Følge opp nasjonal handlingsplan for kompetansereformen som er utarbeidet mellom partene i arbeidslivet og staten
· Gjennomføre en akseptabel og tilfredsstillende ordning med finansiering av livsopphold for den enkelte arbeidstaker i forbindelse med etter- og videreutdanning
· Få på plass et nasjonalt system for dokumentasjon og verdsetting av voksnes realkompetanse. Med realkompetanse mener vi kunnskap ervervet i arbeidslivet, frivillige organisasjoner og annet. Denne kompetansen må anerkjennes og telle med i arbeidslivet og ved opptak til utdanning
