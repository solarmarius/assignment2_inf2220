
Stortinget 27. februar 2003
Senterpartiet
Pressemelding fra Inger S. Enger, medlem i Energi- og miljøkomiteen
Får husholdningene økte avfallsgebyrer ?
Stortinget vedtok nylig en endring i forurensningsloven som gir næringslivet større frihet til selv å avgjøre hvordan de vil håndtere avfallet sitt. Senterpartiet fikk gjennomslag for sitt syn om at loven skal evalueres etter to år.
-For Senterpartiet har det vært særlig viktig å ivareta interessene til innbyggerne i de mindre kommunene og i områder der det er spredt bosetting, sier Inger Enger som var saksordfører for lovforslaget. Her vil det bli kostbart og lite samfunnsøkonomisk dersom flere renovatører skal operere side om side og konkurrere om avfallet. Hvis ikke samdriftsfordelene blir utnytta, risikerer særlig husholdninger i slike områder å få økte avfallsgebyrer. Når vi har fått gjennomslag for en evaluering etter to år, er det mulig å komme tilbake og rette opp skeivheter og uheldige utslag som viser seg.
Nå er det altså bestemt at Stortingsflertallet pålegger Regjeringen å evaluere endringene i loven . Det er tre områder som skal vektlegges; hvordan renovasjonsavgiften for husholdningene utvikler seg, hvilke kostnader næringslivet får - særlig i distriktene - og hvilke endringer det blir i transportmønsteret for avfall.
