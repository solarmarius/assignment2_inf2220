
14.12.02
Venstre
Avskaff slavehandel i Norge
Mellom 700.000 og 2 millioner barn og kvinner blir årlig utsatt for menneskehandel på verdensbasis. Også i Norge ser vi at dette er et økende problem. Venstres landsstyre mener at dette er gjeninnføring av slavehandel i Norge og Europa.
Handel med kvinner og barn er et alvorlig og særdeles krenkende brudd på menneskerettighetene. Det er seksualisert vold og strider mot prinsippet om likestilling mellom kjønnene. Fattigdom gjør kvinner og barn særlig utsatt for menneskehandel. Hensynet til barnas situasjon og sårbarhet vil kreve særskilte tiltak. Menneskehandel er profittmotivert, fremmer paralleløkonomi og kan være organisert kriminalitet.
Venstres landsstyre vil oppfordre justisministeren til å tørke støv av de gamle bestemmelsene i straffeloven mot slavehandel for på den måten ha et effektiv virkemiddel for å ta bakmennene. Samtidig er det viktig å fortsette arbeidet med å gi kvinner og barn som blir solgt og kjøpt over landegrensene effektiv hjelp og om nødvendig også vitnebeskyttelse.
Venstres landsstyre vil også be regjeringen vurdere alle muligheter for å gi asyl til kvinner og barn som blir utsatt for menneskehandel.
