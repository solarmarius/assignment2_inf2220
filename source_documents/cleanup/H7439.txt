
Behandlet og vedtatt på medlemsmøte i Tvedestrand Høyre 16. jan. 2003
LOKALVALGSPROGRAM FOR TVEDESTRAND HØYRE PERIODEN 2003-2007
Innledning
Tvedestrand Høyre vil føre en konservativ fremtidsrettet politikk, bygget på det kristne kulturgrunnlag, rettsstaten og folkestyret. Dette for å fremme personlig frihet og sosialt ansvar, medbestemmelse og eiendomsrett.
Tvedestrand er en god kommune å bo i. Her er rike utfoldelsesmuligheter både til lands og til vanns med private og offentlige kultur- og idrettstilbud. Dette vil Høyre fortsatt støtte opp om.
For å bevare og forbedre tilbudene til de unge, vil Tvedestrand Høyre
Være lydhøre overfor Ungdomsrådets ønsker ved bl.a. å etablere en ungdomskafe.
Arbeide for en videreutvikling av Lyngmyr idrettsanlegg med sikte på fremtidig kunstgressbane og funksjonelt garderobeanlegg
Videreutvikle Kulturskolen
Støtte de frivillige organisasjonene
Gå inn for et sterkere samarbeid med foreldre/skole/ungdom for å hindre bruk av rusmidler.
Innenfor skole- og barnehagesektoren vil Tvedestrand Høyre
Fortsette opprustningen av Lyngmyr ungdomsskole
Opprettholde/ruste opp Skottevik som skolenes leirsted
Sluttføre byggetrinn 2 på Holt barneskole
Samarbeide med fylkespolitikerne for å opprettholde det gode tilbudet ved Tvedestrand- og Holt videregående skoler
Iverksette nasjonal skoleevaluering
Opprettholde full barnehagedekning
Innenfor kommunal organisering, økonomi, skatter og avgifter vil Tvedestrand Høyre
Gå i mot kommunal eiendomsskatt.
Arbeide for at de kommunale avgiftene holdes på lavest mulig nivå.
Vurdere konkurranseutsetting av enkelte kommunale driftsoppgaver.
Vurdere å opprette et eget driftsselskap innenfor vann og kloakk.
Innenfor kultur og miljø vil Tvedestrand Høyre
Ruste opp og gjøre Rådhuset tilgjengelig for funksjonshemmede med bl.a. heis.
Fortsatt støtte opp om Nes jernverksmuseum, samt de andre museene i kommunen.
Arbeide for at kommunene får tilbake råderetten over kystsonen.
Sørge for at Middelskolen vedlikeholdes og utnyttes.
Støtte prosjektet Bokbyen ved Skagerrak.
Innenfor pleie og omsorg vil Tvedestrand Høyre
Opprettholde, og videreutvikle dagens nivå på eldreomsorgen.
Styrke psykiatritilbudet.
Styrke/videreutvikle kommunens tilbud til innbyggere med rusproblemer gjennom for eksempel opprettelse av jobbsentral.
Innenfor næring, eiendomsrett og byggesaker vil Tvedestrand Høyre
Delta aktivt i forsering av ny E 18 gjennom fylket. Egnede arealer nær ny E 18 må reguleres for industri og næring.
Veiforbindelsen mot Vegårshei/Åmli if.m. ny E 18 må anlegges slik at trafikken blir ledet mot Tvedestrand.
Legge til rette for videre utvikling av eksisterende turistanlegg og opprettelse av nye.
Eiendomsretten skal respekteres og beskyttes. Ekspropriasjon skal kun gjennomføres der store samfunnsmessige fordeler tilsier det. Erstatninger skal gjenspeile markedsverdien.
Sørge for at næringsplanen blir fulgt opp.
Stimulere til privat og kommunal regulering av arealer for boligbygging, - både i kystsonen og i indre deler av kommunen.
Se på godt egnede områder for nye fritidsboliger, eventuelt fortetning uten at allmennheten blir urimelig skadelidende.
Arbeide for å forenkle prosessene knyttet til utarbeidelse av planer og søknader innen byggevirksomheten.
Byggningsmassen i Tvedestrand sentrum bør kunne disponeres til bolig og/eller næring etter eiers ønske og behov.
Påvirke veimyndighetene til å utbedre veien Tvedestrand - Gjeving.
Arbeide for at fortau/gang- og sykkelvei utbygges etter vedtatt plan.
Oppheve boplikten
Videreutvikle samarbeidet med Arendal/Grimstad regionen.
