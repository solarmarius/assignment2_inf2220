
13/5-02
Brev fra Carl I. Hagen til UD vedr. Rød-Larsen
FORHOLD OMKRING NORSKE BEVILGNINGER TIL KONTORET FOR FN-RÅDGIVER TERJE RØD-LARSEN.
I henhold til meldinger i pressen særlig Arbeiderbladet i dagene 17-21 nov. 1996 mottok Terje Rød-Larsens FN kontor i Gaza opptil 12 mill. kr. i den tid Rød-Larsen var spesialrådgiver i FN. Til Aftenposten 18.11.96 uttaler daværende statssekretær Jan Egeland "Det ville være vanvittig, og bemerkelsesverdig, hvis jeg ikke ønsket å hjelpe FNs viktigste kontor for fredsprosessen, sier han til NTB". Videre heter det: "Det var Terje Rød Larsen som tok initiativet til den norske pengestøtten. Han trengte mer penger enn det FN stilte til disposisjon."
Vi har følgende spørsmål i sakens anledning:
Medfører det riktighet at FN ga Rød Larsen en refs fordi han og hans kontor brukte for mye penger og levde for stort før han fikk penger fra Norge?
Var Norges direkte bidrag til FNs kontor i Gaza klarert med og godkjent av FN før penger ble utbetalt fra bevilgningen til bistandsarbeid til palestinere uten Stortingets kunnskap eller godkjennelse?
Medfører det riktighet at FN Generalsekretær Boutros Boutros Gali ble irritert over at Norge ga penger direkte til FNs egen rådgiver Terje Rød Larsen og hans kontors drift fordi dette undergravde generalsekretærens autoritet?
Har det skjedd andre ganger at Norge har gitt penger til et underkontor i FN-systemet uten at dette er forhåndsklarert av Stortinget og av FN-systemet selv.
Foreligger det revisorgodkjente regnskaper for de penger Norge bevilget direkte til Terje Rød Larsens FN-kontor i Gaza?
Fulgte saksbehandlingen før det ble gitt penger fra bevilgningen til palestinerne direkte til Terje Rød Larsens FN kontor de ordinære rutiner eller ble det hele styrt fra den politiske ledelse i UD?
Vi ser frem til et snarlig svar på disse spørsmål og helst før Kontroll- og konstitusjonskomiteens møte 14.5.02.
Med vennlig hilsen FREMSKRITTSPARTIETS STORTINGSGRUPPE
Carl I Hagen, Formann
