
10. oktober 2000
Hill-Marta Solberg
- Hagen snur etter vinden
Arbeiderpartiets parlamentariske leder Hill-Marta Solberg konfronterte i trontaledebatten Carl I. Hagen med hans gjentatte snuoperasjoner og med Fremskrittspartiets uforutsigbare politikk. Solberg ba i en replikk Frp-lederen forklare hvor partiet vil gå i spørsmålet om bruk av oljepenger. Hun viste til at Hagen siden begynnelsen av 90-tallet har snudd hele fire ganger i dette spørsmålet. Les mer i denne pressemeldingen fra 10. oktober 2000.
Arbeiderpartiets parlamentariske leder Hill-Marta Solberg konfronterte i trontaledebatten tirsdag Carl I. Hagen med hans gjentatte snuoperasjoner og med Fremskrittspartiets uforutsigbare politikk. Solberg ba i en replikk Frp-lederen forklare hvor partiet vil gå i spørsmålet om bruk av oljepenger. Hun viste til at Hagen siden begynnelsen av 90-tallet har snudd hele fire ganger i dette spørsmålet.
- I finanstalen i 1991 mente Hagen det var forkastelig og umoralsk av Stortinget å bestemme hva fremtidige generasjoners penger skal gå til, og han ville bruke minst oljepenger av alle. Men i valgkampen i 1997 hadde vinden snudd. Da lovte Fremskrittspartiet å bruke mer oljepenger til billigere bensin, til sykehus, skole og politi. To år etter, i 1999, hadde vinden igjen snudd. Da foreslo Carl I. Hagen å grunnlovsfeste et forbud mot å bruke penger fra oljefondet. Med andre ord ville Hagen grunnlovsfeste et forbud mot en politikk han i dag selv fører, sa Solberg.
- Og i år, ett år senere, har vinden snudd for 4. gang. Hagen har signalisert at han vil bruke mer oljepenger enn alle andre partier. Mitt enkle spørsmål er derfor: Hva vil være Fremskrittspartiets politikk på dette området til neste år, undret Hill-Marta Solberg.
