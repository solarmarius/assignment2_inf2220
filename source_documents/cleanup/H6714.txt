
30.01.03
KrF
Vi må aldri gi opp fredsarbeidet
Det norske folk uttrykker stor uro over faren for krig i Irak. KrF deler denne uroen. Det er ingen tvil om at en krig vil påføre mange sivile og uskyldige store lidelser. I tillegg kan en krig ha negative ringvirkninger for hele regionen. Derfor må det fortsatt arbeides for en fredelig løsning, uttaler KrFs sentralstyre.
Målet med arbeidet i FN er å avvæpne Irak for eventuelle masseødeleggelsesvåpen, ikke en militær aksjon. Derfor må verdenssamfunnet nå lete etter veier til en fredelig løsning for konflikten, ikke lete etter argumenter for krig. Det videre arbeidet må fokusere på å få Saddam Hussein til å samarbeide med FN og sikre en fredelig avvæpning av hans eventuelle masseødeleggelsesvåpen. Det er helt sentralt og livsviktig at vi fastholder FN-sporet. Det er verdenssamfunnet, ikke enkeltland, som må avgjøre slike spørsmål.
Rapporten fra Hans Blix gir visse uklarheter i om Saddam Hussein har masseødeleggelsesvåpen. Det er derfor helt nødvening at våpeninspektørene får mer tid, spørsmål om krig eller fred kan ikke baseres på et lands utålmodighet. Det er spesielt viktig når man ser USA sine reaksjoner på rapporten fra Blix.
I det videre arbeidet krever KrF at det blir lagt vekt på:
Myndighetene i Irak må aktivt samarbeide med FNs våpeninspektører.
Dersom det skulle komme frem bevis må det først søkes en fredelig avvæpning.
All videre behandling omkring Irak må forankres i FNs sikkerhetsråd.
For KrF er militær maktbruk bare den aller siste utvei, dersom alternativet er verre. Nå må vi jobbe med alle midler for fred. Alle beslutninger må ha en klar forankring i et nytt vedtak fra FNs Sikkerhetsråd.
