
17. oktober 2000
Haakon Blankenborg
Sanksjonane mot Irak bør bli endra
- Det er ingen tvil om at sanksjonane mot Irak bør bli endra. Det er både politiske og humanitære grunnar til at politikken bør bli endra, sa Haakon Blankenborg (Ap) då Stortinget fredag debatterte Noreg sitt medlemskap i FNs Sikkerhetsråd.
Blankenborg understreka likevel at ein ikkje må forenkle debatten slik at ein får det til å sjå ut som om problemet rundt Irak berre heng saman med sanksjonane.
- Det er ikkje slik at det automatisk vil seinka seg ro og velstand over området dersom sanksjonane blir oppheva. Ei anna mistyding er at sanksjonane mot Irak har som føremål å fjerna Saddam Hussein. Det er feil. Sanksjonane er mellom anna knytt til inspeksjonar av masseøydeleggingsvåpen. På den andre sida har sanksjonane gjeve Saddam høve til å samla folk med seg mot omverda. Det var ikkje meininga. Kva er betre for ein tyrann enn å kunne vise at han er kringsett av fiendar. Før brukte han masseøydeleggingsvåpen mot sine eigne. Nå kan han bruke svoltne barn i eige land som skjold og humanistar verda over som ufrivillige ambassadørar, sa Blankenborg. Difor meinte han at det er viktig å føre arbeidet med smarte sanksjonar vidare.
- Sanksjonsvåpenet er ikkje tilstrekkeleg sofistikert i dag. Dei utilsikta verknadene skygger nesten alltid for dei tilsikta. Eg sluttar meg derfor til det utanriksministeren sa om Irak og legg dette til grunn også for ein vidare debatt om sanksjonar, sa han.
Blankenborg peika vidare på at krig, konflikt og korrupsjon er tre grunnleggjande hinder for utvikling. Han var derfor svært tilfreds med at Regjeringa set opp følgjande tre hovedprioriteringar for arbeidet:
· Fokus på samanhengen mellom fred og utvikling
· FNs evne til å planleggje og gjennomføre fredsoperasjoner med særleg vekt på å følgje opp Brahimi-rapporten.
· Særleg vekt på utfordringane i Afrika.
