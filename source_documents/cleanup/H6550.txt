
06.11.02
Vegard Martinsen, (DLF)
Hvem er giftige?
Få er så flinke som Thorbjørn Jagland til å finne gode formuleringer som sier det stikk motsatte av sannheten.
Nå sier han at "Folket er forgiftet", og han tar et kraftig oppgjør med opposisjonen og velgerne. "Det norske folk er blitt forgiftet av en hensynsløs kravmentalitet", mener den avtroppende Ap-lederen ifølge Nettavisen.
Sannheten er at det er politikerne, og spesielt den politikk som Jagland har stått i spissen for, som er giftig.
Faktum er at nå betaler de fleste i Norge omtrent 2/3 av sin inntekt til staten. En gjennomsnittlig nordmann, som har en inntekt på ca 300.000, betaler altså ca. 200.000 av disse til det offentlige i samlet skatt og avgifter. Man kan også si at han jobber for staten fra og med 1. januar og ut hele august, før han begynner å tjene de pengene han selv kan disponere.
Krav om skattelettelser, slik at de som arbeider og produserer det vi alle egentlig lever av skal få beholde litt mer av det de selv tjener, beskriver altså Jagland som giftig, enda politikerne allerede forsyner seg av 2/3 av det folk tjener.
Slik vi i DLF ser det, så er det den som tjener pengene som er best i stand til å disponere dem. Hver enkelt har derfor all moralsk rett til å få beholde de pengene han eller hun tjener.
Det er grotesk at Jagland sier at folk er forgiftet når de vil beholde og disponere sine penger selv, heller enn å la Jagland og hans mer eller mindre udugelige kolleger disponere dem.
