
2003
Pensjonistpartiet i Fredrikstad
-Det nødvendige alternativ
Et parti for deg
-Trygghet og varighet
Valgprogram 2003
Saker
1. Pensjonistpartiet ønsker at Fredrikstad skal være et godt samfunn å leve i. Vi skal fortsatt ha innflytelse i det politiske arbeide som gir oss mulighet til ansvar for utviklingen av byen. Samtidig vil partiet støtte eldre, trygdede og andre samfunnsgrupper som trenger hjelp i sitt daglige liv.
2. Pensjonistpartiet vil følge opp de vedtatte planer om utbygging av omsorgsboliger og sykehjemsplassser. Ingen institusjonsplasser skal bli nedlagt før likeverdige eller bedre plasser blir opprettet. Enkeltrom for alle er fortsatt et krav. Når det er behov må det være rom for ektefelle/samboer.
Vi ønsker økt bruk av omsorgslønn og vil opprettholde alle dagsenter for eldre.
3. Boligbyggingen i kommunen er en av våre mange hjertesaker. Pensjonistpartiet vil medvirke til at boligbyggingen får en mer sosial profil. Ved nye utbyggingsområder ønsker vi flere eldreboliger. Boligene må ha et prisnivå og en standard som er tilpasset alle.
4. Pensjonistpartiet vil følge opp lovbestemte vedtak om at unge funksjonshemmede må få egne botilbud.
Det er viktig at bymiljøet og friområder blir tilrettelagt og gjøres tilgjengelig for bevegelseshemmede.
5. Pensjonistpartiet ønsker en langt sterkere kontroll av statlige midler som blir overført til kommunene
og øremerket til spesielle formål. Dette omfatter særlig midler til helse- og omsorgstjeneste.
6. Pensjonistpartiet vil at alle skal ha rett til videreutdanning i takt med utviklingen innen yrkeslivet. De økonomiske rammene må ikke redusere muligheten for videreutdanning og omskolering.
7. Begrepet kultur, som også favner idretten, er en del av vårt livsmiljø. Uten kultur er menneskene historieløse.
Pensjonistpartiet ønsker at byens rike kulturarv må videreføres til den yngre generasjon. Kulturtilbudene skal til alle samfunnsgrupper og komme flest mulig til gode.
8. Pensjonistpartiet vil alltid arbeide for en renere by hvor miljø og natur blir bevart. Vi vil at all gjenvinning av avfall skal videreutvikles i takt med tiden og benyttes til samfunnsnyttige formål.
9. Pensjonistpartiet vil påvirke de ansvarlige til at kollektivtrafikken utbedres og gjøres mer tilgjengelig. Partiet vil ha lavere og lik pris innenfor kommunegrensen.
10. Pensjonistpartiet vil at eiendomsskatt og boligskatt fjernes for pensjonistene og trygdede med inntekt under 3 G. Dette vil gjøre det lettere for trygdede å bo i egen bolig. Samtidig må bostøtten tilpasses 3G for eldre og trygdede.
11. Trygghet i byen vår døgnet rundt: Politiet må vise sin tilstedeværelse i byens gater og nærmiljø. Byens borgere må føle tryggheten ved at politiet har en effektiv utrykningsbase i sentrum.
12. Innvandrere og asylsøkere som skal bosette seg i Fredrikstad skal ikke ha større sosiale ytelser enn trygdede.
13. Med tanke på fremtiden skal Pensjonistpartiet bidra til utviklingen av byen. Vi skal være med å legge forholdene til rette for etablering av nye bedrifter som vil bidra til nye arbeidsplasser. Samtidig skal vi bistå bedrifter som har behov for utvidelse. Pensjonistpartiet vil at byens sentrum skal være en levende handelsby.
14. Alle veier skal føre til Fredrikstad» og da må dagens veinett fra E6 utbedres. Dette må skje i takt med utviklingen av byen. Pensjonistpartiet vil legge press på byens øvrige politiske partier, så vi samlet kan fremme dette for fylke og stat.
15. Pensjonistpartiet er i utgangspunktet i mot opprettelse av bomstasjoner innen kommunegrensene. Ny kjøreforbindelse til Kråkerøy tvinger seg frem. Finansieringen av denne må være kommunens ansvar, noe PP også vil gå inn for.
16. Valgløfter alene er ikke nok til å utbedre skolene Fredrikstad. Norske skoler generelt er i krise, og ansvaret for dette ligger på staten. Lokalpolitikerne kan imidlertid ikke løpe fra sin del av ansvaret. Når ressursene foreligger vil Pensjonistpartiet gå inn for at bygningene og inneklimaet en forsvarlig standard. Mange barn oppholder seg på skolen hele dagen under svært dårlige forhold, noe Pensjonistpartiet vil prøve å sette en stopper for. Vi vil kreve at staten tar ansvar og øremerker midler til utbedring av skolene.
Kjære velger!
Da folketrygden ble innført var det en forutsetning at pensjonene skulle følge lønnsutviklingen og ligge på 66% av vanlig arbeidslønn. I løpet av den tiden som har gått har pensjonistene blitt "frastjålet» litt hvert eneste år.
I 2003 får vi 51% av lønnsinntekten - noe som tilsvarer flere titalls tusen på årsbasis. Hadde vi pensjonister fått den pensjonen som rettmessig tilkommer oss, ville vi hatt en langt bedre og enklere hverdag.
I 2002 ble det vedtatt at Pensjonistene skulle få tilbakebetalt noe av dette ekstreme etterslepet. Pr. i dag 19. mai 2003 ligger saken fortsatt i departementet, og saken er ennå ikke fremmet for Stortinget. Fødselshjelpen derimot er øket til kr. 33.000,-.
De fleste pensjonister er besteforeldre og ønsker at den oppvoksende slekt skal ha det så godt som mulig, med full barnehagedekning, gode fritidsordninger og skoler.
Hva med de gråhårede barna - den generasjonen som har tatt de tyngste løftene, har ikke de også fortjent den omsorg og pleie som skal til for at de skal få en verdig avslutning på et strevsomt liv?
Den landskjente legen Stein B. Husebø, som for øvrig er en av Pensjonistpartiets medlemmer, hevder at eldrepolitikken til de etablerte partiene er for dårlig. Pensjonistpartiet ser det som sin primære oppgave å endre dette til det bedre.
Vi vil arbeide for at alle trygdede får en bedre livssituasjon og at tilgjengeligheten for funksjonshemmede i Fredrikstad kommune blir langt bedre enn tilfellet er i dag.
Hvis du vil støtte oss så vi får gjennomslag for dette, så gi din stemme til Pensjonistpartiet - partiet for alle.
