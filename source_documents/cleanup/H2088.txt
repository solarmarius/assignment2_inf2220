
Torsdag 1. april 1993
Stortingsrepresentant Per Sævik (KrF):
HAUSTER DET VI SÅR
-Skriftens ord om at det eit menneske sår, får ein og hauste, er ei sanning ikkje noko stortingsvedtak kan oppheva. Difor er dette mi sterke oppmoding til Lagtinget: Stem mot framlegget til partnarskapslov. Det sa stortingsrepresentant Per Sævik (KrF, Møre og Romsdal) då Lagtinget handsama vedtaket frå Odelstinget om partnar-skapslov for homofile og lesbiske torsdag.
Per Sævik sa at det var med undring han hadde fylgt delar av debatten i Odelstinget måndag. Ikkje minst undra han seg over den harsellerande tonen nokre hadde halde innlegga sine i overfor dei som meinte at grunnlaget for å avvise lovframlegget bygde på ei overtyding ut frå ein bibelsk ståstad.
-Eg erkjenner at dersom ein legg til grunn dei rent medmenneskelege forhold, og brukar dei som hovedparameter i si haldning til denne lova, kan svaret verte slik som fleirtalet i Odelstinget gjekk inn for, sa Per Sævik. Han meinte imidlertid at saka var av så stor og prinsipiell karakter at han ikkje ville ta ansvaret som stortingsrepresentant med ikkje å nytte høvet som handsaminga i Odelstinget ga han til å åtvare mot framlegget.
Per Sævik viste til at statsråd Grete Berget hadde sagt i Odeltinget at ho var stolt og glad over at det såg ut til å bli fleirtal for framlegget.
-Eg for min del er korkje stolt eller glad dersom dette framlegget får Lagtinget sin tilslutnad idag. Då vil eg føle skuffelse og mismot, sa Per Sævik i Lagtinget torsdag.
