
Tirsdag 1. mars 1994
Samferdselspolitisk talskvinne May-Helen Moldvar Grimstad (KrF):
MILJØBEVISSTHET MÅ LØNNE SEG
Det må lønne seg å være miljøbevisst. Det er ingen mening i at det skal like dyrt eller dyrere å kjøpe "miljøbiler" som vanlige biler. Det sier stortingsrepresentant May-Helen Molvær Grimstad, som er samferdselspolitisk talskvinne i Kristelig Folkeparti. Onsdag tar hun saken opp i Stortingets spørretime.
-Jeg synes det er svært viktig at man fra myndighetenes side stimulerer til miljøvennlig trafikk. Derfor bør det føres en politikk som gjør det lønnsomt å kjøpe og bruke miljøvennlige kjøretøy. Vi har jo allerede en slik diffrensiering når det gjelder avgiftene på drivstoff, sier May-Helen Molvær Grimstad.
I spørsmålet til finansministeren, viser hun til at det finnes en del spesialkonstruerte biler som forurenser mindre enn vanlige biler. "Vil statsråden ta initiativ til å redusere engangsavgiften på slik biler for å stimulere til import og salg av mer miljøvennlige kjøretøy?" spør May-Helen Molvær Grimstad.
-Det er allerede miljøbiler på markedet i andre land. Skal de bli aktuelle for Norge, må avgiftssystemet vårt endres. Idag er importavgiften til hinder for at de kan komme i salg her i Norge. Det riktige bør være å premiere biler som bruker mindre engergi, forurenser og støyer mindre enn andre biler, konkluderer KrFs samferdsels-politiske talskvinne.
