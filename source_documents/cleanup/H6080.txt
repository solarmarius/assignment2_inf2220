
12. juli 2002
Stortingsrepresentant Einar Holstad (KrF, Justiskomiteen)
Eldre diskrimineres som lekdommere !
- Den framlagte innstillingen fra lekdommerutvalget bekrefter at samfunnet ikke ønsker å bruke de eldre! Når utvalget hevder at det er grunnleggende viktig å rekruttere fra alle aldersgrupper i befolkningen, oppleves det som en hån mot 10% av det norske folk når man foreslår å utelukke alle over 67 år, sier Einar Holstad, medlem av justiskomiteen på Stortinget.
Lekdommerutvalget ble oppnevnt ved kongelig resolusjon 9. mars 2001, og har hatt i oppdrag å gjennomgå praksis ved og reglene for valg og uttaking av lekdommere (meddommere, lagrettemedlemmer, forliksrådsmedlemmer og skjønnsmenn). Utvalgets leder, konstituert førstelagmann Rune Fjeld, overleverte utvalgets utredning til justisminister Odd Einar Dørum i går.
- Utvalget har ment at det er et grunnleggende hensyn bak lekdommerordningen at en får meddommere fra alle sosiale, økonomiske, politiske og aldersmessige lag av befolkningen. Når 10 prosent av befolkningen, som både har ressurser og god tid utelukkes, synes jeg det demokratiske prinsipp om representativitet svekkes, sier Holstad.
- Rekruttering til lekdommer fungerer i dag ikke etter hensikten. Erfaringer over lang tid viser dette. Mange velges av sine egne partifeller som en slags påskjønnelse for lang og tro tjeneste i
lokalpolitikken. Her må det stilles strengere krav til egnethet. Dette gjelder også de eldste lekdommerne, sier Holstad.
Det er også uheldig at kandidater skal trekkes direkte fra folkeregisteret. Da mister man den personlige vurderingen av hver enkelt som man tross alt har i dagens utvelgelsessystem.
- Det at man setter en øvre aldersgrense fritar ikke for behovet for en vurdering av egnethet.
Det som er svakheten med dagens system er at de som er valgt ikke blir gjenstand for fornyet vurdering etter noen tid, avslutter Holstad.
