
Torsdag 9. januar 1992
Stortingsrepresentant Svein Alsaker:
FOR SNEVER BEDREDSKAPSTENKNING
-Etter orkanen på nordvestlandet i nyttårshelgen må man bare konstatere at beredskaps-planleggingen i vårt land for snevert har vært knyttet til den militære beredskap, og for lite rettet inn mot sivile nødssituasjoner. Denne naturkatastrofen er en understrekning av hvor viktig det er å rette ressursene i den sivile beredskapen inn mot fredstidsrettet arbeid, sier stortings-representant Svein Alsaker (Kr.F., Hordaland). Alsaker er nestleder i Kristelig Folkepartis stortingsgruppe.
Svein Alsaker mener det er helt klart at situasjonen på nordvestlandet krever nødvendige politiske initiativ for å hjelpe personer og bedrifter gjennom en svært vanskelig periode.
-Jeg er tilfreds med at statsråd Kari Gjesteby i sin orientering til Stortinget understreket at denne katastrofen har et så stort omfang at det er naturlig, og selvfølgelig riktig, med betydelig statlig hjelp. Hurtig hjelp er god hjelp, og staten har et samordningsansvar når det gjelder å forsere byråkratiske flaskehalser, mener Svein Alsaker, som ser en positiv effekt i at opprydningsarbeidet vil gi arbeid til en del mennesker. Dette bør i første rekke være ordinært arbeid, slår han fast.
Når det gjelder ren økonomisk bistand, bør de statlige myndigheter først og fremst trå til der hvor naturskadefondet og forsikringsselskapene ikke dekker skadene som er oppstått, avslutter Svein Alsaker, som også vil berømme alle de nekeltpersonene, både offentlig ansatte og andre, som gjorde en kjempeinnsats for å hjelpe de som ble rammet, og som gjorde denne innsatsen under ekstremt vanskelige forhold.
