
Torsdag 28. oktober 1993
Kristelig Folkepartis Kvinner:
Barnetrygden må økes!
Barnetrygden må indeksreguleres og foreldrene bør få barnetrygd i minst ett år til. Det krever Kristelig Folkepartis Kvinner i et brev som er sendt til de to stortings-komiteene som arbeider med denne delen av forslaget til statsbudsjett, finans-komiteen og Familie/kultur og administrasjonskomiteen.
KrFK skriver i brevet at det ikke kan aksepteres når Regjeringen har foreslått at barnetrygdens satser for 1994 videreføres på 1993-nivå.
-Barnetrygdens formål er i hovedsak å kompensere for merutgifter ved å ha barn. En finner det derfor naturlig at barnetrygdsatsene indeksreguleres, heter det i brevet.
I brevet minner KrFK også om at barnetrygden helt fra den ble innført har opphørt når barnet fyller 16 år. Dette er lite tilfredstillende i dagens samfunn hvor de fleste unge er elever i videregående skole til de fyller 19 år, mener de, og foreslår at utbetalingen av barnetrygden forlenges med ett år som et første trinn.
