
Dato: 3. november 2005
Parlamentarisk leder i FrP, Siv Jensen
Vil forby ekteskap mellom søskenbarn
- Ekteskap mellom søskenbarn må forbys. Det er det mest effektive virkemiddelet vi kan bruke mot tvangs- og henteekteskap, mener Siv Jensen, som i dag la frem et forslag om dette i Stortinget.
- Tall fra den norske ambassaden i Pakistan viser at over halvparten av alle henteekteskap skjer med familiemedlemmer. 97 prosent av dem som gifter seg forteller at ekteskapet ikke skjer av kjærlighet. Dette forteller oss at vi må gjøre noe, fastslår Jensen.
Hun viser til at forskning knytter ekteskap mellom nære slektninger tett til ufrivillighet og tvang. - Dessuten forteller denne utviklingen oss at ordningen med familiegjenforening brukes aktivt for å hente restfamilien til Norge. Det er langt fra intensjonen bak ordningen.
- Over halvparten av ektefellene som blir hentet fra Pakistan er under 23 år. Flere er også under 18 år. Dette er svært unge mennesker som kan se ut til å bli presset inn i et ekteskap. Derfor bør vi også heve aldersgrensen for familiegjenforening til 24 år.
Forslagene om forbud mellom søskenbarn og heving av aldersgrensen for henteekteskap til 24 år ble fremmet i et såkalt dokument 8-forslag i Stortinget i dag. Siv Jensen fremmet forslaget sammen med Per Willy Amundsen og Ulf Erik Knudsen, som er henholdsvis kommunalpolitisk talsmann og familiepolitisk talsmann i FrP.
