
1. september 1999
Karita Bekkemellem Orheim
- Langt fra full barnehagedekning i Norge
Leder i Kvinnebevegelsen, Karita Bekkemellem Orheim, kommenterer her en påstand fra statsråd Valgerd Svarstad Haugland 1. september om at det er full barnehagedekning i Norge. Sannheten er dessverre noe helt annet enn det Svarstad Haugland påstår: Bare i Oslo venter 4.200 barn på barnehageplass, i Kristiansand venter 557, i Arendal 286, i Horten 300, og i Nittedal venter 320 barn.
Barne- og familieminister Valgerd Svarstad Haugland påstår i Politisk Kvarter i NRK radio i dag at vi begynner å få full barnehagedekning i Norge.
- Dette er ikke riktig. Situasjonen rundt i landet er at det står mange hundre barn på ventelister, sier Karita Bekkemellem Orheim.
- Tall fra kommunene viser at Valgerd Svarstad Haugland tar feil. Bare i Oslo venter 4.200 barn på barnehageplass, i Kristiansand venter 557, i Arendal 286, i Horten 300, og i Nittedal venter 320 barn. Dette er noen eksempler, men trenden er klar. Vi har ikke full barnehagedekning i Norge. Vi vil heller ikke klare å få det, uten vilje til en offensiv satsing på barnehager, sier Karita Bekkemellem Orheim.
- Nå må statsråden ta ansvar også for de barna som ønsker barnehageplass. Reell valgfrihet for foreldre og barn får vi først når mulighet for barnehageplass er tilstede, sier Orheim, som også er skuffet over at statsråden stadig utsetter den lovede barnehagemeldingen.
