
5.12.2000
Morten Lund,
Pressemelding fra
ÅPEN HØRING OM MATSMINKEDIREKTIVENE
Sentrumspartiene fikk i ettermiddag gjenomslag i Næringskomiteen på Stortinget for at det skal arrangeres åpen høring om de omstridte tilsetningsstoffene i mat, de såkalte matsminkedirektivene. Høringen vil finne sted førstkommende mandag og en rekke organisasjoner blir invitert. Næringskomiteens leder, Morten Lund (Sp) er glad for den beslutning komiteen har fattet som gjør det mulig å belyse saken bedre. Det er særlig de helsemessige sidene som må belyses nærmere, men også konsekvensene ved bruk av vetoretten.
Organisasjoner og statlige organ som vil bli invitert til høringen er bl.a.: Nettverk for Mat og Miljø, Astma- og allergiforbundet, Forbrukerrådet, Statens ernæringsråd, Statens helsetilsyn, Næringsmiddeltilsynet, matindustrien og matvarekjedene. I tillegg inviteres jurister som kan belyse konsekvensene ved bruk av vetoretten.
-Neste utfordring blir å få til enighet i komiteen om at saken skal sluttbehandles først etter juleferien. Dette er nødvendig for å få den tid som trengs til å bearbeide den informasjon som kommer på høringen og andre innspill som måtte komme til komiteen, sier Lund.
