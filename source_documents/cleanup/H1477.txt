
Dato: 6. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HELSEDIREKTØREN PÅ KOLLISJONSKURS MED HELSEMINISTEREN OG FORMANNEN I SOSIALKOMITEEN!
I VG kan man i dag lese at helsedirektør Anne Alvik er fornøyd med at 1 av 10 pasienter ligger i korridoren i sykehus. Hun vil ikke innføre straffetiltak mot sykehus som til stadighet har pasienter liggende i korridorene. - Dersom vi skulle reagert overfor alle sykehus som har korridorpasienter ville vi ikke fått gjort noe annet, uttaler hun til avisen. Nå foreslår Helsetilsynet at det skal innføres et tak på 10% korridorpasienter før det skal reageres mot et sykehus.
- Jeg tror helsedirektøren har misforstått sin oppgave, sier John I. Alvheim, sosialkomiteens leder og FrP's helsepolitiske talsmann. - Det er ikke Anne Alviks oppgave som helsedirektør å innføre regler for sykehusenes drift. Hun bør begrense seg til å gjøre den jobben hun er satt til, nemlig å holde kontroll med at vårt helsevesen følger de regler og de mål Storting og departement har trukket opp. Korridorpasienter er helt uakseptabelt. Man kan ikke tilby syke mennesker en tilværelse på utstilling i en korridor der folk haster forbi til stadighet og der faren for infeksjoner er betydelig høyere enn i en dertil egnet avdeling, sier Alvheim.
- Jeg registrerer at helseministeren også reagerer på Anne Alviks uttalelser og sier at vi må komme ondet med korridorpasienter til livs. Dette er positivt og jeg regner med at helseministerens parti, på denne bakgrunn, vil stemme for det forslaget jeg har fremmet i Stortinget om å øke sengekapasiteten i norske sykehus slik at vi kan fjerne behovet for sykesenger i korridorer. Jeg forutsetter at helseministeren nå pålegger helsedirektøren å trekke uttalelsen om å tillate 10% korridorpasienter, sier Alvheim.
- Det er dessverre et faktum at antall sengeplasser i norske sykehus er redusert med ca. 50% i løpet av de siste 30 årene, samtidig med at antallet pasienter har økt betydelig. I en rapport fra Statens Helstilsyn konkluderer man med at det er diskrepans mellom behov og kapasitet ved sykehusene i flere fylker og at man ikke har fulgt opp den demografiske utviklingen godt nok.
- Helsedirektøren må skjerpe seg i denne saken. Vi kan ikke akseptere at 10% av norske pasienter i sykehus skal ligge i en seng i en korridor mens de sliter med sine helseproblemer, sier Alvheim som har levert inn et dokument-8-forslag i Stortinget om å øke sengekapasiteten i medisinske avdelinger ved norske sykehus for å få slutt på praksisen med korridorpasienter. - Jeg håper dette forslaget nå blir behandlet raskt, avslutter han.
