
24.01.03
Ståle Urbye, (FrP)
Innvandringsdebatt og ytringsfrihet
Nettavisen hadde 21. januar et oppslag med overskriften Stempler Sandberg som rasist .
Foranledningen var en artikkel basert på et intervju med stortingsrepresentant Per Sandberg i partiavisen Fremskritt.
At Nettavisen skriver om saken kan avisen ikke bebreides for, da vi fortsatt heldigvis har en fri presse i Norge, men man kan stille store spørsmålstegn ved de forskjellige intervjuobjektenes uttalelser. Det inntrykket man sitter igjen med at siktemålet synes å være og kvele innvandringsdebatten, som Fremskrittspartiet i høy grad mener bør være på dagsorden. Innvandringen har fått et omfang som gjør at den angår oss alle, og vi kan nesten daglig lese i aviser om lite heldige følger av innvandringen. Det er imidlertid viktig at debatten skjer på grunnlag av realiteter og ikke på myter. Dette er en debatt som Fremskrittspartiet ønsker, men hvor vi gang på gang opplever ikke å få en saklig debatt, men et stempel på oss selv.
Ytringsfrihet er en av folkestyrets viktigste forutsetninger, og angriper man Fremskrittspartiets rett til ytringer, angriper man også demokratiet. La oss se litt på hva som ble sagt til Nettavisen 21. januar og av hvem. Advokat Arvid Sjødin fra Stavanger var ikke interessert i å diskutere innvandring, men stemplet i stedet Per Sandberg som rasist. Dette er en klar æreskrenkelse av Sandberg, noe som kan gi grunnlag for søksmål med krav om erstatning.
Som asyladvokat gjennom mange år har selvfølgelig Sjødin sine næringsinteresser å ta vare på.
Advokat Brynjar Meling mener at Krekar-saken ikke er et spørsmål om innvandringspolitikk, men om rettssikkerhet. Dette er feil. Hvis norske myndigheter hadde fulgt opp bestemmelsene i utlendingsloven og utlendingsforskriften skulle Krekar ha mistet sin asylstatus for mange år siden, da det ikke er tvil om at han brøt forutsetningene for innvilgelse av asyl. Dette ville også hatt konsekvenser for hans mor, bror, kone og barn.
Advokat Meling hevder at han ikke har mottatt en krone i Krekar-saken, men fremhever samtidig at han arbeider etter offentlige fastsatte salærer. Dette virker selvmotsigende. Har Meling virkelig arbeidet gratis med saken i alle de månedene han har hatt den? Har han selv dekket utgiftene til flyreise tur/retur Holland og omkring en ukes opphold der?
Rådgiver Trygve Augestad i Norsk Folkehjelp var også på banen og understreker at kun 4,1 % av befolkningen i Norge er utenlandske statsborgere og at Norge har den laveste andelen innvandrere i Norden. Dette er feilinformasjon som enten må skyldes uvitenhet eller forsøk på å skape myter. Augestad er kanskje ikke klar over at mange av innvandrerne er blitt norske statsborgere, og at annen generasjons innvandrere nesten uten unntak er norske statsborgere.
Man blir ikke nødvendigvis nordmann av å være norsk statsborger, verken i subjektiv eller objektiv forstand.
Augestads geografikunnskaper imponerer ikke. Norden består av fem land, og både Finland og Island har etter forholdene relativt få innvandrere og klart lavere enn Norge. Det er for øvrig ingen vesentlig forskjell mellom det prosentmessige antall innvandrere i forhold til folketallet i Danmark og i Norge.
Augestads påstand om at Fremskrittspartiet ønsker et etnisk rent Norge er direkte feil. Jeg skulle gjerne ha sette eventuell dokumentasjon for denne påstanden. Augestad mener videre at Fremskrittspartiet skremmer folk til å tro at det er en stor innvandringsbølge på vei til Norge, men at dette ikke stemmer. Til dette må det bemerkes at innvandringsbølgen er her. Den begynte som et resultat av innvandringspolitikken til regjeringen Bondevik I våren 1998, og det er intet tegn på at den avtar.
Unge Høyre ble av Nettavisen også bedt om å uttale seg, og det gjorde Torbjørn Røe Isaksen.
Han valgte ikke å diskutere sakens realiteter, men benyttet anledningen til å uttale seg om Fremskrittspartiet i svært nedlatende vendinger. Denne nedlatenheten har Fremskrittspartiet merket i en rekke sammenhenger. Som folkepart er vi antagelig ikke fine nok, men dette er vel snarere Høyres problem enn Fremskrittspartiets problem, da folk faktisk er velgere, og at det i et demokrati er velgerne som bestemmer hvem som skal bekle politiske verv. Før eller siden vil kanskje Røe Henriksen selv måtte erfare dette.
Man kunne si at ingen vil leke med oss. Greit for oss, vi er mange nok til å kunne leke med oss selv. Mer betenkelig er det som Nettavisens artikkel virkelig avslører, nemlig at ingen vil diskutere innvandringspolitikk med oss. Det er et oppsiktsvekkende fravær av saklige argumenter mot vår innvandringspolitikk. Betyr dette at Fremskrittspartiet har rett?
Mitt håp er at også Fremskrittspartiets politiske motstandere begynner å diskutere innvandring fremfor å forsøke og legge lokk på innvandringsdebatten. Den tid er forbi da vi kan være tause om hva som skjer.
