
5.6.2004
Venstres landsstyre
Flere kvoteflyktninger
Venstres Landsstyre mener Norge bør øke det årlige inntaket av kvoteflyktninger.
I dag har Norge en årlig kvote på 750 overføringsflyktninger - en halvering i forhold til perioden 1998 ­ 2002. Halveringen ble i sin tid begrunnet med det høye antallet grunnløse asylsøknader. Nå når denne trenden er på vei nedover, mener Venstre at det er en naturlig konsekvens at kvoten med overføringsflyktninger blir økt igjen.
En kvoteflyktning, eller overføringsflyktning, er en person som får komme til Norge etter et organisert uttak, vanligvis i samarbeid med FNs høykommissær for flyktninger (UNHCR).
Det finnes ifølge FNs høykommissær for flyktninger over 20 millioner flyktninger rundt om i verden. Venstre mener Norge har både råd og anledning til å ta imot flere enn nå.
