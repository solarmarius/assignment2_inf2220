
Leserinnlegg
- Barneloven skal beskytte barn mot overgrep
Av stortingsrepresentant Eirin Faldet (A):
Stortinget behandler for tiden barneloven i forbindelse med at FNs barnekonvensjonen skal tas inn i loven. Familiekomiteen har avgitt sin innstilling, og her understreker Arbeiderpartiet at vi ikke ønsker at barn skal utsettes for unødig press når det gjelder valget mellom å bo hos mor eller far ved et samlivsbrudd. Derfor vil vi at Stortinget ber Regjeringen om å iverksette tiltak slik at det ved alle samlivsbrudd lages en skriftlig kontrakt, eller avtale, der barnets rett til å bli hørt, og barnets interesser og rettigheter blir ivaretatt. Vi har også gått inn for å sette ned aldersgrensen for å bli hørt fra tolv til syv år. Ap har noe motvillig vært med på å senke aldersgrensen, men under visse forutsetninger. Blant annet kan sakkyndige være tilstede når barn gir uttrykk for sin mening når det gjelder samvær. For Ap er det viktig at barnet informeres om at det har en rett til å uttale seg, men ingen plikt.
FNs barnekonvensjon handler ikke bare om samværsrett, å bli hørt i barneverns- og adopsjonssaker eller andre rettigheter, men også om seksuelle overgrep mot barn. Arbeiderpartiet vil ha en skjerping av straffen når det gjelder å selge, eie eller produsere barnepornografi. I dag er lovverket utarbeidet slik at seksuelle overgrep mot barn gir overgriperen en uforholdsmessig lav straff i forhold til andre forbrytelser som for eksempel narkotikahandel. Dette skyldes at Norge ikke har egne straffebestemmelser som skiller mellom barn- og voksenpornografi. Resultatet er at vi har en lavere strafferamme for barnepornografi enn flere andre europeiske land. Et skille vil synliggjøre at barneporno handler om overgrep mot barn. Det er malplassert å plassere disse overgrepene i samme bås som pornografi. Arbeiderpartiet er også av den formening at bruk av pornografisk materiale av personer under 18 år er straffbart.
