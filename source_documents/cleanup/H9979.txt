
Dato: 13. mars 2006
Formann i FrP, Carl I. Hagen
- Ren logistikk å sende Krekar til Irak
Carl I. Hagen mener mulla Krekar fremstår som en trussel mot Norge i dagens Dagblad-intervju. Hagen sier det bare er et spørsmål om ren logistikk å få Krekar sendt ut av landet.
- Når selv USAs utenriksminister og Storbritannias statsminister har kunnet besøke Irak, bør det ikke være vanskeligere å ordne et fly som transporterer mulla Krekar til Irak, mener Carl I. Hagen.
Hagen reagerer skarpt på at mulla Krekar sier Osama Bin Laden er et godt menneske.
- Folk flest har grunn til å bli bekymret over at mulla Krekar fortsatt er her i landet. Det er nå på tide at regjeringen bekymrer seg mer for Norges sikkerhet, enn Krekars personlige sikkerhet i Irak. Det er ingen grunn til at han skal være her i landet, sier Hagen.
Hagen minner om at Iraks nye regjering har bedt om å få Krekar utlevert. - Dermed finnes det ingen grunner til at regjeringen skal belemre folk flest med den trusselen mulla Krekar representerer mot vårt demokrati. Krekar har fått sin rettssikkerhet, og kan ikke forvente noe mer av den norske stat.
- Det er et vesentlig poeng at selv Saddam Hussein sitter fengslet i Irak og venter på et rettferdig rettsprosess. Det er derfor ingen grunn til at Krekar ikke skal få den samme behandlingen.
- At Krekar fortsatt er i landet er uansett fremfor alt et bevis på at regjeringen håndterer den norske innvandringspolitikken snillistisk, avslutter Hagen.
