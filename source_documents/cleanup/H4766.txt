
16. februar 2000
Karita Bekkemellem Orheim
- Kontantstøtten bidrar til redusert arbeidsstyrke
Stortingsrepresentant Karita Bekkemellem Orheim (Ap) tar opp kontantstøttens virkninger på arbeidsstyrken
I Stortingets spørretime onsdag spurte Karita Bekkemellem Orheim finansministeren om hva han vil gjøre for å motvirke de negative konsekvensene som kontantstøtten har for arbeidsstyrken i Norge.
- Finansministeren har uttalt at kontantstøtten kan bidra til å redusere arbeidsstyrken i Norge, og dermed skape problemer for privat og offentlig sektor. Hvilke tiltak har statsråden tenkt å iverksette for å motvirke denne utviklingen på kort og lang sikt, spurte hun.
Gudmund Restad svarte at bakgrunnen for utsagnet om at kontantstøtten kan føre til lavere vekst i arbeidsstyrken framover, var en undersøkelse utført av Statistisk Sentralbyrå. Denne undersøkelsen bygger på data fra 1998 og 1999 og tyder på at 20 prosent av kvinnene i familier som mottar kontant støtte har redusert sin arbeidstid som følge av ordningen. Med eldrebølgen blir det imidlertid behov for å stimulere til høy yrkesdeltakelse, for å produsere de velferdstjenestene som trengs. Likevel ville ikke Restad trekke noen konklusjoner av kontantstøtteordningens konsekvenser for arbeidsmarkedet, fordi en samlet evaluering av ordningen først vil foreligge i 2001. Først når denne evalueringen foreligger, vil det være aktuelt å vurdere tiltak for å motvirke uheldige utslag, sa han.
Karita Bekkemellem Orheim uttrykte bekymring over at veksten i arbeidsstyrken ser ut til å ha stagnert, og hun mente dette er et meget urovekkende signal for framtidas velferdsstat.
- Bare for å opprettholde dagens nivå på omsorgstjenestene, vet vi at det er behov for flere tusen nye arbeidstakere. I romjulen offentliggjorde Norsk Sykepleierforbund en statistikk som viste at i underkant av 3000 sykepleiere forlot yrket i fjor for å benytte seg av kontantstøtteordningen. Jeg regner med at statsråden er enig med meg i at framtidas politikk må gjøre det mer attraktivt å arbeide, sa hun.
