
29.10.98
Marit Tingelstad,
POLITISK VILJE TIL Å IVARETA GAMLE HÅNDVERKSFAG
- Jeg tolker absolutt svarene fra kirke-, utdannings- og forskningsministeren på den måten, sier stortingsrepresentant Marit Tingelstad, etter at hun denne uken hadde interpellasjon om dette temaet i Stortinget.
- Jeg er glad for at statsråd Lilletun vil ta initiativ til et møte hvor representanter for Oppland Fylkeskommune, Hjerleid videregående skole, Dovre kommune og høgskolene i Gjøvik og Sør-Trøndelag kan drøfte saken. Jeg forventer at dette vil gi resultater. Målet er å gi utdanningstilbud som kan sikre at vår kulturarv blir tatt vare på. Bygningsvern er ikke ivaretatt i dagens fagplaner. Det lille som fantes ble borte i Reform 94, fortsetter Marit Tingelstad.
- Jeg ønsker videre at det blir mulig å få høgskolestatus på endel av fagområdene. Hovedmålet er at den praktiske erfaringsbaserte kompetansen som noen få, eldre yrkesutøvere fortsatt besitter, blir videreført og dokumentert. Dette skal ikke bli en teoretisering av fagene, men kompetansen må få den nødvendige historiske forankring.
- Statsråd Lilletun nevnte også en eventuell landslinje lagt til Hjerleid. En annen mulighet er å få fagområdet lagt til teknisk fagskole. Alle disse momentene er det nødvendig å drøfte grundig sa statsråden, noe jeg er enig i, sier Tingelstad.
- Jeg håper Nord-Gudbrandsdalen fortsatt tar hansken og jobber hardt for å få dette tilbudet. Oppland har flest fredede bygninger av alle fylker i landet. Det forplikter, sier Marit Tingelstad.
