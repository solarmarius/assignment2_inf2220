
onsdag 31. mai 2000 16:13:00
Nyskapingspolitikken som ble borte
- Lars Sponheim og sentrumsregjeringen klarte å vri den gammeldagse industripolitikken over til fødselshjelp for etablerere og nyskapere over hele landet. Finansministerens overbeviste ikke i Stortingets spontanspørretimen i forsøket på å tilbakevise påstanden om at Ap vil tilbake til en gammeldags industripolitikk. - Jeg mener Ap-regjeringen ike har noen gjennomtenkt politikk for et nyskapende næringsliv, sier Venstres finanspolitiske talsmann Terje Johansen.
Finansminister Schjøtt Pedersen sa i spørretimen at det ikke ligger noen bevisst politikk bak de kraftige nyskapingskuttene i revidert nasjonalbudsjett. - Det er godt mulig kuttene skjer uten bevissthet, men det gjør ikke akkurat situasjonen mer tillitvekkende, kommenterer Terje Johansen. Johansen sa i spontanspørretimen at Ap-regjeringen ikke hadde brukt ostehøvel på næringspolitikken i revidert nasjonalbudsjett, men i stedet stikkspaden til å grave ut de tiltakene for nyskaping som ble iverksatt av sentrumsregjeringen. - Jeg har en mistanke om at Ap gjerne vil tilbake til den gammeldagse industripolitikken hvor konsernene med gode kanaler inn til maktens korridorer hadde forrang, sier Venstres Johansen.
Ap har blant annet stengt igjen den offentlige hoveddøra til nyskapere resten av året i store deler av landet, ved å halvere SNDs landsdekkende midler til næringsutvikling halvveis i året. Regjeringen har inndratt midler til å hjelpe småbedrifter med å nå ut internasjonalt rett etter at den nye næringsministeren Grete Knudsen erklærte at "Den store forskjellen fra den forrige regjeringen er at vi er mer internasjonalt orientert." Bedriftene blir pålagt en ekstraregning på flere hundre millioner kroner gjennom utvidelse av sykelønnsansvaret, og bevilgningene til å redusere skjemaveldet for småbedrifter blir redusert. En rekke andre alvorlige kutt rammer tiltak for å styrke båndene mellom småbedrifter og forskingsmiljøer, og opprettelsen av lokale næringshager for kunnskapsbaserte bedrifter.
- Partiene i sentrum er enige om at vi skal rydde rom i budsjettet til å føre tilbake midlene til de som skaper framtidas arbeidsplasser. Hvor bevisst finansministeren har vært på de nyskapingskuttene han har vært med på, vil vise seg når Ap skal ta stilling til disse forslagene, sier Johansen.
