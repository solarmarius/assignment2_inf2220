
Mandag 5. juli 1993
Kristelig Folkepartis leder, Kjell Magne Bondevik:
Hvis Arbeiderpartiet i opposisjon:
Mistillit på grunn av ledigheten.
- Hadde det i dag vært en annen regjering, hadde nok Gro Harlem Brundtland som opposisjonsleder for lengst stilt mistillitsforslag mot Regjeringen på grunn av den høye arbeidsledigheten. Arbeiderpartiet kan være tilfreds med at det nå er en saklig opposisjon som er mer opptatt av samarbeid om tiltak mot ledigheten enn råkjør mot Regjeringen. Men Arbeiderpartiet må i valgkampen finne seg i å bli vurdert spesielt utfra ledighetssituasjonen.
Det var Kristelig Folkepartis leder, Kjell Magne Bondevik, som sa dette på en pressekonferanse i Nevlunghavn i Vestfold mandag.
- Den rekordhøye ledigheten viser at Arbeiderpartiet slett ikke er noen garantist for full sysselsetting, slik partiet ofte har framstilt seg. Verken Arbeiderpartiet eller vi andre har noe fasitsvar på hvordan vi skal få ledigheten radikalt ned. Men vi må samarbeide om flere tiltak for å få ned arbeidsledigheten generelt og ungdomsledigheten spesielt.
KrF gikk i bresjen for en bredt sammensatt sysselsettingskommisjon, for lavere arbeidsgiveravgift mot høyere merverdiavgift, og for å bruke kommunene mer aktivt i midlertidige sysselsettingstiltak.
Men flere tiltak må settes inn, blant annet ytterligere reduksjon av arbeidsgiveravgiften og flere fag inn under lærlingeordningen.
I en situasjon hvor bedriftene trenger kapital for å skape arbeidsplasser, er det uklokt, som Regjeringen foreslår, å øke formueskatten, som også blir økt skatt på kapital i bedriftene.
Arbeiderpartiet må finne seg i at de i valgkampen vil bli vurdert spesielt utfra ledighetssituasjonen, fordi partiet alltid har framstilt seg som spesielt opptatt av disse spørsmål. I stedet for prøver nå Arbeiderpartiet å få debatten over på regjeringsspørsmålet, og framstiller Høyre som den store motstanderen. Men saken er at Arbeiderpartiet og Høyre i mange saker har sammenfallende syn, som i store deler av næringspolitikken, distriktspolitikken og i et viktig verdispørsmål som genteknologien, sa Bondevik.
