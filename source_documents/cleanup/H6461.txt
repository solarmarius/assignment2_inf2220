
14.12.02
Lars Sponheim (V)
Sponheim: - Utviklingen i EU er et gode
- Det er ingen tvil om at den utviklingen vi ser innenfor EU, med utvidelse østover og forhåpentligvis en økt demokratisk styreform er et gode, uavhengig av Norges tilknytning, sa Lars Sponheim på Venstres landsstyremøte denne helga. Han kritiserte perspektivløsheten i norsk politisk debatt, og håper det kan komme noe godt ut av den siste tids debatt om strømpriser.
- Tidligere i høst var jeg på besøk i Zambia og Mosambik og fikk møte land med store muligheter og store utfordringer. Det gjør sterkt inntrykk å besøke land hvor millioner av mennesker lever på grensen av hungersnød, hvor sultkatastrofer truer og hvor de nye familiestrukturene består av bestemor og 10 barnebarn, fordi mellomgenerasjonen nesten er utryddet av Aids-epidemien, sa Lars Sponheim.
- Da vi kom hjem, var Norge snudd på hodet i en altoverskyggende debatt om hva Otto Jespersen har lov å mene om landets statsminister.
Superstyrke og supervisdom
Lars Sponheim var tirsdag denne uken til stede ved utdelingen av Nobels fredspris til Jimmy Carter. ­- En meget velfortjent pris til en mann som virkelig har satt de store utfordringene inn i sitt rette perspektiv, sa Sponheim, som siterte fra Carters takketale:
"Hvis vi aksepterer ideen om at FN er den beste veien å gå for å bevare freden, ja da må også de veloverveide beslutningene FNs sikkerhetsråd kommer frem til, håndheves. Altfor ofte har alternativet vist seg å være ukontrollerbar vold og stadig økende sfærer av fiendtlighet.Krig kan av og til være et nødvendig onde. Men uansett hvor nødvendig krig måtte være, er og blir det et onde, aldri et gode. Vi kan ikke lære hvordan vi skal leve sammen i fred ved å drepe hverandres barn.", sa Carter og la til: "Superstyrke er ikke det samme som supervisdom."
- Den setningen kan like godt rettes mot landets største avis, som fant det mer formålstjenlig å vie plass og ressurser til en spøk fra Norges statsministeren på presselosjens julebord, enn å gjengi en eneste setning fra Carters tale, sa Sponheim oppgitt.
Klagerop
- I dette bildet passer det også godt å oppsummere høstens stortingssesjon. Aldri har klageropene fra opposisjonen vært større enn denne høsten. Men bak den kraftfulle ordbruken har det vært lite politisk substans. Aldri har vi brukt mer penger enn vi gjør nå. Og sjelden har det vært mer målrettet bruk av de midlene vi som politikere har til vår disposisjon, sa Venstre-lederen.
- Jeg må si at jeg er bekymret for norsk politikks framtid dersom denne høsten er et varsel om de tidene som kommer. Det er ikke grenser for hva regjeringen får skyld for. Sist var det brannen i Trondheim som var regjeringens skyld, skal vi tro Magnhild Meltveit Kleppa fra Senterpartiet.
Sponheim mener norsk politikk og klimaet i samfunnsdebatten er tjent med en noe større nøkternhet ved neste korsvei. - Det spillet vi har sett i høst gjør at alle politiske partier taper troverdighet. Det er først og fremst et problem for det norske demokratiet, sa Lars Sponheim.
- Det finnes ingen enkelt faktor som fordeler mer urettferdig mellom de som har mye og de som har lite, enn høy rente. Derfor har det hele tiden vært avgjørende for Venstre og regjeringen å holde et stramt budsjett for å dempe presset mot rente og kronekurs. Orden i økonomien har denne høsten vært prioritet nr 1 for Venstre. Et stramt budsjett er også det viktigste tiltaket for å sikre et sterkt og konkurransedyktig næringsliv i hele Norge. Og for å trygge arbeidsplasser - ikke minst i distrikts-Norge.
Rentenedgang
Sponheim mener vi allerede ser resultatet av denne jobben, ved at Norges Bank onsdag satte ned renten med et halvt prosentpoeng, og varslet ytterligere nedsettinger i tiden som kommer. - Dette betyr selvfølgelig en del for husholdningene, men ikke minst betyr det lysere utsikter for konkurranseutsatt industri, for landets kommuner og for landbruket. Bare for kommunene betyr dette over 400 millioner kroner i reduserte utgifter. Det viser hvor viktig det var at regjeringen fremmet et stramt budsjett, og at stramheten ble beholdt gjennom Stortingets behandling, sa Sponheim.
- Politikk handler om å prioritere. Det er nettopp det vi har gjort denne høsten. Vi prioritere de fattigste både i Norge og i et globalt perspektiv. Vi har fått et budsjett som har en sterk sosial profil. Tiltak mot rusmisbruk, mot vold i hjemmet, tiltak mot handel med kvinner og barn, og en sterk vekst for psykiatrien er blant de viktigste tiltakene. For småbedriftene vil Venstres seier i kampen mot den kompliserte investeringsavgiften som nå endelig er fjernet og fjerning av en rekke hensiktsløse tollsatser gi store lettelser både i penger og skjema-arbeid. Her leverer vi en målrettet satsing til de som vil noe, til nyskaping og framtidsoptimisme. Vi leverer et viktig bidrag til de bedrifter og arbeidsplasser vi skal leve av i framtiden.
- Jeg er glad for at vi kan møtes her og ønske hverandre god jul og samtidig være stolte over å ha vært med på å tatt ansvar i en situasjon der det hadde vært det minst smertefulle å stikke av, sa Sponheim. - Vi kan være stolte over å ha vært en avgjørende del av de partiene som nå danner flertallet for neste års budsjett som fører til en bedre og mer moderne miljøpolitikk, som gir bedre rammevilkår for gründere og småbedrifter og som tar sosialt ansvar for de som faller utenfor.
Gjør seg selv liten
- Norsk politikk er i ferd med å gjøre seg selv liten, sa Sponheim. - Og det passer Venstre dårlig. Vi har aldri vært et parti for den populistiske dag-til-dag-politikken, men et parti for de store visjoner og noen nødvendige, men upopulære endringer. De sosialliberale verdiene og sosialliberalismen står sterkere enn noen gang tidligere. Frihet, respekt for individet, toleranse og menneskerettighetene er anerkjente verdier for stadig flere.
Venstres framtidsvisjon er at politikken skal skape forutsetninger, ikke være til hinder, sa Venstre-lederen.
- Jeg vet at mine barn kommer til å ha større muligheter til å velge hva de vil gjøre med sine liv enn noen generasjon har hatt før dem, sa Sponheim. - For oss liberale er enkeltmenneskets vekst det avgjørende. Vi skal slåss for en frihet som skaper trygghet hos flest mulig. En utvidet trygghet er også en utvidet frihet. Vi skal slåss for mer frihet og mer ansvar, sa Sponheim.
Bedre muligheter
Gjennom de totalitære systemenes fall i Europa har forutsetningene for en liberal samfunnsutvikling i vår del av verden blitt radikalt forbedret, mente Sponheim.
- Individualiseringen, internasjonalisering og informasjonsrevolusjonen gir nye muligheter for flere og flere mennesker. Nå må vi skape en ny liberal dagsorden som består av følgende hovedoverskrifter: Demokrati, velstandsutvikling, miljøpolitikk og en politikk bygget på de sosialliberale verdier personlig frihet og sosialt ansvar, sa Lars Sponheim.
- I løpet av de siste årene har mange land blitt demokratiske eller fått en utvikling i demokratisk retning. Men fortsatt finnes det mange totalitære regimer. I de etablerte demokratiene utgjør likegyldigheten overfor politikk og det politiske arbeidet en trussel mot det levende demokratiet. Vi må løfte politikken til å handle om de spørsmålene som påvirker folks hverdag, sa Sponheim.
I deler av den tredje verden øker velstanden for stadig flere mennesker og i en raskere takt en noen gang før i verdenshistorien, mente Lars Sponheim.
- I de delene av Europa som ikke lenger lider under den kommunistiske undertrykkelsen finnes det gode forutsetninger for å øke velstanden kraftig. Mange av disse landene står nå på trappene av et EU-medlemskap som sikrer dette. Uten at jeg skal gå inn i en stor EU-debatt er det ingen tvil om at den utviklingen vi ser innenfor EU, med utvidelse østover og forhåpentligvis en økt demokratisk styreform er et gode, uavhengig av Norges tilknytning, sa Sponheim.
Påvirker miljøet
Mennesket har i årtusener sterkt påvirket det miljøet som vi alle lever i, sa Sponheim.
- Aldri har denne påvirkningskraften vært større og i større utstrekning enn i dag. Trusselen om globale økologiske katastrofer øker det ansvaret det påligger hver enkelt av oss til å arbeide for en mer miljøvennlig framtid. Den økonomiske utviklingen i alle vestlige land må i langt større grad knyttes opp mot en økologiske utviklingen. De rike landene står for en betydelig del av de fleste globale miljøtrusler. Ikke minst er USA et land som har lite å være stolt over.
Den liberale utfordringen blir å gjøre om gode tanker til handling, sa Sponheim. - Norge må bli et foregangsland for moderne miljøteknologi. Vi må vise at det er mulig å bruke skatter og avgifter i miljøets tjeneste, sa han.
Styrke velferdssamfunnet
- I løpet av noen tiår har Norge forvandles fra en nesten etnisk enhetlig nasjon, til et flerkulturelt samfunn. Den liberale utfordringen er å skape nye sosiale strukturer som gir menneskene en forankring i det nye samfunnet. Bedre integrering og økt arbeidsinnvandring vil tilføre det norske samfunnet mer mangfoldig kompetanse og bidra til toleranse og likeverd, sa Lars Sponheim.
- De nye utfordringene kan bare møtes gjennom å la alle få større mulighet til å løse de utfordringer de står overfor - enten i felleskap eller hver for seg. Vi må tørre å gi slipp på de store og standardiserte løsningene over hvordan folk skal leve sine gode liv, til fordel for det som passer hver enkelt. Sosialliberalismen er mer enn noe annet frihetens ideologi - det handler om kampen mot maktkonsentrasjon, kampen for individets selvstendighet og kampen for at alle skal ha de samme muligheter til å skape seg sitt eget gode liv uansett kjønn, kulturell, religiøs eller etnisk bakgrunn, sa Venstres leder.
Satsing på kollektiv
Neste år blir det avsatt nær 8,3 milliarder kroner til kollektivtransporttiltak over statsbudsjettet, fortalte statsråden.
- Det kunne ingen tro dersom vi leser landets aviser, eller lytter til opposisjonen, sa Sponheim, som understreket at dette er en økning på 7,7 prosent, eller nesten 600 millioner kroner, sammenliknet med i år.
- På et stramt budsjett har vi dermed fått til en vesentlig vekst i kollektivinnsatsen, og den er målrettet satt inn der den trenges mest: Til å styrke framkommelighet og brukervennlighet for kollektivtransport i de største byområdene, sa Sponheim. - Innenfor vegbudsjettet setter vi av nesten 800 millioner kroner øremerket kollektivtransporten: Til utbygging av kollektivfelt, lyskryssprioritering, terminaler og holdeplasser, til å øke tempoet i å ruste opp og bygge ut T-banen i Oslo, ja, rett og slett til å gjøre buss og bane bedre og mer pålitelig.
- Og vi bevilger mer enn noen regjering tidligere til kollektivrabatter for ungdom og studenter. Dermed senker vi prisene for framtidens kollektivbrukere, og gjør hverdagen litt lettere for mange studenter. Samarbeidsregjeringen følger opp de kravene som Venstres landsstyre gjorde vedtak om tidligere i år, mente Sponheim.
Skuffende fra England
På onsdag fikk vi den skuffende beskjeden om at den britiske regjeringen har besluttet at Sellafield-anlegget Nord-England kan fortsette med sine radioaktive utslipp fram til 2006, fortalte Venstre-lederen. - Det betyr at de ikke har tatt den massive motstanden i Norge og andre Nordsjø-land på alvor. Vi vet imidlertid at britiske myndigheter har opplevd det sterke engasjementet mot Sellafield-utslippene som meget ubehagelig. Derfor må kampen mot utslippene fortsette og intensiveres. En kamp Venstre skal stå i spissen av.
- Det norske presset har sikkert medvirket til at den britiske regjeringen instruerer miljødirektoratet til å vurdere et moratorium på utslippene i påvente av at ny renseteknologi kan installeres. Det gir et visst håp, men det er underlig at den britiske regjeringen ikke selv har vedtatt at et slikt moratorium skal innføres.
- Jeg lover det norske folk at Venstre skal bidra til at denne saken fortsatt blir prioritert av den norske regjeringen, sa Sponheim. - Dessuten bør det snarest lages allianser med andre land som blir berørt, for å få en snarlig avklaring på de rettslige sidene ved Sellafield-saken.
Fokus på strømpriser
- Denne vinteren så langt har handlet om strømpriser og en angivelig kraftkrise, sa Sponheim, som håper fokuset rundt dette også kan få positive konsekvenser.
- Tenk om folk dette året fikk øynene opp for at det går an å spare energi, og satse for eksempel på bioenergi, sa han. - For meg som er genuint opptatt av bioenergi er det eventyrlig å se hvordan det nå drives daglig voksenopplæring i nesten enhver norsk avis om strømsparing og bioenergi.
Stolt over "asylskandalen"
- Gjennom de siste månedene har VG brukt store ressurser på å skrive om den store "asylskandalen". At VG plutselig har fått det for seg at Bondevik I-regjeringen førte en for liberal asyl- og innvandringspolitikk får være avisens sak, selv om det er fristende å påpeke at ikke minst VG i årene før regjeringsskifte i 1997 både på leder- og kommentarplass stod hardt på for å få endret den stivbente asyl- og flyktningepolitikken tidligere regjeringer stod for. Ja, jeg vil si det slik at det var nesten ingen som utøvde et så sterkt press mot regjeringen for å få endret praksisen enn nettopp VG, sa Sponheim.
- Men å kalle endringene i asylpolitikken for en skandale, eller enda verre, noen form for avsløring er i beste fall å snu tingene på hode. I verste fall er det avisens egen dekkoperasjon for å ha brukt store ressurser på å finne absolutt ingen ting, sa Sponheim som mente det var fristende å dra paralleller til TV2s "Rikets Tilstands" såkalte dopingavsløringer.
- Jeg tror vi alle som er her er stolte over å ha vært med i en regjering som fikk myket opp norsk politikk overfor asylsøkere og innvandrer etter mange år med en innhuman politikk fra Arbeiderpartiregjeringer. Det var nettopp det vi gikk til valg på, og det var et bærende element i sentrumsregjeringens politiske plattform.
- Teori ble omsatt til praksis. Det er jo det politikk handler om. Den øverst ansvarlige for, og siste ankeinstans i flyktninge- og asylpolitikken den gang, justisministeren, innførte en lavere terskel ikke minst for å gi opphold på humanitært grunnlag. Senere fremmet sentrumsregjeringen nye retningslinjer på dette området, og fikk støtte for dette i Stortinget. Bare Fremskrittspartiet stemte mot. Nå - tre år senere - skal altså dette i følge VG være en slags skandale som blir "avslørt". At politiske meninger ble omsatt til praktisk politikk.
Sponheim mente påstandene om at oppholdstillatelse bli gitt på grunnlag av flyktninger og asylsøkeres politiske preferanser var absurd.
- Nå er det på tide at vi i dette partiet samler oss rundt en av våre statsråder som opplever et helt utilbørlig mediepress - og sier klart fra om at dette finner vi oss ikke i. Vi er stolte over hva Odd Einar Dørum og Atle Hamar gjorde i den politiske ledelsen av justisdepartementet fram til våren 2000, og det skal vi jammen gi beskjed om, sa han.
Handlingsplan mot menneskehandel
Regjeringen vil snart legge fram en handlingsplan for å motvirke menneskehandel eller handel med kvinner og barn for å være mer presis. Handlingsplanen bygges opp rundt 5 viktige perspektiver :
Handel med kvinner og barn er et brudd på menneskerettighetene.
Handel med kvinner og barn er seksualisert vold og strider mot prinsippet om likestilling mellom kjønnene.
Fattigdom gjør kvinner og barn særlig utsatt for menneskehandel.
Hensynet til barnas situasjon og sårbarhet vil kreve særskilte tiltak.
Menneskehandel er profittmotivert, fremmer parallelløkonomi og kan være organisert kriminalitet.
- Det er lett å blåse dette bort med å si at dette er et problem som ikke forekommer i vår del av verden, men som vi i verste fall er berørt av gjennom enkelte norske menns trang til å stadig legge ferien sin til Thailand eller andre land hvor dette er et utbredt problem, sa Sponheim.
Sponheim anslår at det er mellom 700.000 og 2 millioner barn og kvinner som årlig blir utsatt for denne form for menneskehandel på verdensbasis. Også i Norge ser vi at dette er et økende problem. I handlingsplanen vil Regjeringen foreslå konkrete tiltak for å demme opp om denne utviklingen.
- Vi vil beskytte kvinnene og ta bakmennene. Vi vil gi kvinnene vitnebeskyttelse og vi vil bruke hallikparagrafen mer effektivt. Justisministeren og regjeringen viser gjennom sitt arbeid i handlingsplanen mot med kvinner og barn at han er beredt til å ta sosialt ansvar, sa Sponheim.
Ny visjon for næringsvirksomhet
- Det blir for enkelt som Jens Stoltenberg vil ha det til - å skape for å dele, uten å angi noen retning for hvordan verdiene skal skapes, men bare på hvordan de skal fordeles, sa Lars Sponheim.
- Det er ingen tvil om at Norge trenger en ny visjon for nasjonens næringsvirksomhet. I dag flagger for mye virksomhet ut eller legger ned, uten at ny virksomhet erstatter den gamle. Norge trenger en ny industripolitikk. Ikke en gammeldags politikk for kraftkrevende tungindustri, men en ny og moderne innovasjonspolitikk for framtidens bedrifter. Vi må tenke nytt og annerledes. Mindre og større på samme tid. Nettopp derfor er det viktig å slå ring om de tiltakene regjeringen har foreslått og fått flertall for i statsbudsjettet, sa Sponheim.
Arbeiderpartiets og venstresidens forslag om "litt mindre skattelette" betyr i praktisk politikk å innføre dobbeltbeskatning ved utbytteskatt og nye innstramminger i delingsmodellen og i opsjonsbeskatningen. Arbeiderpartiets forslag motvirker etablering av, og investering i, nye bedrifter i Norge, mente Sponheim.
- Og det bidrar til en massiv flytting av arbeidskraft fra privat til offentlig sektor. En slik utvikling ønsker ikke Venstre fordi den ikke er framtidsrettet.
Ustabilt arbeidsmarked
Lars Sponheim tror vi vil ha et ustabilt arbeidsmarked i tiden som kommer.
- Vi vil se konjunktursvingninger som gjør at ledigheten vil øke i enkelte bransjer, samtidig som hovedtrekkene kommer til å være mangel på arbeidskraft. Derfor er det viktig med både økt arbeidsinnvandring - noe regjeringen arbeider kontinuerlig med å myke opp reglene for å få til. Og det er viktig at vi får størst mulig del av den norske arbeidskraftsressursen tilgjengelig. Vi må få til et inkluderende arbeidsliv, vi trenger reformer for å begrense uføretrygding og det er nødvendig at den nye pensjonsreformen som vil være en de viktigste politiske sakene i årene som kommer belønner det å stå i arbeid lenge, sa Sponheim.
- En ny industripolitikk skapes best i samspillet mellom næringslivet og utdanningsinstitusjonene. Derfor er det viktig at regjeringen fortsetter opptrapping av satsing på forskning og utvikling, samtidig som kunnskap i større grad kan kommersialiseres til det beste for landet. Her trenger vi å tenke nytt og annerledes. Vi må også skape flere praksisplasser i bedrifter for studenter og satse på utvekslingsordninger mellom utdanningsinstitusjoner i andre land for få ny kunnskap og nye impulser.
- Miljøutfordringene er også en innovasjonsutfordring - og det kommer til å være et viktig konkurransefortrinn for norske bedrifter. Det er ikke bare kronekurs, rentenivå og prisen på arbeidskraft som kommer til å være avgjørende om vi lykkes med etablere ett nytt og konkurransedyktig næringsliv. Miljøaspektet vil være en minst like viktig og avgjørende faktor. Bare de bedrifter som tar miljøutfordringene på alvor vil lykkes i framtidens konkurransesamfunn. Og det er bra, sa Sponheim.
Demokrati og folkestyre
Lars Sponheim mener Venstres viktigste ærend i politikken vil alltid knytte seg til demokrati og folkestyre.
- Hele Venstres historie er historien om innføringen av, og kampen for, å bevare og utvikle demokratiet. Og det er jo selve kjernen i den liberale ideologi det handler om: Troen på at vanlige folk er i stand til å styre seg selv og sitt eget liv, sa Sponheim.
- Venstre kommer til å stå på lokaldemokratiets side, slik vi alltid har gjort. Vi tror på de gode gamle verdiene som lå til grunn for etableringen av det lokale selvstyret. Nemlig kommunenes frihet til å bestemme mest mulig, innbyggernes rett til å delta i styringen av sitt samfunn og det at lokale beslutninger ofte er de mest effektive for de beslutningene da tas av de som kjenner sakene best.
Lars Sponheim mener kampen for lokaldemokratiet vil være en viktig sak for Venstre ved valget høsten 2003.
- Og det kommer til å være et konkurransefortrinn for oss. Jeg tror nemlig at vi kommer til å se et betydelig lokaldemokratifokus i denne valgkampen, sa Sponheim.
Flere folkeavstemninger
- Vi skal styre på vegne av innbyggerne, ikke styre innbyggerne. Derfor bør vi være forsiktige med å sitte på kommunehuset og gjøre vedtak som er helt på tvers av folkemeningen. Det er en god Venstreholdning å teste ut folket gjennom å holde folkeavstemminger i tunge saker, sa Sponheim.
- Skal vi igjen skape tillit til politisk arbeid, må vi greie to ting samtidig. Vi må være opptatt av framtid og de store linjene i politikken, men samtidig hver dag beherske å opptre som ombudskvinner- og menn i tjeneste for saker innbyggren brenner for i dag.
Lokalpolitikere som opptrer slik, føles ofte brysomme for administrasjonen, som ofte ikke ser forskjell på å opptre i en slags skjermet sektor og det å arbeide med folket som oppdrags- og arbeidsgiver, mente Sponheim. - Mange rådmenn liker ikke at offentligheten bryr seg med det som skjer i det han eller hun oppfatter som sin egen bedrift. Vi Venstrefolk må sette fokus på dette, ikke for å være brysomme, men for å holde lokalt folkestyre i hevd.
- Venstre må være et "annerledes" parti i lokalpolitikken, sa Sponheim. - Og mange steder skiller vi oss ut og står ofte mot resten når vi flagger kamp for åpenhet, deltakelse og sier fra om at det de folkevalgte som skal styre kommunen. Venstre er på mange måter Lokalpartiet mot sentralpartiet - mot kommunepartiet. Det skal vi være stolte av!
Følelser om dyrevelferd
- Jeg hadde i går gleden av å holde pressekonferanse om dyrevelferd i et fjøs, sa Sponheim. - Jeg har sjelden arbeidet med en politisk sak som vekker følelser hos så mange mennesker som er utenfor den politiske debatten forøvrig. Dette ligger i grenseland for hva som er tradisjonell politikk, og det kommer til å engasjere på tvers av partigrenser.
- Disse spørsmål denne har grepet meg veldig, fortalte Sponheim. - Jeg har alltid vært engasjert i dyr, og har hatt dyr i hele mitt liv, men nå går vi inn i problemstillingene og sørger klart for at dyrene våre har det godt.
Det er over tredve år siden sist dette temaet ble politisk behandlet. - Det er strengt nødvendig at vi har denne debatten, sa Sponheim. - Regjeringen slår nå fast at dyr har en egenverdi uavhengig av verdien de måtte ha for mennesker. Et samfunn kan bedømmes etter hvordan det behandler sine svakeste. Derfor er dette viktig for samfunnsutviklingen, for det skaper et bedre samfunn for oss alle.
- Og hvis det er lov å bruke denne talerstolen til reklame, så vil jeg si at denne stortingsmeldingen er meget god lesning, sa Sponheim. - Den inneholder en meget god beskrivelse av norsk dyreholds historie, og blir en god julepresang, smilte han.
Utflytting av tilsyn
- En annen viktig sak som har gjort meg veldig stolt de siste dagene er utflytting av tilsyn fra Oslo, sa Sponheim. - Det er en kontroversiell og overraskende sak fra regjeringen, som sikkert kan skape debatt også i Venstre. Men jeg vil minne om Venstres program om at staten må ta hele landet i bruk.
Sponheim siterte statsrådkollega Victor Normann på at flytting av statlige tilsyn ut av Oslo vil bidra til at Oslo også i framtiden har et land å være hovedstad for.
Takket for samhold
Sponheim avsluttet med å takke for samholdet i partiet etter det som var en sturbulent start for partiet og partiets leder på dette året. - Vi tok oss gjennom et meget turbulent landsmøte, og har hatt et veldig godt samhold etter landsmøtet, sa Sponheim. - Jeg vil gjerne takke dere alle for at dere har stilt opp. Det har vært godt å sitte i en tøff og vanskelig regjeringsposisjon å ha et samlet parti bak seg, som også delte ut ros til Unge Venstre, som han mente nå utvikler seg på en usedvanlig spennende måte, til det han kalte en "positiv stressfaktor" for moderpartiet.
