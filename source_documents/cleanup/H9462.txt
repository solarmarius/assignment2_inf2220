
9.8.2005
Miljøpartiet De Grønne
UNION OG KONKURRANSETILSYNET
Om det blir finansduoen Stordalen/Spetalen eller Konkurransetilsynet som redder Union fra nedleggelse gjenstår å se. Kanskje blir det en kombinasjon. Stordalen er ærlig nok til å innrømme at han bare er ute etter et godt investeringsobjekt, mens 280 familiers økonomiske skjebne er kasteballer i konkurranseøkonomiens brutale virkelighet.
Konkurranseilsynet har en dobbeltrolle. Det skal påse at det ikke dannes monopoler med påfølgende priskontroll i markedet. Men det skal også sørge for at det faktisk forefinnes en konkurranseøkonomi. Bondevik-regjeringen har nemlig innført en lov som påbyr konkurranse som et mål i seg selv. Da oppstår nettopp slike situasjoner som den ved Union i Skien.
Økonomien er internasjonal og eierne av Union, Norske Skog, opererer i et marked med internasjonal konkurranse. Spørsmålet Konkurransetilsynet må vurdere er om markedet kan begrenses til Norge. Med fri flyt av kapital, tømmer og papir over grensene, kan vi vanskelig se at Konkurransetilsynet kan begrunne Norges grenser som absolutte for vurderingen av en monopolsituasjon.
Mange lever i forhåpning om at det såkalte rød-grønne regjeringsalternativet vil skape reelle endringer i det norske samfunnet. Union-saken avdekker at det er lite sannsynlig. Brundtland-regjeringen, som er skyld i EØS-avtalen, har til fulle vist at Arbeiderpartiet er tilhenger av markedsliberalismen. Nå vil også SV gjøre som den sittende regjeringen og sørge for "bedre rammevilkår" for næringslivet. Hvilket fall for markedskreftene!
Reelle endringer kan bare skje under forutsetning av at den frie flyten opphører. Det er verken Arbeiderpartiet eller SV villig til å gå inn på. Pussig nok blir det Senterpartiet som står igjen som det rødeste i det rød-grønne "alternativet". Miljøpartiet De Grønne lar seg vanskeli innordne i en høyre-venstre-akse. Vårt paradigme er et annet. Men vi ønsker blant annet å bekjempe de overnasjonale institusjonene og avtalene som har avsattt den norske befolkningen fra å bestemme over sin egen virkelighet, den som gjør at politikerne nå står maktesløse når 380 familiers økonomi forverres til fordel for et multinasjonalt selskaps profittmaksimering.
Vi anbefaler velgerne å sørge for at det rød-grønne alternativet blir stående under stadig korreks fra partier som ønsker reelle endringer.
Trude Malthe Thomassen
nasjonal talsperson
Miljøpartiet De Grønne
