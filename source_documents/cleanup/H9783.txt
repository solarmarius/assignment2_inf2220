
Stortinget, 7. desember 2005
Borghild Tenden (V), Nestleder i Transport- og kommunikasjonskomiteen
Venstre frykter dårligere kollektivtilbud
Venstre beklager sterkt at den nye samferdselsministeren vil stoppe konkurranseutsettingen. i samferdselssektoren.
- Konkurranseutsetting bidrar til et bedre tjenestetilbud for brukerne og mer effektiv ressursbruk innenfor transport- og post- og teleområdet, sier nestleder i Transport- og kommunikasjonskomiteen Borghild Tenden (V).
- Omstilling, modernisering og konkurranseutsetting innenfor Statens vegvesen gjør at det innen 2008 kan spares rundt 850 mill. kroner, noe som gir mer penger å bygge veg for. Gjøvikbanen er et annet godt eksempel der NSB vant anbudet med over 30% bedre tilbud til over 10% lavere pris enn det de selv tok for å kjøre strekningen tidligere. Prosessen med anbudsutsetting på Gjøvikbanen har kostet et par millioner kroner, mens innsparingen er over 10 millioner, sier Venstres Tenden.
- Jeg er svært spent på hvordan den nye regjeringen vil komme i mål med alle sine løfter når de nå dessverre vil skru tiden tilbake på dette feltet. Det å skyve sikkerheten og hensynet til de ansatte foran seg som en årsak til reverseringen er et argument jeg ikke godtar. Samferdselsministeren har tatt en ideologisk fundert avgjørelse som fort kan ramme kollektivbrukerne i form av et dårligere kollektivtilbud enn det de ville fått med den borgerlige regjeringens opplegg, avslutter Tenden.
