
Pressemelding fra Venstres stortingsgruppe, 1. mars 2002
Uakseptabelt av utlendingsnemnda, sier Trine Skei Grande (V): Trakassering av utenlandsk kjæreste
- Det er fullstendig uakseptabelt at nordmenn ikke skal kunne ta sin utenlandske kjæreste inn i landet på turistvisum. Jeg aksepterer ikke at utlendingsnemnda og UDI kan fortsette å foreta den slags overgrep mot enkeltmennesker.
Det sier Venstres parlamentariske leder Trine Skei Grande, etter at Aftenposten i dag skriver om dominikanske Geidy, som ikke får komme slippe inn i Norge på besøk. Dette til tross for at hun er invitert av sin norske kjæreste. Ifølge han ble han bedt om å gifte seg for at kjæresten kunne få anledning til å se Norge.
- Det kan ikke være så vanskelig å forsikre seg om at folk som besøker venner og kjente i Norge gjør det i ærlige hensikter, og det er uansett helt uakseptabelt å ramme enkeltmennesker på grunnlag av generelle påstander om mulige flyktninger fra samme land.
- Dette går både på rettssikkerhet og anstendighet overfor enkeltmennesker, og på Norges anseelse som et vennlig og åpent land. Det er rett og slett en skam som vi ikke kan leve med, sier Trine Skei Grande, som vil ta saken opp med regjeringen.
- Dersom ikke UDI og utlendingsnemnda kan forvalte sitt mandat på anstendig måte, må de få klarere instrukser, sier hun.
