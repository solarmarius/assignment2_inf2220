
Onsdag 3. november 1993
KrFK-leder Aud-Inger Aure om Askevold-dommen:
SAKSOMKOSTNINGENE MÅ FRAFALLES
-Kravet om saksomkostninger mot Anne Askevold må frafalles. Det krever lederen for Kristelig Folkepartis Kvinner, Aud-Inger Aure. Hun mener behovet for å få en rettslig avklaring av forholdene rundt den såkalte Askevold-saken i Bærum for tre og et halvt år siden var så store at ileggelsen av saksomkostninger virker åpenbart urimelige.
-Det er en hån mot en mor som har mistet sønnen sin på en tragisk og unødvendig måte når Asker og Bærum herredsrett pålegger henne å betale 166.000 kroner fordi hun ville ha en rettslig prøving på om en beruset politimann utenfor tjeneste hadde rett til å håndtere en unggutt så hardhendt at han døde av det, sier Aud-Inger Aure.
Hun minner om at Tonny Askevolds død har ført til at politiet etter sigende ikke bruker dette halsgrepet lenger. Epiosden har også ført til at politiinstruksen er blitt skjerpet, slik at polititjenestemenn bare har plikt til å gripe inn på fritiden dersom de er i stand til å opptre forsvarlig. Aud-Inger Aure tolker dette som en innrømmelse av at en beruset person ikke er i stand til å opptre politimessig forsvarlig.
-Begge disse forholdene tilsier at ileggelsen av saksomkostninger ikke burde vært gitt. De tilsier også at myndighetene stryker dette kravet, og gjør det på eget intiativ. Askevold-saken har vært belastende nok for rettsstatens omdømme som den har vært, om ikke dette skal komme i tillegg. Rettsvesenet burde også selv se at ved å idømme så store saksomkostninger, kan det oppfattes som et signal om at pårørende skal holde "fingrene fra fatet" når stats- eller riksadvokaten har henlagt en sak. Dette vil kunne bli en meget sterk belastning for folks alminnelige tillit til rettsvesenet. At Forsvarergruppen av 1977 nå sier seg villig til å betale Anne Askevolds saksomkostninger, viser at denne gruppen har de antennene som Akser og Bærum Herresrett burde hatt, både når det gjelder sosial følelse og rettsfølelse, sier Aud-Inger Aure.
