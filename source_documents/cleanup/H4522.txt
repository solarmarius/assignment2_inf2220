
mandag 28. mai 2001 14:37:39
KrF, Sp og V:
Alternativ omstillingsplan for Forsvaret
Verneplikten styrkes, slik at det utdannes vesentlig flere soldater i Hæren og Heimevernet. Det blir økt militær tilstedeværelse i Nord-Norge. Sjøforsvaret styrkes med missil-torpedobåter (MTB-er). Denne satsingen på Forsvarets "skarpe ende" dekkes inn ved forenkling av ledelses- og kommandostruktur, kraftigere slanking av staber og støtteapparater og bedre utnyttelse av Forsvarets eksisterende forlegninger og anlegg. Dette er noen av hovedpunktene i de omfattende endringer som sentrumspartiene foreslår i sitt alternativ til Regjeringens omstillingsplan for Forsvaret.
Verneplikten styrkes
Sentrumspartiene påviser at siden årskullene av vernepliktige øker i årene framover, vil Regjeringens forslag føre til at bare om lag 37 prosent fullfører førstegangstjenesten. En av sentrumspartienes hovedsatsinger er å sikre at minste halvparten utfører verneplikt.
Fellesoperativt hovedkvarter i Bodø
Sentrumspartiene vil bruke mindre ressurser på papirflytting, og mer på Forsvarets skarpe ende. De foreslår en sterkere slanking av den sentrale strategiske ledelse. Den operative ledelse forenkles. Fellesoperativt hovedkvarter legges til Reitan i Bodø, som også leder virksomheten i Nord-Norge. Landsdelskommandoen for Sør-Norge legges til Trondheim. Forsvarets Logistikkorganisasjon slankes mer enn Regjeringens forslag. Sentrum vil imidlertid bruke mer ressurser på styrkeproduksjon, særlig i Nord-Norge. Den moderne garnisonen på Heistadmoen, som Regjeringen foreslår nedlagt, bli tatt i full bruk til HV-utdanning sammen med Værnes, men også Kvernvikmoen i Alta og Dombås videreføres.
Hæren
Sentrumspartiene vil etablere en ny "trønder-brigade", slik at Hæren økes til nær fire brigader. Regjeringen forslår to og en halv brigade. Mens Regjeringen vil nedlegge Evjemoen, vil sentrumspartiene fortsatt bruke den til utdanning av Kongens Gardister og Hærens jegerkompanier.
Sjøforsvaret får MTB-er
Regjeringen vil nedlegge missiltorpedobåtene som del av Sjøforsvaret, og bare beholde fire MTB-er inntil de nye fregattene innfases om få år. Sentrumspartiene vil beholdes alle de 14 MTB-ene av Hauk-klassen som nå nyutrustes for over en milliard kroner, og vil senere gradvis innfase MTB-er av den planlagte Skjold-klassen. Den nyeste delen av det stasjonære kystartilleriet legges i beredskap, men nedlegges ikke.
Luftforsvaret
Mer av Luftforsvarets aktivitet skal samles rundt Bardufoss, som blant annet blir hovedbase for Forsvarets helikoptre, inkludert vedlikehold av de nye enhetshelikoptrene. Luftforsvarets viktigste kompetanseakse lokaliseres til aksen Ørlandet - Trondheim - Gråkallen - Værnes. Sentrumspartiene deler Forsvarssjefens ønske om tankflykapasitet for jagerflyene, og legger opp til å utvikle en slik kapasitet i samarbeid med sivile flyselskaper.
Den økonomiske rammen holdes
Sentrumspartiene har klart å gjennomføre disse vesentlige satsingene på økt forsvarsevne innenfor en årlig forsvarsramme på 28 milliarder kroner ved en tøff rasjonalisering og mer effektiv utnyttelse av eksisterende militær infrastruktur. I forhold til Regjeringen styrkes forsvarets inntekter fra salg av flere forsvarseiendommer, noe som gir netto om lag 2 milliarder kroner ekstra til den krevende omstillingen forsvaret nå skal gjennomgå.
Forsvarsfraksjonen i Kristelig Folkeparti, Senterpartiet og Venstre:
Lars Rise og Anne Brit Stråtveit (KrF), Gudmund Restad (Sp) og Odd Einar Dørum (V)
