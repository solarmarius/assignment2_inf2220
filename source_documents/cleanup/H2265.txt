
Lørdag 20. februar 1993
Parlamentarisk leder Kåre Gjønnes (KrF):
OVERFORBRUK ER VERRE ENN VEKST
-Det er ikke veksten, men de 50 milliardene vi bruker utover veksten som er hoved-problemet i norsk økonomi idag. Velgerne er blitt forledet til å tro at det bare er statskassen som må slankes for at vi skal få bukt med underskuddet på statsbud-sjettet. Det er på tide at velgerne blir fortalt hva det vil koste for den enkelte å sette tæring etter næring. Det sa Kristelig Folkepartis parlamentariske leder Kåre Gjønnes på fylkesårsmøtet i Sør-Trøndlag KrF i Orkdal lørdag.
Kåre Gjønnes understeket at debatten om samfunnets vekstfilosofi er for viktig til at den bare skal bli en populistisk flaggsak uten konkret innhold.
-En troverdig "nei-til-vekst"-politikk må følges opp av en vilje til å få bukt med overskridelsene i statsbudsjettet. Grensen er nådd for hvor lenge vi kan leve på forskudd, sa Kåre Gjønnes i sitt foredrag.
-Tiden for overbudspolitikk og innføring av stadig nye velferdsgoder må være forbi. Det er ikke troverdig å si at man står for en politikk som går imot vekstfilosofien, samtidig som man er med på å heve budsjettrammen stadig høyere over de faktiske inntektene.
Kåre Gjønnes understreket at det ikke er det samme som å si nei til endringer når det gjelder dagens bruk av fellesmidlene.
-Det bør snarere oppmuntres til å satse på tiltak som på sikt vil føre til reduserte kostnader på statsbudsjettet. Solidariteten i samfunnet vil bli satt på sterke prøver i årene som kommer. Det vil fortsatt være behov for store omfordelinger både for å opprettholde en rettferdig fordeling i det norske samfunnet, og for å bøte på sosiale problemer, slo Kåre Gjønnes fast i talen til fylkesårsmøtet i Sør-Trøndelag KrF i Orkdal lørdag.
