
07.03.03
Arbeiderpartiet
Mer til eldreomsorg, skole og barnehage
- Når over halvparten av kommunene må skjære i skolebudsjettene, nesten halvparten kutter i eldreomsorgen og flere reduserer barnehagetilbudet, er dette en dramatisk utvikling. Arbeiderpartiet mener dette er å gå i feil retning. Taperne blir eldre som har behov for hjemmehjelp, skolebarn som trenger oppfølging og barn som trenger barnehageplass, uttaler landsstyret som vil overføre mer penger til disse oppgavene.
Uttalelse fra landsstyret 7. mars 2003:
Vi vil prioritere en god eldreomsorg, fellesskolen og barnehager
Arbeiderpartiet ønsker at folk skal få gode velferdstilbud i kommunene. Vi er nå svært bekymret for situasjonen for elevene i skolen og for eldreomsorgen i mange kommuner. Regjeringspartiene har, sammen med Fremskrittspartiet, nedprioritert skolene og eldreomsorgen ved å stramme til i kommunenes økonomi. Når over halvparten av kommunene må skjære i skolebudsjettene, nesten halvparten av kommunene kutter i eldreomsorgen og flere kommuner reduserer barnehagetilbudet, er dette en dramatisk utvikling. Arbeiderpartiet mener dette er å gå i feil retning. Taperne blir eldre som har behov for hjemmehjelp, skolebarn som trenger oppfølging og barn som trenger barnehageplass.
Styrking av kommunenes økonomi
Arbeiderpartiet ønsker en styrking av kommunenes økonomi og velferdstilbud. Det er nødvendig med en helhetlig plan for oppretting av den økonomiske ubalansen i kommunesektoren. Nye statlige pålegg og reformer må fullfinansieres. Om vi skal sikre en god eldreomsorg, en god skole og flere barnehageplasser, trenger kommunene mer penger for å kunne gi gode tilbud til alle.
Ja til fellesskolen
Mens alle regjeringspartiene gikk til valg på en bedre skole, opplever folk nå at resultatene blir det motsatte. Det er alvorlig. Arbeiderpartiet er svært opptatt av å få til en sterk satsing på fellesskolen. God kvalitet handler om mer enn økonomiske ressurser. Men det må være nok ressurser til gode pedagogiske opplegg, til å kjøpe skolebøker og til å gi lærerne nødvendig etterutdanning.
Arbeiderpartiet vil at den norske fellesskolen fortsatt skal være det samlende utgangspunkt for alle barn. Det er viktig både for hvert enkelt barn og for samfunnet at alle barn uansett bakgrunn møtes i den samme skolen. Her må moderne kunnskap formidles på en måte som trekker alle med. Elevene må lære mer og bedre, slik at de kan ruste seg til å møte utfordringene i kunnskapssamfunnet.
Arbeiderpartiet er i mot regjeringens privatisering av skoleverket. Innenfor en desentralisert skolestruktur, slik vi har i Norge, innebærer denne politikken at den offentlige skolen svekkes og at skoler kan bli nedagt i mange små kommuner.
Bedre organisering og styrking av lokaldemokratiet
Vi ønsker et levende lokaldemokrati. Det er viktig å gi folk innflytelse over tilbud og prioriteringer på stedet der de bor. Kommunestyrene må gis mulighet til å fatte beslutninger i tråd med lokale behov og prioriteringer.
Flere steder i landet er man lokalt i gang med å vurdere fordeler og ulemper med nærmere samarbeid og sammenslåinger mellom kommuner. Arbeiderpartet vil at det lokalt tas initiativ til å gjennomføre analyser av konsekvensene av frivillig kommunesammenslåinger og bedre samarbeid på tvers av kommunegrensene. Arbeiderpartiet aksepterer ikke at en stram kommuneøkonomi brukes som virkemiddel for å tvinge fram kommunesammenslåinger eller privatisering og konkurranseutsetting.
