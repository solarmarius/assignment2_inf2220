
16.12.02
Øyvind Korsberg, FrP
Arbeiderpartiet bløffer om el-priser
Arbeiderpartiet har i det siste gått høyt på banen i kritikken av strømprisene og legger all skyld over på dagens Bondevik-regjeringen. Jeg er enig i Aps kritikk om at regjeringen mangler handlekraft og realistiske visjoner fremover, men Ap sitter i glasshus.
Årsaken til dagens høye priser er manglende kraftutbygging og høye offentlige avgifter. På begge områder bør Ap ha en flau smak i munnen. Med bakgrunn i at det tar mange år å gjennomføre økt kraftutbygging, så er det klart at grunnlaget for dagens situasjon med strømunderskudd og høye priser er lagt av tidligere Ap-regjeringer. Man må huske at det var Stoltenberg-regjeringen som slo fast at tiden for de store vannkraftutbyggingene er over. Arbeiderpartiet har også vært veldig ivrig med på å øke avgiftene nettopp fordi de ønsket å redusere strømforbruket.
Nå er Ap blitt hektet på alternative energikilder. Frp er selvsagt åpen for nye energikilder, men konstaterer at i mange tilfeller er de foreløpig ikke kostnadseffektive eller har stor nok kapasitet til å løse problemene i Norge. Dersom Aps løsning er å dekke behovet for energi gjennom kraftproduksjon fra dyre alternative energikilder, så må dagens høye strømpriser videreføres for at dette skal være forsvarlig. Arbeiderpartiet bedriver derfor dobbeltspill nå de forsøker å lure folk til å tro at Arbeiderpartiets politikk medfører lavere el-priser.
Fremskrittspartiet har lenge advart mot at dagens situasjonen ville oppstå. Vi konstaterer at inntil vi begynner å bygge ut kraftproduksjonen, vil vi fortsatt oppleve en kraftig presset markedssituasjon, hvor prisutslagene vil bli større og større for hvert år. Dersom politikerne vil gjøre noe med strømprisen er avgiftene det beste tiltak på kort sikt. El-avgift og moms utgjør til sammen over halvparten av strømprisen! På sikt må vi gjennomføre flere miljøtilpassede vannkraftutbygginger, utvide/oppgradere eksisterende anlegg, øke bruk av mini- og mikrokraftverk samt begynne med kraftproduksjon basert på gass. Arbeiderpartiet må snart våge å se realitetene og vise handlekraft - ikke bare sutre og presentere luftslott.
