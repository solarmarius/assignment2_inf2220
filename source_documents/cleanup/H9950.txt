
7.3.2005
Magnhild Meltveit Kleppa, parlamentarisk leiar i Sp
Nidaros og Muhammed-teikningar. Kva kan namnestriden i Trondheim læra oss om ytringsfridom i praksis?
Det er denne veka eit jubileum i Trondheim som synest å gå stilt føre seg. Byen har nemleg bore namnet Trondheim i 75 år. Ein lang, seig og til dels bitter namnestrid tok til å koka på slutten av 20-talet. Både Stortinget og tinga i Nord- og Sør-Trøndelag gjekk inn for at byen skulle heita Nidaros. Brorparten av byfolket gjekk likevel imot. Dei sa mellom anna meininga si i ei kommunal folkerøysting den 10. desember 1928. Då stemte heile 92 prosent - over 17000 menneske - for status quo: Trondhjem. Eit lite mindretal ville ha Nidaros. Stortinget vedtok at byen skulle heita nett det frå og med 1. januar 1930. Det lokale fleirtalet gav seg likevel ikkje, Stortinget måtte handsama saka fleire gonger. Til slutt kom siste vedtak og eit endeleg kompromiss: Frå og med den 6. mars 1931 kl. 12 skulle byen bokstavleg talt lyda namnet Trondheim.
Usannsynleg bråk
På norsk kan ein laga over 17 milliardar meir eller mindre forståelege ord av sju bokstavar. Men få ord har skapt meir bråk og konflikt enn bokstavkombinasjonen "Nidaros". No - 75 år seinare - er det tankevekkjande at striden om dette vesle namnet skulle føra til slagsmål i teatret, eit av dei største demonstrasjonstoga i byens historie og trakassering på open gate av eit lite mindretal. Stundom heldt det i lange banar å koma frå "nynorske" delar av landet for å hamna i trøbbel og bråk. Hardangerfrukt sine lokale vart mellom anna ramponerte utan sakleg grunn. Det singla i knuste ruter heime hjå Nidaros-sympatisørar; mange kasta nok den første steinen utan tyngjande sjelekvalar.
Minst like tankevekkjande er det at fleirtalet i Trondheim på den tida og på mange vis reagerte slik muslimar over store delar av kloten har reagert på dei namngjetne karikaturteikningane av profeten Muhammed. Både krenka muslimar og fanatiske trondhjemmarar vart provoserte av det mange vil sjå på som ei fillesak. Dei har svart på ytringar og meiningar med raseri og manglande respekt for nett motparten sine standpunkt og overtydingar. Det er avgjerande viktig å forstå kvifor karikaturteikningane førte til oppstyr og krise. Men det er kan hende lettare å læra av noko nær tilsvarande reaksjonar i vårt eige land; nære i tid og lettare tilgjengelege, kanskje, reint saksmessig.
Ei lært lekse
Den fyrste lærdomen er triviell, men grunnleggjande: Folk er opptekne av forskjellige ting. Interessene til menneske er utan grenser. Eit samfunn er rett og slett heterogent. Av ulike årsaker meiner vi forskjellig om og i ulike saker, og vi kan stundom bera meiningane våre til torgs med ein glød og ein intensitet som ikkje treng å vera lett for andre å skjøna. Di meir meiningar skil seg frå einannan, og di sterkare eldhugen bak dei er, di større er også potensialet for konflikt og strid.
Men så, den neste lærdomen: Eit fredsælt folkestyre krev at desse forskjellige meiningane må få luftast fritt; ytringsfridom må finna stad, som det heiter i Grunnlova. I sivilisert kappestrid kan det tenkjast at dei beste og rette vinn fram: Ope ordskifte og kritisk vurdering av argument er den sikraste oppskrifta på at samfunnet kjem opp med og fram til reformer, løysingar og kompromiss som er til det gode for dei fleste. Heile tida og heile vegen vil det samtidig vera mindretal og minoritetar som kjem til kort og ikkje får rett. Respekten for desse, mindretalsvernet, er samstundes avgjerande for at både ytringsfridomen og demokratiet skal vera stabilt og livskraftig. Og: Dei færraste er som regel ein del av fleirtalet. Alle har difor ei sterk eigeninteresse i å sikra flest mogleg demokratiske rettar for ulike mindretal og minoritetsgrupper.
Historia ikkje slutt
Er vi der i dag? Kan hende er demokrati eit ideal både som styringsform og som norm for åtferd mellom og overfor menneske. I så fall har både lek og lærd, veljar og politikar eit ansvar. Eit ansvar for å ytra seg, ja, men på eit vis som samstundes er ope, søkjande og lyttande. Når alt kjem til alt lyt ein både sjå motparten i augo og kunna sjå seg sjølv i spegelen etterpå. Og det å ta kvarandre i handa er noko av det vakraste menneske kan gjera mot einannan.
Såleis kan vi steg for steg nærma oss eit kanskje evig fjernt mål: Reell deltaking, opplyst forståing og eit styresett der ordet rår og alltid har siste ord i ei sak. Tor Jonsson skreiv ein gong : "eg døyr aldri for ei sak, eg høyrer alltid dyreskriket bak". Ja, ein skal og bør seia sitt; fremja sine interesser, men folkeskikken lyt avgrensa ytringar, filtrera dei. Dyreskrik må ikkje overdøyva klare og etterprøvbare argument frå menneskelege motpartar.
Det er lenge sidan Nidaros-striden. Det norske samfunnet har utvikla seg dramatisk og grunnleggjande til det betre sidan då. I møte med framande og ukjende fenomen, som dei internasjonale reaksjonane på Muhammed-karikaturane, kan det likevel vere lurt å bremsa opp, sjå seg litt bakover og oppdaga at respekten for andre standpunkt, annleistenkjande og dei få og små ikkje alltid har vore verken sjølvsagt og utbreidd her heime heller.
