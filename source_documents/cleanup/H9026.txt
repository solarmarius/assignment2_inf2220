
25.02.2005
Heikki Holmås, medlem av kommunalkomiteen for SV
- SV vil ha full kamp mot svekking av arbeidsmiljøloven
I dag fremmet regjeringen forslag til ny arbeidsmiljølov med en kraftig liberalisering av muligheten til midlertidige ansettelser. SVs representant i kommunalkomiteen Heikki Holmås lover full kamp mot endringene i loven.
Regjeringas forslag vil føre til mer ubekvem arbeidstid, lavere lønninger og flere utrygge arbeidsforhold, sier Heikki Holmås, stortingsrepresentant for SV. Det viktigste med en god arbeidsmiljølov er at den skal gi et vern til arbeidstakerne og signalisere er arbeidsliv hvor færre blir sjuke på grunn av jobben sin, fortsetter Holmås.
SV vil sette alt inn på å få en arbeidsmiljølov som styrker arbeidstakernes rettigheter og skaper et arbeidsliv som folk kan stå i til de går av med pensjon. Holmås mener regjeringa nå legger opp til er mer sykefravær og uførepensjoneringer, og et tøffere arbeidsliv.
Det finnes ingen grunn til å gjøre det enklere med mer midlertidige ansettelser enn det vi har i dag. De som har behov for å ansette folk midlertidig ut fra saklige grunner har rom i dagens lovverk til dette, fortsetter Heikki Holmås.
