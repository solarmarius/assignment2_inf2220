
Oslo, 18. april 2002
Kristin Clemet
Enklere å starte friskoler
Det skal bli enklere å starte frittstående skoler i Norge. Samtidig legges det opp til at tilsynet og kvalitetskontrollen med skolene skal skjerpes. Alle læreplaner skal godkjennes, og staten overtar det fulle ansvaret for å føre tilsyn.
Dette er hovedpunktene i høringsbrevet som regjeringen la frem i dag:
- Formål: Kravet til formål erstattes med et krav til kvalitet og innhold.
Dagens privatskolelov åpner bare for godkjenning av grunnskoler med to ulike formål: Skoler som har et religiøst eller etisk formål og skoler som er et faglig-pedagogisk alternativ til den offentlige skolen (Montessori- og Steinerskoler).
- Rett til godkjenning: Det foreslås innført en rett til godkjenning for dem som oppfyller kravene i loven.
Private skoler har ikke krav på godkjenning etter dagens privatskolelov. Det er derfor i stor grad opp til den til enhver tid sittende regjering å avgjøre om en søknad skal imøtekommes eller avslås. Skoler som er godkjent etter privatskoleloven, får automatisk statstilskudd til driften.
- Kommunesamfunnet: Retten er betinget av at godkjenningen ikke medfører vesentlige, langsiktige negative konsekvenser for kommunene
Disse forslagene gjelder bare private grunnskoler.
Ved å erstatte kravet til formål med et krav til kvalitet og innhold, vil en unngå at private tvinges til å kanalisere sitt engasjement gjennom livssyn eller pedagogisk alternativ for å kunne starte private skoler.
Kommersielle skoler kan ikke godkjennes etter privatskoleloven fordi loven stiller krav om at statstilskudd og eventuelle skolepenger skal komme elevene til gode. Det er også en begrensning i loven når det gjelder størrelsen på skolepengene.
Kvalitet
Departementets fremste virkemiddel for å sikre kvalitet i opplæringen er knyttet til godkjenning av læreplanen i frittstående skoler. Dette gjelder både når det er den offentlige læreplanen som brukes, og når det er utarbeidet egne læreplaner for en frittstående skole. Skoler som utarbeider egen læreplan må vise hvordan elevene skal få en grunnskoleopplæring som er likeverdig med den som gis i den offentlige grunnskolen. Dersom en skole ikke har utarbeidet planer som er gode nok, vil en ikke kunne oppnå godkjenning med rett til tilskudd.
Tilsyn
Departementet fører tilsyn med at tilskuddet blir brukt etter forutsetningene, men det skal også føres tilsyn med skolens opplæring. Forslaget gir staten ansvar for tilsynet. Dersom tilsynet avdekker forhold som må rettes, foreslår departementet at det gis hjemmel for å pålegge skolen å utbedre forholdet. En slik hjemmel er ikke gitt i dagens privatskolelov. Manglende utbedring vil kunne medføre at tilskuddet holdes tilbake, ev. at godkjenningen trekkes.
Internasjonale skoler
Privatskoleloven har ikke gitt anledning til godkjenning av internasjonale skoler. Forslaget åpner for at slike skoler kan godkjennes etter en samlet vurdering. Dette vil særlig være aktuelt i regioner hvor det er virksomheter som er internasjonalt rettet. Et skoletilbud kan i slike tilfeller bidra til å styrke virksomhetens evne til å tiltrekke seg og beholde kvalifisert arbeidskraft.
Regjeringen vil i løpet av stortingsperioden øke tilskuddet til de frittstående skolene ved å innlemme husleieutgiftene i tilskuddsgrunnlaget og øke tilskuddsprosenten fra 85 til 90 prosent.
Høringsfristen er satt til 1. september 2002.
