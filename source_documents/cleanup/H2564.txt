
Tirsdag 20. desember 1994
Næringspolitisk talsmann Lars Gunnar Lie (KrF) om fiskeriavtalen:
Avtale for ei offensiv næring
-Fiskerinæringa er ei næring i framgang. Ho greier seg derfor stort sett sjølv, noko som er svært gledeleg. Dette gjer at fiskeriavtalen for 1995 byggjer på semje mellom partane, og blir dermed enkel å slutte seg til for Kristeleg Folkeparti. Dette sa KrFs stortingsrepresentant i næringskomiteen, Lars Gunnar Lie (Sogn og Fjordane) då Stortinget tysdag diskuterte fiskeriavtalen for 1995.
Lie framstilte fiskerinæringa som ei næring på offensiven, godt rusta til å møte utviklinga i tida framover.
- Norske fiskarar er effektive og legg stadig større vekt på kvalitet, blant anna gjennom ein kortast muleg veg frå fiskebåt til marknad. Dette har ført til at den "gamle" typen fiskeristøtte no er avvikla. Staten set i staden inn tiltak som ligg på eit lågare nivå enn det mesteparten av norsk næringsliv elles reelt sett får, sa Lie.
Ei av dei mest sentrale problemstillingane for fiskerinæringa framover, vil vere tilgang på råstoff.
-Forvaltinga av fiskeressursane våre framover blir avgjerande for kor mykje som blir tilgjengeleg å hauste. Worldwatch Institute har rekna ut at fiskefangsten pr. person vil bli redusert frå 19 til 11 kg i løpet av dei neste 40 åra. Dermed får vi eit stort ansvar for å forvalte fiskeressursane våre på best muleg vis, utfordrar Lars Gunnar Lie.
Fiskarlaget har i samband med forhandlingane påpeika trongen for langsiktige tiltak for fiskeriflåten. Krav på kvalitet på råstoffet gjer at det trengst investeringar, blant anna innanfor kompetanseutvikling. Det primære ynskjet til Fiskarlaget er å få tilgang til dei generelle verkemidla innafor Statens Nærings- og Distriktsutviklingsfond og kommunale næringsfond, samt å få del i kontraheringstilskott på lik line med utanlandske fiskebåteigarar.
-Etter mitt syn kjem ein Fiskarlaget noko i møte med framlegget om å løyve 30,5 millionar kroner til kontraheringstilskott, sa KrFs næringspolitiske talsmann, Lars Gunnar Lie i Stortinget tysdag.
