
torsdag 14. november 1996 16:19:40
(Venstres pressekontor)
Norges egoistiske holdning
Hoveddelen av energien som brukes i verden gir store utslipp av klimagasser. Klimagassene er i ferd med å bli verdenssamfunnets største problem, da store mengder av disse fører til den fryktede drivhuseffekten.
Denne utfordringen er et globalt ansvar som må løses gjennom internasjonale avtaler. Det er slike avtaler man forsøker å oppnå under FNs klimaforhandlinger. Forhandlingene har pågått i flere år og skal på fortsette med nye runder i desember. Her skal tidligere og nye forslag diskuteres. Det er all grunn til å håpe de nye forhandlingsrundene fører landene nærmere avtaler om forpliktende utslippsreduksjoner. Det er imidlertid ikke likegyldig hvordan disse avtalene blir utformet, ikke minst sett i lyset av velferdsutviklingen i verden.
Da det er en klar sammenheng mellom energiforbruk og velferdsutvikling, vil de landene som forhandler seg frem til de største utslippstilatelsene også får største velferden i fremtiden. Visse typer klima-avtaler kan derfor øke avstanden i levestandard mellom de rike og fattige nasjonene.
Sett i lys av dette er det skuffende å se de norske holdningene i klimaforhandlinge. I et nytt notat, fra den norske forhandlingsdelegasjonen, som er laget til de kommende forhandlingene i desember, støtter Norge nettopp den type forslag som kan føre til en ytterligere skjev fordeling av verdens velstandsutvikling. Norge er i mot ulike forslag der alle landene forplikter seg til nasjonale reduksjoner. Slike forslag er satt frem av alt fra små øystater til en stormakt som Tyskland. Nye signaler fra USA tyder på at også de er åpne for en felles reduksjonsmengde for alle land.
Norge avviser slike avtaler. De støtter imidlertid forslagene som blant annet går ut på omsettelige utslippskvoter. Det vil si at alle landene skal tildeles utslippskvoter, som igjen kan kjøpes og selges landene imellom. Dette frykter mange vil føre til at de rike landene kan kjøpe seg større utslippskvoter fra fattige land, noe som igjen er med på å forsterke forskjellene på velferdsutviklingen mellom den rike og den fattige delen av verden.
Norge støtter også forslaget om kostnadseffektive avtaler. Det innebærer at et land kan investere penger i et annet land i prosjekter som reduserer utslippene av klimagasser. Disse reduksjonene skal da kunne trekkes fra på utslippsregnskapet til landet som står for investeringene. Dette er også et forslag som kan bidra til økte velferdsforskjeller. I sitt notat går Norge i tillegg inn for å knytte avtalene opp til utslippsmengde pr. innbygger sett i forhold til BNP og andre indikatorer for høy levestandard.
Hele den norske holdningen i disse forhandlingene stiller oss i et dårlig lys. Vi forventer oss at Thorbjørn Jaglands uttalelser om en bærekraftig utvikling, som han understreket sterkt i sin tiltredeserklæring som statsminister, også må få konsekvenser for den norske holdningen i de kommende klimaforhandlingene. Hvis ikke vil disse spørsmålene bekrefte Norge som det rike egoistiske landet.
