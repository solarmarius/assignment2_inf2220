
fredag 27. oktober 2000 10:41:51
- IT-Norge trenger pengene mer enn IT-Fornebu
- Jeg kan ikke se at IT-Fornebu Technoport trenger nye 165 millioner kroner fra statskassa i 2001, sier Venstres næringspolitiske talsmann Leif Helge Kongshaug. Pengene kan brukes langt bedre til å stimulere IKT-forsking og næringsutvikling ellers i landet. Regjeringen har prioritert IT-Fornebu foran IT-Norge på statsbudsjettet. Det kan ikke Venstre være med på, sier Kongshaug.
Venstre etterlyser også en redegjørelse til Stortinget fra Regjeringen om fremdriften i Fornebu-prosjektet, noe Stortinget i vår vedtok skulle gis senest i forbindelse med statsbudsjettet for 2001.
- Det er oppsiktsvekkende at Regjeringen overhodet ikke har redegjort for framdriften i prosjektet, tatt i betraktning av at en rekke viktige vedtak og prosesser har pågått, sier Venstres næringspolitiske talsmann. Gjennom media er det kjent at EØS-samarbeidets overvåkingsorgan ESA mener kjøpsavtalen mellom staten og IT Fornebu Technoport trolig er i strid med EØS-reglene, noe sentrumsregjeringen advarte stortingsflertallet mot i mars. Nylig ble det også kjent at IT-Fornebu er ute av kampen om Oslo kommunes arealer på Fornebu, slik at IT-senteret ikke blir så stort og med så omfattende boligbygging som IT-Fornebu, Ap og Frp mente var nødvendig for å bringe Norge inn i IT-alderen.
- Stoltenberg-regjeringen har ikke lagt fram noe i nærheten av en slik redegjørelse, selv om Arbeiderpartiet var den ivrigste pådriveren for dette da de selv var i opposisjon. Vedtaket var tydeligvis bare ment alvorlig dersom regjeringen var en sentrumsregjering, kommenterer Kongshaug. Alt som står i budsjettproposisjonen, er at Fornebu-prosjektet trenger mer penger - 165 mill kr. Det kan se ut som vi er tilbake til situasjonen før sentrumsregjeringen overtok høsten 1997: Fornebu-prosjektet går sin gang i de lukkede rom, og Stortinget blir avspist med et minimum av informasjon.
Leif Helge Kongshaug oversender nå en lang rekke spørsmål om framdriften i Fornebu-prosjektet til Regjeringen i forbindelse med budsjettbehandlingen. - Alle disse spørsmålene burde ha vært besvart skikkelig allerede dersom Regjeringen hadde fulgt opp Stortingets vedtak i mars, sier Leif Helge Kongshaug.
