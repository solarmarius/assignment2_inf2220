
04.12.02
RV
RV FORESLÅR TIPSTELEFON
Den siste tiden har vi sett alvorlige avsløringer på slurv og juks i matvarehandelen og næringsmiddelindustrien. I flere av tilfellene er ansatte blitt beordret til å utføre arbeid som medfører brudd på både næringsmiddelloven og markedsføringsloven.
- Vi tror at mange ansatte reagerer på å bli satt til slike arbeidsoppgaver, men at de kvier seg for å melde sin egen arbeidsplass. Vi vil derfor ha en tipstelefon med et enkelt nummer for hele landet der ansatte kan varsle om misforhold og lovbrudd de blir satt til å utføre, mener Chris Hartmann, nestleder i RV.
Av de eksemplene vi har sett, trekker hun fram disse:
-Et firma har importert salmonellasmittet egg fra utlandet og sendt dem ut på markedet som norske gårdsegg
-Både Rimi- og Meny-forretninger har solgt kjøttvarer utgått på dato
-Et bakeri var tilholdssted for småfugl i lang tid
Hvor stort omfanget av slik svindel er vet ingen. Næringsmiddeltilsynet avslører stadig nye forhold på sine kontroller.
- En slik tipstelefon kan bidra til at folk ikke blir syke av å spise mat full av sinte bakterier, mener Hartmann.
For øvrig er det et viktigere krav at grensekontrollen på import av kjøttvarer og levende dyr gjeninnføres. Denne kontrollen mistet vi med Veterinæravtalen med EU høsten 1998. EØS-avtalen har gitt oss mange nye problemer, som f.eks. økt matforgiftning og matsmitte over grensene. Denne utviklingen må snus.
- Målet må være at folk skal kjøpe trygg mat, understreker Hartmann.
Tipstelefonen må driftes av Næringsmiddeltilsynet sentralt og ha et enkelt, lett tilgjengelig nummer. Det må være mulig å opptre anonymt for innringeren. Ved å ringe tipstelefonen må det framkomme på en lettfattelig måte hvilke opplysninger Næringsmiddeltilsynet trenger for å følge opp tipset.
