
Mandag 24. oktober 1994
Næringspolitisk talsmann Lars Gunnar Lie (KrF) om arbeidsmiljøloven:
MÅ KOMME MISBRUK TIL LIVS
-Fra Kristelig Folkepartis side er vi opptatt av å få bort de useriøse og spekulative ordningene enkelte har utnyttet når det gjelder bruk av midlertidige ansettelser, og som i særlig grad har rammet kvinnelige arbeidstakere. Samtidig ønsker vi en lovtekst som ikke kan brukes til å hindre at ujevn ordretilgang og sesongmessige svingninger blir håndtert på en god måte. Det sa stortingsrepresentant Lars Gunnar Lie (KrF, Sogn og Fjordane) da Stortinget mandag behandlet forslaget til endringer i arbeidsmiljøloven.
Lie sa at forslaget fra flertallet i kommunalkomiteen etter KrFs syn ikke er godt nok, og at det kan komme til å ramme næringslivet, og særlig små og mellomstore bedrifter, på en negativ måte. Derfor foreslår KrF at Regjeringens opprinnelige forslag til lovtekst bør vedtas av Odelstinget.
-Regjeringen bør imidlertid vurdere å komme tilbake til Stortinget med nye forslag når det gjelder denne paragrafen. Kristelig Folkeparti støtter arbeidet med å redusere antallet midlertidig ansatte, slik at flere kan få fast ansettelse. Det er også nødvendig å få redusert overtidsbruken, slik at flere kan få arbeid, sa Lars Gunnar Lie.
Lie tok også opp spørsmålet med helgedagsfreden, og beklaget at det ikke er flertall for et forslag om at utsalgssteder innen varehandelen og daglivarehandelen skal holde stengt på samtlige søn- og helligdager.
-Det er verd å merke seg at det er storkoalisjonen mellom Arbeiderpartiet og Høyre som har sikret flertall for en mer liberal lovgivning på dette området, sa Lars Gunnar Lie i Stortinget mandag.
