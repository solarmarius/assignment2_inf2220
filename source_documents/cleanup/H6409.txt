
02.12.02
Rune J. Skjælaaen, Senterpartiet
Skal ikke folk få vite..?
Helseforetakene forvalter milliarder av kroner. Mange mener helsevesenet er et stort pengesluk, og stortingsflertallet mener det er et effektiviseringspotensial på halvannen milliard i landets fem helseforetak. Det er vanskelig for alle som står utenfor å ta stilling til om helsevesenet vårt er effektivt eller ineffektivt og om det er mulig å spare 1,5 milliarder kroner ved å effektivisere uten at det går ut over pasientbehandlingen. Og grunnen til dette er at mulighet for innsyn i forvaltningen av milliarder av helsekroner er svært begrenset. Her er vi ved en viktig sak:
Styrene i helseforetakene kan selv bestemme om de vil praktisere åpenhet; årsaken er at det er offentlighetsloven som gjelder. Vi vet at helseforetakene praktiserer forskjellig. Fire av fem helseforetak har sine møter bak lukkede dører.
Dette mener Senterpartiets er utidig. Vi fremmet derfor et forslag i Stortinget om åpenhet i saksbehandlingen i de regionale helseforetakene. Innstillingen foreligger nå. Men regjeringspartiene med Frp sin støtte ønsker ikke å gjøre noen lovendring på dette området. Det er ganske oppsiktsvekkende. De argumenterer med at helseminister Dagfinn Høybråten sier at åpenhet er viktig og at det må være tilstrekkelig. Hvor blir det av at handling følger ord? Helseforetakene synes åpenbart ikke åpenhet er viktig . Det er faktisk bare ett av de fem regionale helseforetakene som praktiserer åpne styremøter.
Senterpartiet mener det er viktig at folk som helseforetakene skal betjene, på best mulig måte får kjennskap til det helseforetakene steller med. Det kan være lokalsykehuset som vurderes nedlagt, det kan være akuttfunksjonen som eventuelt skal fjernes, det kan gjelde innsparingstiltak eller planer om fremtidig satsingsområder.
Jeg har registrert at helseforetakene i etterkant av styremøter har gjort noen vedtak tilgjengelige for pressen. Det er bra. Så hvorfor ikke praktisere full åpenhet? Jeg tror helseforetakene vil tjene på det. Senterpartiet reagerer også på et at praksisen er så forskjellig helseforetakene i mellom. Derfor fremmet vi forslag om møteoffentlighet. Vi mener at både omfanget, tilbudet og kvaliteten på helsetjenestene som helseforetakene har ansvar for, er av grunnleggende betydning for folk og dermed gjenstand for stor interesse og et betydelig engasjement hos i befolkningen. Vi har en lang tradisjon med stor åpenhet og innbyggernes medvirkning i helsepolitikken og dette vil Senterpartiet skal fortsette. Burde ikke det være en selvfølge?
