
24. august 2005
Gjermund Hagesæter, stortingsrepresentant, FrP
- Håpløse skatteregler for sirkusartister
Nye skatteregler gjør at norske sirkus må avslutte sesongen tidligere enn vanlig. - De nye reglene er både meningsløse og fullstendig tullete, mener skattepolitisk talsmann i FrP, Gjermund Hagesæter.
Det er endringer i artistskatteloven som gjør livet surere for utenlandske sirkusartister og norske sirkus. Artister blir nå ansett som bosatt i landet dersom de oppholder seg her mer enn 183 dager i året, dermed må de også skatte til Norge. Resultatet er at sirkus avslutter sesongen tidligere enn vanlig.
- Dette er en fullstendig håpløs regel. Det er meningsløst at finansministeren legger hindringer i vegen for norske sirkus bare for å tyne noen få skattekroner ut av artistene, sier Gjermund Hagesæter.
Han sender i dag brev til finansministeren der han ber ham gjøre en liten oppmyking i loven. - Innstrammingene kan bli katastrofale for Cirkus Arnardo og andre sirkus. Det er lite fleksibelt å påstå at en omreisende sirkusartist er fast bosatt i Norge.
Gjermund Hagesæter kjenner ikke til tilsvarende strenge regler i andre land, og frykter at artister ikke reiser til Norge på grunn av de håpløse skattereglene. - Det er åpenbart en mulig konsekvens at artister velger bort Norge som destinasjon, når regjeringen vil tvangsbosetter dem etter 183 dager. Dermed kan det gå ut over kvaliteten på oppvisningene i fremtiden, avslutter Hagesæter.
