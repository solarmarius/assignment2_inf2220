
15.2.2005
Hildur Larsen, stortingskandidat for Kystpartiet i Hordaland
Skam at kirker forfaller
Det var et sørgelig syn Dagsrevyen gav oss her forleden dag, da de omtalte noen av våre gamle kirker som rett og slett sto og smuldret bort. Slik er det altså Staten Norge behandler sine kulturskatter. Det kom vel ikke akkurat som et sjokk for de fleste av oss, men allikevel trist å se det.
I gamle dager da Norge var et fattig land ivaretok vi kirkene våre fordi menneskene var så kloke at de så de historiske, kulturelle og følelsemessige verdiene av våre kirker.
Det var i disse husene vi la ned de vakreste skattene og det beste arbeidet vårt. Våre største kulturskatter finnes i våre kirker.
Allikevel lar altså vårt moderne samfunn disse skattene stå å smuldre bort.
Det er gjort bergninger som sier at full opprusting av våre kirker vil koste mellom 6 og 7 milliarder kroner. Det utgjør litt mer enn ekstrainntektene vi fikk av en måneds oljeproduksjon i fjor, på grunn av prisstigningen på råolje.
Når en tenker på alle de milliardene vi har på bok burde vi kunne bruke noen av disse til å ruste opp bygningene til et akseptabelt nivå.
Istedenfor snakkes det nå fra både, selv fra Kristelig Folkepartis ledelse, om at kirkene er for dyre, og at vi må begynne å rive noen av dem.
Slik tenker det moderne menneske som har glemt å prioritere verdier, som vil ha et Krl fag på skolen som ikke skal få snakke om kristendom lenger, en manglende grensesetting for våre barn, og et TV medium der en stor prosent av programmene stort sett består av banning og lettporno.
Skal vi fortsette i denne retningen vil det ikke gå mange år før både vi og våre barn er fullstendig historieløse, og selvfølgelig verdiløse som kulturfolk.
Er dette det fremtidens samfunn vi vil ha?
Kystpartiet ønsker det ikke. Vi vil derfor at Staten tar sitt ansvar og ruster opp kirkene våre. Vi mener vi med å ivareta vår kulturarv på en skikkelig måte sikrer gode og sunne verdier hos våre etterkommere også i fremtiden.
