
26.4.2001
Odd Roger Enoksen,
Pressemelding fra
TIDA INNE FOR ET OPPGJØR MED EØS
EØS avtalen er blitt et effektivt hinder for nærings- og bosettingsutvikling i distriktene.
Krav om å innføre passasjeravgift for flyreisende også i Nord-Norge, som nå fremmes av ESA, er et kraftig anslag både mot nasjonal sjølråderett og ikke minst mot næringsliv og innbyggerne i distriktene. Dette kravet er fullstendig uakseptabelt, sier Odd Roger Enoksen i en kommentar til den siste utviklingen i saken om flyavgifter. For å innfri krav fra ESA innførte Norge passasjeravgifter på reiser fra de fleste norske flyplasser fra 1. april. Konsekvensene av et slikt pålegg blir svært dramatiske særlig i den nordligste landsdelen, hvor flyprisene allerede er svært høye, og hvor fly ofte er det eneste hensiktsmessige alternativet for persontransport.
Denne saken føyer seg inn i en lang rekke av EØS-pålegg som er direkte distriktsfiendtlige. Vi har allerede måttet gjøre endringer i arbeidsgiveravgiften og i reglene for SND-støtte til bedriftsetableringer i distriktene. I disse dager presser EU hardt på for å få lavere tollsatser for bearbeidede landbruksvarer, noe som vil gjøre den vanskelige situasjonen for næringsmiddelindustrien her hjemme ennå vanskeligere. Dette betyr i sum en betydelig svekkelse av mulighetene for næringsutvikling og bosetting her hjemme.
Nok en gang får vi demonstrert at EØS-avtalen er en husmannskontrakt der byråkratiet i Brüssel setter til side politiske beslutninger fattet av Stortinget. Regjering og Storting må nå sette foten ned og si at nok er nok. Vi kan ikke lenger stå med lua i handa og akseptere alle pålegg fra Brüssel.
