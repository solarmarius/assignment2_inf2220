
9/10-01
Jagland med i internasjonal granskingskomité
- Jeg håper at komitéens arbeid kan bidra til umiddelbar stans i volden og hindre ytterligere tap av menneskeliv. Det er viktig at tilliten mellom folkene og lederne gjenopprettes slik at fredsprosessen kan føres videre. Dette håper vi å medvirke til, sier utenriksminister Thorbjørn Jagland som 7. november 2000 ble oppnevnt som medlem av en internasjonal komité som skal granske høstens voldsbruk mellom Israel og palestinere.
Utenriksminister Thorbjørn Jagland er oppnevnt som en av fem medlemmer i en internasjonal undersøkelseskomité som skal granske høstens voldsbruk mellom palestinere og Israel. I løpet av de siste ukene med uroligheter er over 170 drept og flere tusen skadet.
- Jeg håper at komitéens arbeid kan bidra til umiddelbar stans i volden og hindre ytterligere tap av menneskeliv. Tiden framover vil by på mange utfordringer. Det er viktig at tilliten mellom folkene og lederne gjenopprettes slik at fredsprosessen kan føres videre. Dette håper vi å medvirke til, sier Jagland som er glad for at komitéen nå er etablert.
Det var president Bill Clinton som kunngjorde sammensetningen av en internasjonal "fact-finding mission" som skal se på årsakene til volden mellom israelere og palestinere siden 28.september med sikte på å unngå gjentagelser. Under toppmøtet i Sharm El-Sheikh 17. oktober ble partene blant annet enige om å etablere en slik komité ledet av USA.
Foruten utenriksminister Thorbjørn Jagland vil komitéen bestå av senator Harry E. Mitchell (leder), EUs kommissær for felles utenriks- og sikkerhetspolitikk Javier Solana, tidligere president i Tyrkia Suleiman Demirel og senator Warren Rudman.
Den amerikanske presidenten skal legge fra rapporten for FNs generalsekretær og partene før den blir utgitt.
I samsvar med partenes forståelse under Sharm El-Sheikh-møtet 17. oktober, vil komitéens oppgave bestå i å finne fram til årsakene til at urolighetene oppsto og ble trappet opp. Et mål for arbeidet er å komme fram til ulike tiltak som vil kunne forebygge gjentakelse av voldelige sammenstøt.
Fra norsk side har man overfor partene oppfordret til stans i all voldsbruk og gjenopptaking av forhandlingene. Norsk holdning har hele tiden vært at en varig og rettferdig fred kun kan oppnås ved forhandlinger. Norge har derfor hele tiden støttet initiativ som kan bidra til å bygge bro mellom partene og føre dem tilbake til forhandlingsbordet.
- Vi ser på etableringen av undersøkelseskomitéen som et ledd i gjennomføring av inngåtte avtaler mellom partene med det mål å gjenoppta forhandlingene, framholder utenriksminister Thorbjørn Jagland.
