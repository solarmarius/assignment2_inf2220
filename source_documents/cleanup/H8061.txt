
8.12.2003
Senterpartiet
Inger S. Enger (Sp) utfordra olje- og energiministeren under budsjettdebatten
Tydeligere nasjonal strategi for bioenergi?
Stortinget vedtok under budsjettbehandlinga en økning på 95 millioner kroner til bruk for det statlige selskapet for alternativ energi, Enova. Senterpartiet la fram forslag til et eget bioenergiprogram. Satsing på fellestiltak der skogbrukere går sammen om å produsere og selge ferdig varme, utbygging av vannbåren varme og panteordning for gamle vedovner var blant de foreslåtte tiltakene.
?Stortingsflertallet ville ikke være så konkrete og utpeke en egen bioenergisatsing, men noe av de tilførte midlene bør kunne brukes til bioenergi, mener Senterpartiets medlem i Energi- og miljøkomiteen, Inger S. Enger.
Olje- og energiminister Einar Steensnæs var i debatten positivt til argumentene om en tydeligere bioenergistrategi. Han la stor vekt på de mulighetene Norge har for økt bruk av fornybar energi, og gav uttrykk for at han gjerne ville samarbeide med både Senterpartiet og Stortinget om den videre satsinga.
Av et samla oppvarmingsmarked på 53 TWh utgjør panelovner ca 66 %. Det er et mål med en gradvis overgang til andre oppvarmingsformer. Bioenergi er miljøvennlig, fornybart og styrker grunnlaget for lokal verdiskaping. Norges årlige bruk av bioenergi er i dag på ca 15 TWh eller 6 % av samla energiforbruk. I Sverige er bioenergibruken på 100 TWh eller 17 % av samlet energibruk. ?Mulighetene er der, men vi mangler infrastruktur i form av fjernvarme. Foreløpig mangler vi også de nødvendige politiske ambisjonene, sier Enger.
