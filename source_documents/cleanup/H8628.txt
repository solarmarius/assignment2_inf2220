
Dato:1.oktober 2004
Stortingsrepresentant Øystein Hedstrøm (FrP)
Ikke overrasket over utflagging
Næringspolitisk talsmann i FrP, Øystein Hedstrøm, er ikke overrasket over at Fjord Line har valgt å flagge ut av Norge. - Dette er en direkte konsekvens av Skipsfartsmeldingen, sier han.
Det var NRK som i dag kunne melde at Fjord Line har bestemt seg for å flagge ut av Norge. - Dette føyer seg inn i rekken av flere negative nyheter om utregistrering av rederier, og tap av norske arbeidsplasser til sjøs, kommenterer Hedstrøm, som nå også er fungerende leder av næringskomiteen.
Han sier at dette er direkte konsekvenser etter Stortingets behandling av Skipsfartsmeldingen i juni. - Behandlingen av Skipsfartsmeldingen endte dessverre med elendige rammebetingelser for rederiene. Det er derfor rederiene nå flykter fra norske skipsregistre mens norske sjøfolk blir stående igjen på land, konstaterer Hedstrøm.
Han sier at Stortinget nå må forstå alvoret i Situasjonen. - Dette handler rett og slett om at norske rederier må få de samme vilkårene som sine europeiske konkurrenter.
Fortsetter denne utviklingen risikerer vi at store deler av skipsfartsindustrien flytter ut, og at mange av de 70.000 arbeidsplassene innen maritim sektor forsvinner.
Øystein Hedstrøm minner om at nå, bare 3 måneder etter behandlingen av Skipsfartsmeldingen, så har Norge blitt degradert fra tredje til femte plass blant verdens skipsfartsnasjoner målt i tonnasje. - Dette sier sitt om rammevilkårene, avslutter han.
