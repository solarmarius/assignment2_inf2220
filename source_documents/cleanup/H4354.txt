
fredag 6. oktober 2000 11:17:24
Venstre om gasskrafttillatelsen:
- Verste miljøuka i manns minne
- Når gasskraftverkene i dag får blankofullmakt for CO2-utslipp, har Ap i løpet av én uke satt ny norsk rekord i miljøfiendtlig politikk, sier Venstres parlamentariske nestleder Gunnar Kvassheim. Dagens omgjøring av Naturkrafts utslippstillatelse kommer på toppen av et statsbudsjett som gjør kollektivtrafikken dyrere og kutter i satsingen på alternativ energi, og en Nasjonal Transportplan som ikke løser byenes miljø- og trafikkproblemer.
Regjeringen leverer akkurat det Naturkraft har bestilt når det gjelder krav til CO2- utslipp. Norge har forpliktet seg i Kyoto-avtalen til reduksjoner i CO2-utslipp med klar framgang allerede før 2005, men Ap arbeider likevel systematisk for en politikk som øker våre utslipp.
- Dette betyr at andre næringer og transportsektoren får økte belastninger, sier Kvassheim.
Venstre mener det er sterkt beklagelig at Ap lar anledningen gå fra seg til å lage en mer framtidsrettet energipolitikk på miljøets premisser. Regjeringen gjør i dag et krystallklart politisk valg om å bygge gammeldagse, forurensende gasskraftverk, i stedet for å skape kommersielt konkurransedyktige forhold for utvikling av alternativ energi og ren gasskraftteknologi.
Stortinget skal torsdag i neste uke debattere Rikets miljøtilstand. - Rikets miljøtilstand har blitt betraktelig verre i løpet av den siste uka, sier Kvassheim. For Venstre er det helt uakseptabelt å være med på en politikk som i sum er så miljøfiendtlig som det Ap legger for dagen. - Klimaet på jorda blir den store taperen, men heller ikke budsjetthøstens forhandlingsklima blir noe lettere etter dette, mener Venstres parlamentariske nestleder.
