
Fredag 12. juni 1998
Åse Gunhild Woie Duesund og Are Næss (KrF):
TIDENES BESTE PENSJONISTOPPGJØR
I og med innstillingen til Trygdeoppgjøret som sosialkomiteen i Stortinget har avgitt i dag, har vi fått tidenes beste trygdeoppgjør siden Folketrygden ble innført. Særlig representerer trygdeoppgjøret 1998 et løft for minstepensjonistene. Det sier Kristelig Folkepartis medlemmer i Sosialkomiteen, Åse Gunhild Woie Duesund (Aust-Agder) og Are Næss (Rogaland).
Trygdeoppgjøret gir enslige minstepensjonister en økning på 17 prosent, mens ektepar med minstepensjon får en økning på 20 prosent. Oppgjøret betyr også at alle pensjoner øker med minimum 6,75 prosent, med virkning fra 1. mai i år.
- Dette trygdeoppgjøret betyr at den kampen mot forskjells-Norge som ble varsel i Voksenåsen-erklæringen, er kommet et godt stykke videre. Ikke minst er trygdeoppgjøret et håndslag til store grupper med kvinner, i og med at de utgjør 80 prosent av landets minstepensjonister, sier Åse Gunhild Woie Duesund og Are Næss.
