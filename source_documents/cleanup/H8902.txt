
Dato: 14. januar 2005
Stortingsrepresentant Øyvind Korsberg (FrP)
- Totalt uaktuelt med friluftsavgift
FrPs miljøpolitiske talsmann, Øyvind Korsberg, avviser forslaget om å avgiftsbelegge bruken av norsk natur. - Vi sikrer ikke økt tilgang til friluftsområder gjennom å avgiftsbelegge bruken av dem, sier han.
Korsberg mener forslaget bare er forsmaken på hva man kan forvente seg med en eventuell rød-grønn regjering. - På Stortinget kommer APs opposisjonspolitikere med lovnader om at de vil sikre allmennheten tilgang til strandsonen og fri natur gjennom oppkjøp av private eiendommer. Men samtidig ser vi nå at APs politikere i maktposisjon i distriktene jobber for å redusere tilgangen til naturen gjennom avgifter. Dette er helt uakseptabelt, sier Korsberg.
- Avgifter på naturen er et slag i ansiktet på norsk reiselivsnæring. Norge er allerede et høykostland, blant annet fordi vi betaler for en rekke fellesgoder over skatteseddelen. Nye avgifter vil gjøre situasjonen ennå verre.
Korsberg mener politikere ikke bør redusere folk flests mulighet til å benytte naturen.
- Å måtte betale avgift for å gå på ski på fjellet, eller på stier i skogen vil fungere som barrierer for at folk skal benytte naturen. Det er stikk i strid med hva Stortinget ellers forsøker å få til, nemlig å tilrettelegge for friluftsliv.
Øyvind Korsberg sier at det virker som om sosialistene nå leter etter nye metode for å hente inn penger fra vanlige folk. - Sosialistene har sagt at de vil opprettholde og øke skattenivået generelt, men nå ser det altså ut til at de også vil innføre brukeravgifter i tillegg. Å bruke naturen er en allemannsrett, avgifter på naturen bryter derfor med grunnleggende verdier, avslutter han.
