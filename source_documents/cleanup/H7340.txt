
1999-2003
KrF
PROGRAM FOR SØR-TRØNDELAG KRF 1999 - 2003
Innledning
Vi går til valg under mottoet "Varmere samfunn med kristne verdier". Med Kristelig Folkepartis verdigrunnlag og ideologiske basis som rettesnor vil vi utvikle et varmere samfunn. Ikke bare økonomiske verdier, men også økologiske, sosiale, kulturelle og åndelige verdier må tillegges avgjørende vekt når viktige beslutninger skal fattes.
Hovedelementene i en kristendemokratisk samfunnsforståelse er det kristne menneskesynet, forvalteransvaret, de ti bud og nestekjærlighetstanken. Alle mennesker har samme verdi og ukrenkelig menneskeverd. Mennesket er selv en del av skaperverket, og er satt til å forvalte det med ansvar for våre etterkommere.
Mennesket må ikke sette seg utover de grensene som naturen setter. De ti bud er gode livslover både for enkeltmennesket og for samfunnet. Budene forplikter til en grunnleggende respekt for medmennesker, og angir gode normer for hvordan vi bør organisere forholdet mellom menneskene i et samfunn. Nestekjærlighetsbudet utgjør en grunnleggende del av det etiske fundamentet for samfunnet vårt.
Sør-Trøndelag KrF ønsker et godt samarbeid om konstruktive løsninger med andre politiske partier. Det viktigste er ikke hvem vi samarbeider med, men hva vi samarbeider om.
NÆRINGSLIV, SAMFERDSEL OG MILJØ
Livskraftige næringer er forutsetningen for all samfunnsutvikling. Næringspolitikken legger føringer for hvordan samfunnet vårt skal være. Gjennom samferdselspolitikken styrer vi bosettingsmønstre og transportbehov. Men både næringsutvikling og samferdsel begrenses av de ressursene vår jord har til rådighet. Kristelig Folkeparti har et særlig ansvar for å forvalte og ivareta miljøet slik at verdiskapningen ikke overstiger naturens tåleevne.
God næringspolitikk betyr:
· Å legge til rette for desentralisering av statlige institusjoner og lokalisering til vårt fylke.
· Å bidra til utviklingen av et midtnorsk finanssenter.
· At NSB godsterminal videreutvikles på Brattøra.
· Eiermajoriteten innen energiforvaltningen i fylket bør bli på offentlige hender.
· Bygging av gasskraftverk i Skogn med ringvirkninger for bl.a. Trondheim, under forutsetning av miljømessig tilfredsstillende teknologi og utnyttelsesgrad, og at Norges forpliktelser etter Kyoto-avtalen overholdes.
· Styrking av SNDs virksomhet i regionen, for at SND fortsatt skal kunne bidra til en positiv utvikling i distriktene.
· Å styrke samarbeidet mellom fylkeskommunen og SND for å samordne og styre de næringspolitiske virkemidler på fylkesplan.
· Konkurranseutsetting av offentlige tjenester dersom kvaliteten på tilbudet er minst like god og prisen er lavere, og når dette totalt sett ikke gir samfunnsmessige skadevirkninger.
· Å legge til rette for etablering, bevaring og videreutvikling av små og mellomstore bedrifter.
· Å satse på landbruk, fiske og havbruk som verdiskapende og livskraftige næringer i fylket.
· Variert næringsliv og levende bygder med en framtid for ungdommen. Kommunenen og virksomheter må holde kontakt med ungdommene i studietiden, blant annet i form av å tilby dem sommerjobb.
· Offentlige støtteordninger som legger til rette for lokal verdiskapning.
· Å bevare et desentralisert bosettingsmønster gjennom stimuleringstiltak for lokal handels- og næringsvirksomhet.
God samferdselspolitikk betyr:
· Utvikling av infrastrukturer som støtter opp om desentralisert næringsliv ved å prioritere utbedringer av flaskehalser og trafikkfeller.
· Opprustning av E6 mellom Trondheim og Hjerkinn, spesielt med nye parseller/utbedringer i Melhus, Sokndal og Oppdal sentrum.
· Opprustning av riksveg 3 fra Ulsberg til Hedmark grense.
· Ny riksveg E39 mellom Klett og Orkanger.
· Fast dekke på alle fylkesveier så snart som mulig.
· Bygging av Nordre-avlastningsvei for å bedre miljøforholdene i Midtbyen.
· Halvtimes avganger på fergesambandet Flakk - R ørvik.
· Å prioritere kollektive transporttilbud slik at disse blir attraktive både i forhold til tid og kostnader, og med egne kjørefelt inn mot Trondheim sentrum.
· Å legge til rette for videreføring av prosjektet Atlantbanen med ferjeforbindelse til England.
God miljøpolitikk betyr:
· Oppmuntre til gjenbruk, måtehold og rettferdig fordeling av goder, i motsetning til grådighetskultur og forbruksmentalitet.
· Bedre utnyttelse av fylkeskommunens ENØK-potensiale.
· Lokal forvaltning av rovdyrpolitikken, slik at intensjonene med rovdyrmeldinga blir ivaretatt.
· Styrket jordvern, nedfelt i kommuneplanens arealdel for bevaring av matproduksjons-ressursene, jamfør Agenda 21 om miljølandbruk basert på lokal utnytting av fornybare ressurser og bærende økosystemer.
· Arealdisponering der hensynet til naturressurser, kulturlandskap og bosetting blir tillagt stor vekt.
· Tiltak som honorerer miljøgevinster og som opprettholder prinsippet om at det er den som ødelegger miljøet, som må bære ansvaret for kostnadene.
· Å hindre nedbygging av verneverdig natur i Sør-Trøndelag. Skogen må drives slik at det biologiske mangfoldet bevares.
· Å verdsette dyrket mark som en ressurs i et globalt perspektiv.
HELSE OG SOSIAL
I sitt arbeide med helse og sosiale spørsmål vil KrF sette mennesket i sentrum. Alle tilbud må vurderes ut fra pasientens behov. Ved gjennomføring av alle tiltak må det legges avgjørende vekt på å få en god forebyggende effekt. Maksimal trygghet for alle i Sør-Trøndelag er målet.
God helse- og sosialpolitikk betyr:
· Teamet med kontaktsykepleier/fysioterapeut fot revmatiske barn må opprettholdes.
· Bedre forholdene for kronisk syke og funksjonshemmede slik at de kan bo hjemme, bl.a. ved å utvide ordning med drosjekuponger, spesielt i utkantstrøk.
· Arbeide for å opprettholde/videreutvikle arbeidet ved senter mot incest.
· Tilrettelegging for funksjonshemmede i alle fylkeskommunale bygg.
· Brukermedvirkning ved alle fylkeskommunale utbyggingsprosjekter.
· At private institusjoner og stiftelser fortsatt skal inngå som en likestilt og verdifull del av fylkeskommunenes helseplan og tjenester.
· At det polikliniske tilbudet på Ørland videreutvikles, og at liknende desentraliserte spesialisttilbud også utvikles andre steder i fylket, for eksempel Oppdal.
· At fosterhjemstilbudet fortsatt må ha sentral plass innenfor et godt barnevern. Fosterhjemsringer og forsterkning/avlastning av fosterhjem må prioriteres.
· At utbyggingen av RiT2000 gjennomføres slik at Regionsykehuset framstår som et effektivt og pasientfokusert universitetssykehus. Som en del av dette må alle tjenester for barnesykdommer og kronisk syke barn samles i en klinikk.
· Et desentralisert sykehustilbud ved at aktiviteten ved Orkdal Sanitetsforenings sykehus og RiT avdeling Røros opprettholdes minst på dagens nivå.
· At alle som søker abort må få tilbud om rådgivning, for eksempel ved et AAN-kontor.
· At tilbudet innen rusmiddelomsorgen blir bedre slik at ventelistene for behandling avvikles og ettervernet styrkes.
· Felles helse og sosialombud for alle kommuner og Sør-Trøndelag fylkeskommune.
· Oppbygging av en bedre rehabiliterings- og ettervernstjeneste. En del av tjenesten må utvikles og drives i samarbeid med kommunene og organisasjonene.
· At innsatsen innenfor psykiatrien må økes slik at vi får helhetlige tiltakskjeder til hjelp for alle med psykiske problemer.
FOREBYGGENDE HELSEARBEID
Forebygging av sykdom og ulykker er viktig for å unngå menneskelige lidelser og unødvendige behandlingskostnader. Ofte vil imidlertid kostnadene knyttet til forebygging, og de reduserte behandlingskostnadene ligge på ulike aktører. En bedre samordnet innsats vil være en riktig veg å gå.
God forebygging betyr:
· Ta initiativ til et prosjekt for samordnet forebyggende innsats mellom næringslivet, staten, fylkeskommunen og en eller flere forsøkskommuner eller bydeler. Prosjektet skal resultere i et målrettet forebyggingsarbeid innen både ulykkesforebygging, livsstil og kosthold. Økonomiske ordninger som sikrer en samfunnsøkonomisk forebyggingsinnsats må også utvikles.
· At helsevesenet og skolen gjennom opplysning veileder folk til å ta større ansvar for egen helse.
· Skolehelsetjenesten i de videregående skolene må styrkes betraktelig, slik at den kommer opp på et fullgodt nivå.
· Bedre inneklimaet i skoler og andre fylkeskommunale institusjoner for å redusere astma- og allergiplager.
· At tilstelninger i fylkeskommunal regi skal være alkoholfrie.
· At fylkeskommunen øker støtten til de frivillige organisasjonene, slik at disse fortsatt kan være aktive medspillere i forebyggende arbeid. Det må videre legges til rette for et aktivt likemannsarbeide (de som har vært syke, eller lider av en kronisk sykdom, hjelper de som blir rammet av tilsvarende sykdom) både i og utenfor helseinstitusjonene.
· Prioritere tiltak mot økende voldsbruk blant barn og ungdom.
UNDERVISNING
For KrF er menneskets egenverdi og rett til å utvikle seg en grunnpilar i utdanningsspørsmål. KrF ønsker et bredt tilbud i en desentralisert skole som også ivaretar de behovene samfunnet har for arbeidskraft. Videre vil vi utnytte de ressursene fylket har ved at NTNU er plassert i Trondheim. Dette er med på å berike vårt kulturliv og å utvikle trøndersk næringsliv og gründervirksomhet.
En god utdanningspolitikk betyr:
· At det fortsatt skal være et voksenopplæringstilbud som tilfredsstiller samfunnets krav til utdanning, omskolering og etterutdanning, og som sikrer bedriftene den nødvendige kompetanse.
· At dekningsgraden angående elevplasser i den videregående skolen igjen kommer opp på nivået som forskriften tilsier - 375%.
· At skolene ivaretar næringslivets behov for yrkesopplæring i egen region gjennom tilpasset fagtilbud og utstrakt samarbeid med ressurssentrene ved skolene.
· At antall lærlingeplasser økes, slik at alle elever i yrkesfaglig studieretning får opplæring i bedrift/institusjon, og at det offentlige tar sin del av antall lærlinger.
· At kampen mot rusgifter intensiveres gjennom undervisning og holdningsskapende arbeid. Arbeidet må tilpasses og utvikles sammen med målgruppen.
· At elevene må gis et større internasjonalt ansvar gjennom undervisning og kontakter.
· At samarbeidet mellom ungdomsskolen og videregående skole må styrkes betydelig.
· At de private videregående skoler, slik som KVT og Øya, fortsatt må gis gode arbeids- og utviklingsmuligheter.
· Et videregående skoletilbud som raskt er i stand til å tilpasse seg samfunnets behov. Undervisningen må også tilpasses hver enkelt elev, med en økt satsing på undervisning i smågrupper.
· Å satse på IT i skolen, både ved økte ressurser til kompetanseutvikling og til oppdatert utstyr ved alle videregående skoler.
· Partnerskap mellom bedrift og videregående skole, for å gi bedre sammenheng mellom teori og praksis i undervisningen og styrke forståelse og verdsetting av økonomisk verdiskaping.
· At kommunene skal få opprettholde sin PPT-tjeneste rettet mot de videregående skoler.
· Et desentralisert høgskoletilbud, basert på behov i distriktene, med base i Høgskolen i Sør-Trøndelag.
· At rådgivnings/sosiallærertjenesten i den videregående skolen styrkes.
KULTUR
Kultursynet til KrF er en følge av menneskesynet som vi bygger vår politikk på. Det at mennesket har en absolutt verdi betyr også at menneskenes kulturuttrykk har en egenverdi. KrF vil jobbe for en bred kulturdefinisjon, og mangfold i kulturen er et nøkkelbegrep for KrF. Kultur kan være å finne veien til et bedre liv. Kulturen har en viktig forebyggende effekt. Samtidig er det også viktig å se på kulturen som en faktor som kan få folk til å bo i distriktene. KrF vil arbeide for at kulturens egenverdi blir holdt høyt. De frivillige organisasjonene, den tredje sektor, må stå i sentrum i utbyggingen av det lokale kulturtilbudet, disse må gis støtte til å drive et aktivt kulturtilbud. KrF ønsker å støtte masseidretten. En god masseidrett er en forutsetning for toppidrett.
En god kulturpolitikk betyr:
· At skolen brukes som kulturskapere, og oppmuntrer barn og unge til kreativ kulturutfoldelse.
· Fortsatt satsning på musikk- og kulturskolen.
· Fortsatt satsning på Ungdommens Kulturmønstring.
· Å støtte regionale teatergrupper og lokale revylag.
· At Trondheim Symfoniorkester og Trøndelag Teater får støtte til å reise rundt i kommunene på turneer.
· Å støtte bygging, drift og vedlikehold av nærmiljøanlegg for idrett og friluftsliv.
· Å støtte idrett og annen kulturutfoldelse for utviklingshemmede.
· Å støtte driften av idrettsklubbene, og gjennom det støtte masseidretten.
· At Trondheim skal befeste sin stilling som kirkelig senter og pilgrimsmål.
· At Olavsfestdagene utvikles som en bred kulturmønstring, knyttet til Nidarosdomen og Olavstradisjonen.
· Å arbeide for at Kirkemøtet fast skal legges til Trondheim.
· At pilgrimsleden opprettholdes og vedlikeholdes, gjerne i regi av Turistforeningen.
