
27/2 2002
Stortingsrepresentant Rune J. Skjælaaen (Sp):
Ansvarsfraskrivelse fra statsråd Clemet
-Høyre gjorde skole til hovedsak i valgkampen, men nå fraskriver statsråd Kristin Clemet seg ansvaret for at elevene skal få en god undervisning. Clemet skyver ansvaret over på kommunene selv om vi vet at det er små bevilgninger fra staten som er årsaken til at kommunene må kutte i skolebudsjettene. Det er statsrådens ansvar å sloss i regjering for at skolene får mer penger, sier Senterpartiets skolepolitiske talsmann Rune Skjælaaen.
Når skolebudsjettene kuttes fører dette til at antallet delingstimer blir redusert, prosjektundervisning fjernes og skolene fratas mulighet til å gi alle elever den oppmerksomhet og hjelp som den enkelte har behov for. Det er de svakeste elevene som rammes. Budsjettkutt gjør det også vanskeligere å arbeide med det sosiale miljøet i skolen, bl.a. ved å gjennomføre tiltak for å motvirke mobbing. Slik arbeid krever nemlig ekstra bemanning. Det hjelper ikke å innføre en mobbelov slik Clemet selv har foreslått, dersom det ikke finnes ressurser til å gjennomføre denne i praksis.
Skjælaaen sier han er svært skuffet over en statsråd som gikk høyt på banen for å styrke skole-Norge. Når kommunene må kutte i skolebudsjettene er det faktisk Regjeringens ansvar.
