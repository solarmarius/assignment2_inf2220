
3.11.2004
Eli Sollied Øveraas, stortingsrepresentant, SP
Lesarinnlegg
ØPosten skal vera meir enn profitt
Tradisjonelt har Posten vore ein institusjon med samfunnsansvar og ei viktig brikke i små og store lokalsamfunn i heile landet. Denne rolla ser no ut til å verta endra.
I desse dagar er søkelyset enno ein gong retta mot effektiviseringa i Posten. Samstundes med at konsernleiinga legg på bordet eit svært høgt økonomisk overskot, får hundrevis av tilsette melding opp oppseiing. Verksemda skal slankast ned slik at ikkje ein einaste overflødig vert att. At arbeidspresset på dei som er att og skal gjere jobben aukar, og fører til sjukemeldingar og høgt arbeidspress kjem ikkje fram i presentasjonen av alt det positive Posten no har oppnådd.
I samband med handsaminga av Postmeldinga våren 04, la Senterpartiet mellom anna inn ein merknad om at Posten ved konsesjonen, er pålagt å utføre samfunnstenelege oppgåver for å gi likeverdige posttenester til heile landet. Det vart og
streka under at posttenestene er ein viktig del av den grunnleggjande infrastrukturen i landet og at Posten difor må ha eit samfunnsansvar. Senterpartiet meiner difor at Stortinget også i framtida skal få framlagt ei melding om Posten si verksemd som gir høve til ei brei drøfting av viktige sider av postpolitikken.
Senterpartiet vil framleis ha fokus retta på å oppretthalde Posten si rolle i samfunnet. Vi meiner det er ei grense for kor mykje økonomisk overskot skal gå på bekostning av tilbodet til heile landet. Det må og vera rom for å ivareta eit godt arbeidsmiljø for dei tilsette. Dette vil Senterpartiet framleis kjempe for.
Vi kan ikkje sitje stille og vente på at enno ei brikke i sentraliseringsspelet fell på plass og at distrikta utarmast på denne måten. Det er eit samfunnsansvar at vi skal oppretthalde dei tenestene som er viktige for gode levevilkår i distrikta, og at tilsette skal verta ivaretatt i den omstillinga som no pågår.
