
03.06.99
Fra stortingsrepresentant Ola T. Lånke
Endelig nytt operabygg!
Dette er et historisk viktig vedtak som burde ha kommet for lenge siden, sier saksordfører for operasaken Ola T. Lånke, etter at kulturkomiteen i kveld avga sin innstilling i operasaken.
Sentrumsregjeringen og Kristelig Folkepartis stortingsgruppe hadde i utgangspunktet ønsket seg Vestbanealternativet, men kan på visse betingelser stemme for Bjørvikaalternativet.
Regjeringspartiene mener fortsatt at en opera på Vestbanen ville ha vært det beste alternativet, både pga av fremdrift og pris.
Saksordfører jobbet i det lengste for å få et flertall i komiteen for dette alternativet.
- Når vi allikevel subsidiært vil stemme for opera i Bjørvika, er det fordi det er viktig at Norge nå endelig får et nasjonalt operabygg. Dette var det flertall for allerede i fjor. Kristelig Folkeparti vil ikke koble bygging av opera med byutvikling og veiutbygging, og går sammen med flertallet i komiteen inn for at et nytt operahus i Bjørvika skal gjennomføres som et selvstendig prosjekt, sier Ola T. Lånke etter avgivelsen.
Ola T. Lånke kjenner operasaken svært godt, ettersom han var saksordfører også forrige gang den ble behandlet i Stortinget for ett år siden. -Nå har vi sørget for at det ble et vedtak, sier en fornøyd Ola T. Lånke.
Planen er at en opera i Bjørvika kan stå ferdig i 2008. Ola T. Lånke er opptatt av at vi trenger et operahus for å kunne formidle operakunst av høy kvalitet til et bredt publikum, og at også nye publikumsgrupper kan nås. Interessen for opera er økende i hele Norge, og et nytt operahus vil bety en ny giv for nasjonaloperaen som også vil være en ytterligere inspirasjon for mussikkdramatikkens utvikling i landsmålestokk.
