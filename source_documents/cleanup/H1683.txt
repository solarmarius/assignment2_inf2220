
Dato: 14. mars 2001
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HELSEMINISTEREN GIR ETTER FOR PRESS!
Den siste tiden har flere grupperinger gitt uttrykk for skepsis til den foreslåtte helsereform der Staten skal overta ansvaret for norske sykehus. I dagens Aftenposten og i dagens Spørretime i Stortinget gir helseminister Tønne uttrykk for at han vil gi etter for presset fra de nevnte grupperinger og endre en paragraf i lovutkastet.
- Jeg er redd for at Tore Tønne nå legger grunnlaget for en vanskelig situasjon i Stortinget når denne saken kommer til behandling i April, sier stortingsrepresentant John I. Alvheim fra FrP.
Både Norsk Sykepleierforbund og Kommunenes Sentralforbund samt en gruppering av leger med RV-bakgrunn har gitt uttrykk for at de er redde for at reformen vil føre til en privatisering av helsevesenet som vil gjøre lønns- og arbeidsforholdene for deres tilhengere uakseptable. - FrP har bebudet støtte til reformen slik retningslinjene trekkes opp i det utsendte høringsutkastet. Dersom Tønne nå fratar sykehusene - de nye datterforetakene - muligheten til å drive etter fornuftige økonomiske prinsipper og med en personalpolitikk som er til beste for norske pasienter, - ja da kan jeg ikke lenger garantere FrP's støtte, sier Alvheim.
- Jeg tror statlig eierskap er en reform som vil gi muligheter til å skape et betydelig bedre helsevesen for norske pasienter. Jeg håper at helseministeren ikke lar seg presse av grupper som bygger sin argumentasjon på gale antagelser og forutsetninger som ikke stemmer til å gjøre Lovproposisjonen, som legges frem for Stortinget den 6. april, vanskelig for FrP å akseptere. Da kommer hans reform i alvorlige vanskeligheter og det synes jeg vi skal spare det norske helsevesen for, avslutter Alvheim.
