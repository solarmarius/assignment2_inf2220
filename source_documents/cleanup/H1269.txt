
Stortinget, 2. mars 1999
FREMSKRITTSPARTIETS
STORTINGSGRUPPE
fra Stortingsrepresentant Ursula Evje, Fremskrittspartiets utdanningspolitiske talsmann.
Forslag om å endre reglene for godkjenning av høyere utdanning fra land utenfor EØS området.
En lang rekke høyt utdannede enkeltpersoner fra forskjellige steder i verden, med godkjent oppholds- og arbeidstillatelse i Norge får ikke godkjent sin kompetanse i Norge. Derfor blir de ofte tilsatt som ufaglærte eller havner som klienter av en eller annen sort i det sosiale systemet.  Dette er meget beklagelig, sier Ursula Evje som nå kommer med et dokument 8 forslag i Stortinget hvor hun foreslår å endre regelverket slik at utlendinger lettere kan få sin utdanning godkjent i Norge.
For eksempel får man ikke arbeid som lærer i den norske skolen uten godkjent eksamen i sidemål.  Dette vil jeg nå foreslå å endre slik at det isteden foretas en totalvurdering av vedkommendes kompetanse, slik at godt kvalifiserte utlendinger kan få sin utdannelse godkjent uten eksamen i sidemål. Regelverket gir i dag unntak for lærerstudenter med norsk som annet språk. - Det som er uakseptabelt er at det ikke gis unntak for de som har lærerutdannelse fra utlandet eller de som tok deler av lærerutdannelsen i Norge før 1998, sier Ursula Evje som regner med at Stortinget vil endre denne regelen.
Det er et paradoks at når vi mangler tusenvis av kvalifiserte lærere i skolen så skal manglende kunnskaper i sidemål være et hinder for at kvalifiserte personer skal få full anerkjennelse som lærere.
