
6. juni 2001
Asmund Kristoffersen
Sykehusreform til beste for pasientene
- Å levere helsetjenester skal være et offentlig ansvar. Finansieringsansvaret plasseres ett sted, nemlig hos staten. Når sykehusene organiseres som selvstendige helseforetak, 100 prosent eid av staten gjennom de regionale helseforetakene, gir det ansvar og myndighet der driften utføres, saksordfører Asmund Kristoffersen (Ap) da Stortinget behandlet loven om helseforetak (sykehusreformen) 6. juni 2001.
- Det er først og fremst pasientene som får glede av at Arbeiderpartiet nå får flertall for Regjeringens reformering av spesialisthelsetjenesten. Endelig får vi et redskap for å få slutt på et uverdig svarteperspill mellom fylkeskommune og stat ved at staten overtar eierskapet fullt og helt for de offentlige sykehusene og organiserer driften gjennom helseforetak. Det sa saksordfører Asmund Kristoffersen (Ap) da Stortinget behandlet loven om helseforetak (sykehusreformen) onsdag.
Kristoffersen understreket at helseforetakene er velferdsprodusenter som ikke skal drives med økonomisk overskudd eller utbytte som formål.
- Å levere helsetjenester skal være et offentlig ansvar. Finansieringsansvaret plasseres ett sted, nemlig hos staten. Når sykehusene organiseres som selvstendige helseforetak, 100 prosent eid av staten gjennom de regionale helseforetakene, gir det ansvar og myndighet der driften utføres. Gjennomføring av de nasjonale helsepolitiske mål vedtatt av Stortinget sikres ved at Helseministeren har myndighet til å sette dette ut i livet i hele landet gjennom foretakene, slo Kristoffersen fast.
Kristoffersen pekte på at de ansattes representasjon i foretaksstyrene gir langt bedre innflytelse enn dagens ordning medfører. De ansattes rettigheter skal videreføres og sikres gjennom gjeldende avtaleverk og pensjonsavtaler og gjennom en felles arbeidsgiverorganisasjon.
Brukerinnflytelsen blir bedre ved at det lovhjemles at virksomhetene får plikt til å etablere ordninger der en systematisk og planlagt innhenter brukernes erfaringer og synspunkter.
Kristoffersen understreket at det at staten overtar det hele og fulle ansvar, ikke er et opplegg som påskjønner privatisering eller nedleggelse.
- Det er derimot et opplegg for å ruste opp det offentlige helsevesenet til å møte folks framtidige behov. Det blir for første gang i norsk lov forbud mot å privatisere sykehusenes kjernevirksomhet. Salg av sykehus kan kun gjennomføres etter vedtak i Stortinget. Et sykehus eller helseforetak kan ikke gå konkurs, sa Kristoffersen, som var glad for at vi får vedtatt en bestemmelse som hindrer aksjedannelse av sykehusenes kjernevirksomhet, og at kjernevirksomheten skal skjermes fra utskilling og privatisering.
- Kjernepunktet i reformen er at ansvar og beslutninger legges så nært pasienten og personalet som mulig. Derfor har jeg sagt at denne reformen i høy grad er en ansvarsreform der det ikke skal være så lett for noen å fraskrive seg ansvar. De regionale helseforetakene følger dagens inndeling i helseregioner. Dette er bra og gir gode muligheter til å videreføre det som alt er gjort gjennom det regionale helseplanarbeidet. Med denne reformen på plass er Helse-Norge klar for den europeiske spesialisthelsetjenestens Champion's League, avsluttet Asmund Kristoffersen.
