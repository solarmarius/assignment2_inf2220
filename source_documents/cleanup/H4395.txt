
torsdag 14. desember 2000 20:18:04
Venstre om matsminkedirektivene:
- Folkehelsen må settes først
- Av hensyn til folkehelsen går Venstre inn for at Norge skal reservere seg mot to av de tre omstridte EU-direktivene om tilsetningsstoff i mat. Det sier Venstres næringspolitiske talsmann Leif Helge Kongshaug, etter at Stortingets næringskomite torsdag kveld avga foreløpig innstilling i saken.
- Stortingets åpne høringer viser tydelig at de helsefaglige motargumentene er så sterke at Norge ikke bør godta høyere grenseverdier for azofargestoffer og konserveringsmidlene nitritt og nitrat, sier Venstres Kongshaug. - Jeg er dypt skuffet og urolig over langtidsvirkningene av at stortingsflertallet med Ap i spissen velger å overse disse helsefaglige argumentene.
Når det gjelder søtningsmiddelet cyklamat, er det etter Venstres syn akseptabelt i en helhetsvurdering at Norge slutter seg til det aktuelle direktivet, men at man primært prøver å få til en overgangsordning fram til EU om kort tid trolig reduserer sine grenseverdier.
- EØS-avtalen er en god tilknytningsform til EU, som sikrer Norge adgang til hele EUs marked og har overveiende positiv innflytelse på norske lover og regler. Det er viktig for Venstre at EØS-avtalens framtid sikres, sier Kongshaug. Venstre vil derfor ikke være med på en linje hvor reservasjonsretten benyttes annet enn som siste utvei når alle andre muligheter er prøvd, og sterke nasjonale hensyn tilsier det. Etter en grundig vurdering mener Venstre at disse hensynene er sterke nok for azofargestoffer og nitritt/ nitrat, men ikke for cyklamat.
- Venstre reagerer sterkt på den uforsvarlig raske behandlingen av disse sakene Arbeiderpartiet og Høyre legger opp til. - Det kan virke som om hensynet til forsvarlig saksbehandling av viktige folkehelsespørsmål har blitt satt til side av utenriksministerens ønske om å kunne gi foreløpige signaler til EU allerede denne uken, sier Leif Helge Kongshaug.
Nitritt og nitrat er konserveringsmidler som kan omdannes til kreftframkallende stoffer i kjøttvarer. EU kommisjonens egen vitenskaplige råd har sterkt advart mot stoffene, og ser på dem som "alvorlige helserisikoer". Stortingets høringer har vist at også norske fagorganer som Helstilsynet og næringsmiddeltilsynet advarer mot økt bruk av stoffene. I tillegg til kreftfaren, kan økte grenser for stoffene også virke som en sovepute i forhold til å satse på best mulig hygiene i matproduksjonen.
Azofargestoffene kan gi overfølsomhetsreaksjoner hos utsatte grupper, særlig barn med allergiproblemer. Allergi er et økende problem i befolkningen, og Norge har kommet lenger enn de fleste europeiske land i forebygging og fokusering på disse problemene. Å tillate nye azofargestoffer vil være et klart tilbakesteg i dette arbeidet.
