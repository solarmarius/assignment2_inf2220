
@-brev fra Jens 24. april 2002
- Tomtefesteloven, boplikten og allemannsretten handler til syvende og sist om i hvilken grad vi er villige til å verne fellesskapet eller overlate utviklingen til uregulerte markedskrefter, skriver Jens Stolteberg i @-brev fra Jens 24. april 2002.
Kjære @-brevvenn
Det blåser omkring landbruksminister Lars Sponheim om dagen. Har han gitt korrekte opplysninger til Stortinget? Har en partifelle fått særbehandling av Regjeringen? Dette er spørsmål som med rette har kommet fram i den politiske debatten i mediene og når saken har vært kommentert fra Stortinget.
Men det saken egentlig handler om, er hvordan kysten vår skal se ut. Det handler om vi ønsker at kyststripen fra svenskegrensen i øst til Egersund i vest og andre steder, skal være mørklagt og forlatt store deler av året. Det handler om hvordan lokalbefolkningen skal få mulighet til å eie hus og tomter i de lokalsamfunn de bor i. Det handler om å beholde et levende lokalsamfunn også etter at sommergjestene har forlatt de små idyllene på sensommeren. Boplikten er et styringsverktøy for å sikre spredt bosetning i Norge. Det sikrer også at prisene på eiendom ikke skrus i været av folk som betaler nærmest hva som helst for en strandeiendom de bruker toppen noen uker i året, med den konsekvens at lokalbefolkningen prises ut av markedet.
Skillelinjene i politikken kommer klart fram gjennom det prinsipielle standpunkt partiene har til dette. Boplikten symboliserer viljen til å styre markedskreftene. Denne viljen minsker jo lengre til høyre man kommer, selv om også partier som Høyre og Fremskrittspartiet har lokale representanter som kjemper for boplikt.
Andre eksempler hvor vi vil finne igjen de samme ideologiske skillelinjene er i synet på allemannsretten og tomtefesteloven.
Mange tomtefestere (boligeiere som leier tomt) får i disse dager krav om kraftig økning av tomtefesteleien. Noen får økning fra 4-500 kr til en årsleie på mellom 20-30 000 kroner. Mange av de over 100 000 tomteleiere i landet må forvente kraftig økning på leien når kontraktene skal fornyes. Arbeiderpartiet har alltid vært imot en slik avgiftsøkning, og stemte senest før jul i Stortinget for et forslag om å utsette den nye loven som gir adgang til en slik økning. Frp, H, Krf, V og Sp stemte imot. Fra i valgkampen å være svært opptatt av å redusere "vanlige folks" avgifter, ble behovet for å beskytte grunn-eierene det avgjørende.
Da Stortinget for få uker siden behandlet friluftsmeldingen gikk regjeringspartiene sammen med Fremskrittspartiet for å stoppe lovendringen som ville sikret allmennheten bedre adgang til strandsonen. Det sikret grunneiernes interesser på bekostning av folk flest sin fulle adgang til strender, svaberg og naturopplevelser.
Tomtefesteloven, boplikten og allemannsretten handler til syvende og sist om i hvilken grad vi er villige til å verne fellesskapet eller overlate utviklingen til uregulerte markedskrefter.
Vennlig hilsen Jens Stoltenberg
