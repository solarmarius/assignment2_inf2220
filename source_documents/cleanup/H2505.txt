
Tirsdag 15. mars 1994
Stortingsrepresentant Einar Steensnæs (KrF):
HANDELSMINISTEREN MÅ AVKLARE
MONOPOL-SITUASJONEN
-Handelsminister Grete Knutsen må straks informere Stortinget om hva som er den egentlige situasjonen for Vinmonopolet i EU-forhandlingene. Norge kan ikke leve med at Regjeringen gir én tolkning, mens offisielle EU-dokumenter gir den stikk motsatte. Det sier stortingsrepresentant Einar Steensnæs (KrF, Rogaland). Han har meldt et spørsmål om dette til Stortingets spørretime.
Einar Steensnæs minner om at handelsministeren så sent som 23. februar sa i Stortinget at både detalj-, grossist- og importmonopolet står fast. I en rapport av 9. mars fra Europa-rådets sekretariat heter det imidlertid at Norge i en brevveksling med kommisjonen har akseptert at Vinmonopolets import- og engrosmonopol skal opphøre.
-Stortinget har krav på å få vite om regjeringen har forlatt de tidligere forhand-lingsposisjonene om Vinmonopolet. Dersom den ikke har gjort det, er jeg for min del interessert i å høre hvordan statsråden forklarer at man fra EUs side tolker signalene stikk motsatt av hva Norge gjør, sier Einar Steensnæs.
Steensnæs mener EU-protokollen ikke er til å misforstå, når det i den danske oversettelsen heter at Finland, Sverige og Norge "har i en brevveksling med Kommis-sionen accepteret at tilpasse deres lovgivning efter gældende unionsret senest på tidspunktet for tiltrædelsen. Dette indebærer, at disse lande skal afskaffe deres monopoler med hensyn til fremstilling, import og engrossalg".
-At kommisjonen ikke har noe å innvende mot at detaljistmonopolet opprettholdes er ikke godt nok for Kristelig Folkeparti. Vi er enige i at detaljistleddet er det viktigste, men samtidig er det svært viktig at grossist- og importmonopolet blir opprettholdt, både for å ha kontroll med omsetningen av vin og brennvin, med tanke på innkreving av avgifter for alkoholsalg og for å holde private profittinteresser utenfor alkohol-omsettingen, sier Einar Steensnæs.
-Jeg synes også det er grunn til å understreke at det er i forbindelse med EU-forhandlingene at disse problemene har oppstått. Den eneste alkoholpolitiske konse-kvensen EØS-avtalen har ført til, er at salg av øl i skatteklasse 3 er blitt flyttet fra daglig-vareforretningene til Vinmonopolet, og i EØS-forhandlingene ble en erklæring fra Norge, Sverige og Finland om betydningen av de statlige vinmonopolene lagt ved protokollen, uten at det var noen innvendinger fra EUs side mot dette, sier Einar Steensnæs.
