
Dato: 21. april 2005
Samferdselspolitisk talsmann i FrP, Kenneth Svendsen
Vil tillate 120 km/t på norske veger
- Det er bra at fartsgrensene økes til 110 km/t utvalgte steder. Men fartsgrensene på de beste motorvegene bør være 120 km/t, mener samferdselspolitisk talsmann i FrP, Kenneth Svendsen.
Samferdselsminister Torild Skogsholm signaliserte i dag at hun vil åpne for 110 km/t som fartsgrense på de beste motorvegene. - Alle motorveger bør ha 110km/t som fartsgrense, mens de aller beste bør ha 120 km/t, mener Kenneth Svendsen.
- FrP har lenge hatt programfestet at det bør innføres høyere fartsgrenser på gode norske veger. Kunstig lave fartsgrenser provoserer frem uhensiktsmessig kjøring. Samtidig er det ingen som forstår begrunnelsen i at veger med samme standard har høyere fartsgrenser i utlandet.
Svendsen mener Norge alt for lenge har vært annerledeslandet i forhold til fartsgrenser.
- Jeg er glad for at samferdselsministeren endelig tar inn over seg hva som skjer i andre land, og at det ikke er noen grunn til at Norge skal ha spesielt lave fartsgrenser. Dersom vi samtidig fikk stortingsflertallet til å innse at bedre veger med fysiske skiller mellom vegbanene er avgjørende for trafikksikkerheten, så ville fartsgrensene kunne blitt justert opp landet over.
