
20. mars 2000
Thorbjørn Jagland
J@glandbrev
Dette J@glandbrevet  fra mandag 20. mars 2000 handler om globaliseringen i verden. Blant annet tar partileder og utenriksminister Thorbjørn Jagland til orde for å etablere nye kjøreregler for verdenshandelen
Det som gjorde arbeiderbevegelsen enestående da den vokste fram på begynnelsen av forrige århundre, var at den så - og forsto - hvilke kolossale endringer den industrielle revolusjonen førte med seg. Dermed kunne den bli den ledende politiske kraft og sørge for at våre verdier om rettferdig fordeling og solidaritet preget samfunnsutviklingen.
Også i dag står vi overfor voldsomme endringer. Og som for hundre år siden, er det igjen vi - den sosialdemokratiske bevegelse - som må skape nye institusjoner og nye virkemidler for å prege utviklingen. Men hvordan skal vi sikre våre verdier i en global virkelighet som preges av enorme teknologiske endringer? Næringslivet frigjør seg fra nasjonalstaten ved at kapital og arbeidsplasser flyttes fritt over landegrensene. Arbeidsplassene endrer karakter som følge av at kunnskapen og teknologien betyr stadig mer.
Professor i internasjonal politikk, Raimo Väyrynen, uttalte til Aftenposten 10. august 1998 at: Globalisering bidrar til økonomisk vekst, høyere effektivitet og bedre utnyttelse av ressursene, men den skaper også ulikhet mellom land og innen landene. () Vi trenger mer politisk makt nå enn noen gang. Samtidig er det i dag et stort misforhold mellom den makt politikerne har og den makten de burde ha for å påvirke globaliseringen.
Jeg mener Väyrynen peker på selve kjernen i problemstillingene knyttet til globaliseringen.
Øyvind Østerud definerer globalisering som at noe blir verdensomspennende, og innebærer at politiske grenser får mindre betydning. Kontaktflatene mellom mennesker og kulturer blir større; ideer, kunnskaper, varer og tjenester sprer seg lettere; mulighetene blir flere for noen, mens andre får sitt livsrom innskrenket på grunn av konkurranse og utrygghet. (Globaliseringen og nasjonalstaten, Ad Notam Gyldendal 1999)
Det som først og fremst har bidratt til globaliseringen, er den teknologiske utviklingen. Vi er vitne til en revolusjon innen informasjon, økonomi, teknologi og vitenskap. Og dette er ikke noe som bare skjer i vår del av verden. Time Magasine bringer et eksempel på hvilke muligheter informasjonsrevolusjonen gir: Kvinnene i Kaya Beach, Senegal, bruker internett til å reklamere for sine fiskeprodukter, og til å forhandle med markedene i andre land om priser. Dette kvinnekooperativet, som har 7350 medlemmer, bruker nå internett for å få solgt fisken sin til best mulig pris.
Det er først og fremst innen handel og økonomi vi hittil har sett de største virkningene av globaliseringen. OECD mener globaliseringen går gjennom tre etapper på det økonomiske området. Første etappe er internasjonalisering, med økende eksport og handel; annen etappe er transnasjonalisering, med økende utenlandsinvesteringer og flernasjonale selskaper; tredje etappe er selve globaliseringen, med nye verdensomspennende nettverk for produksjon og informasjon.
Internasjonal handel og transnasjonalisering
At land handler med hverandre er ikke noe nytt. Gjennom hele det 19. århundret var det en sterk vekst i den internasjonale handelen. Verdenshandelen per capita økte i gjennomsnitt med 33 prosent for hvert tiår fra 1800 til 1913, mens tilsvarende produksjonsvekst lå på vel sju prosent. I 1913 hadde verdenshandelen per innbygger et omfang som var 25 ganger større enn i 1800, mens produksjonen per innbygger bare var litt mer enn fordoblet. Fra første til annen verdenskrig hadde verdenshandelen et tilbakeslag, særlig med den store depresjonen fra 1929.
Mange land førte en mer proteksjonistisk politikk, og både produksjon og varebytte var rammet av krise og krig. Men handelen tok seg opp igjen etter andre verdenskrig. I 1996 var handelsvolumet anslagsvis 16 ganger større enn i 1950, mens verdens totalte produksjon bare var økt 5 ½ ganger.
Utviklingen viser at rike industriland handler mest med hverandre, selv om det også har vært en sterk vekst i eksporten av bearbeidede produkter fra nord til sør. Flernasjonale selskaper spiller en stadig viktigere rolle i utenriksøkonomien. Amerikanske selskaper var først ute, fra 1960-tallet kom de europeiske på markedet, og fra 1980-tallet har det vært en sterk vekst i japanske konserner og oversjøiske investeringer.
Veksten i utenlandsinvesteringene har vært særlig sterk siden begynnelsen av 1980 årene. Fra 1980 til 1990 økte utenlandsinvesteringene langt raskere enn produksjonsveksten, med omkring en syvdobling av omfanget i perioden fra 1982 til 1989. De hundre største konsernene står for 1/3 av utenlandsinvesteringene.
Men fortsatt er likevel de nasjonale økonomiene langt mer omfattende, og de fleste flernasjonale konserner er forankret i en hjemmebase.
Finansbevegelser
Men globaliseringen dreier seg om langt mer enn varehandel og investeringer. Det internasjonale finansmarkedet har et mye større omfang enn markedet for varer og tjenester.
Den private kapitalflyten på det internasjonale markedet består av direkte utenlandsinvesteringer, banklån, obligasjoner og portefølje. Omfanget har økt raskt og dramatisk, med en syvdobling fra 370 til rundt 2600 billioner kroner fra 1990 til 1996. Lån på internasjonale kapitalmarkeder økte fra gjennomsnittlig 95 milliarder dollar årlig i perioden 1976-80 til over 800 milliarder i 1993.
Vi ser også en sterk økning i valutatransaksjoner. Hver dag handles det på det globale finansmarkedet i snitt for 1,3 billion dollar, eller omtrent førti ganger dagsverdien av internasjonal varehandel. Svært mye av dette er ren spekulasjon.
Vi kan ikke avskaffe den frie flyten av kapital, men utviklingen viser behovet for at det må etableres politiske tiltak som regulerer den. Et tiltak kan være å gjennomføre James Tobins forslag om å legge en avgift på valutatransaksjoner, for å strø litt sand i maskineriet slik at man tar vekk de mest spekulative bevegelsene.
Det må også lages kjøreregler for verdenshandelen. Grunnleggende sosiale standarder, miljøkrav, hensynet til menneskerettigheter og utviklingslandenes deltakelse i en rettferdig verdenshandel må sikres gjennom WTO. FNs generalsekretær Kofi Annan har tatt til orde for at FN skal involvere store konsern i FNs arbeid, for å sikre menneskerettigheter og sosiale standarder i bedriftene.
Informasjonsteknologi
Mange av betingelsene for økt internasjonalisering, ligger som jeg før har nevnt, i den teknologiske utviklingen. Elektroniske medier har gitt en revolusjon i kontaktmønsteret over landegrensene; Internett er for eksempel både en informasjonsbærer og et overnasjonalt marked.
Det er store utfordringer forbundet med den teknologiske revolusjonen vi er en del av. Ny teknologi gir oss enorme muligheter, men den kan også være med på å begrense mulighetene for de som i utgangspunktet ikke har så mye.
Det er mange som frykter at informasjonsrevolusjonen vil bidra til å øke gapet mellom nord og sør, fordi alt som er nødvendig for bidra til den teknologiske utviklingen i utviklingslandene, mangler: Telefonlinjer, elektrisitet, datamaskiner folk har råd til og undervisning. I Etiopia koster en PC 15 ganger så mye som en gjennomsnittlig årsinntekt. Det er flere telefonlinjer på Manhattan enn i hele Afrika sør for Sahara. Internettbrukere i India betaler 308 ganger mer enn en amerikaner, kenyanere 413 og armenere 485 ganger mer enn en amerikaner. Bare 16 prosent av verdens befolkning bor i de industrialiserte landene, men 90 prosent av internettbrukerne hører til her. Sørøst-Asia har en fjerdedel av verdens befolkning, men bare 0,04 prosent av internettbrukerne.
Vår utfordring blir å bruke informasjonsrevolusjonen til å minske forskjellen mellom de rike og de fattige landene i verden, og det er positive utviklingstrekk: Antallet internettbrukere i Kina ble mer enn fordoblet i siste halvdel av 1999, fra fire millioner til 8,9 millioner. I 2003 vil trolig om lag 33 millioner kinesere være online. Alle 56 land i Afrika har nå internettilkobling. Mobiltelefoner har gjort det mulig å skaffe flere tilgang til telefoner, uten at det må investeres i kostbar infrastruktur først. I flere land som Aserbajdsjan, Mexico, Zimbabwe, Peru, Tanzania, Pakistan og Bangladesh utvikles det nå program som sørger for at befolkningen får tilgang på rimelige mobiltelefoner.
Innenfor undervisningsområdet er det også en rivende utvikling. Et program i Sør-Afrika har til nå finansiert oppkoblingen av 1035 skoler til internett, og The African Virtual University knytter 24 afrikanske universitet til klasserom og bibliotek over hele verden.
Informasjonsrevolusjon - truer eller styrker demokratiet?
Men det er også andre forhold ved informasjonsrevolusjonen som vi som politikere bør vurdere å regulere. Det foregår nå en maktkonsentrasjon som kan true demokratiet. I det American Online kjøpte Time Warner, skjedde det en sammensmelting av internett og media som vil være en enorm kraft i hele medieutviklingen, og ikke minst i forretningslivet vårt.
Problemet er at bare noen få får kontroll over dette. Robert McChesney, professor i kommunikasjon ved universitetet i Illinois sier: Journalistikkens frihet kommer under press, den er blitt forretning. God journalistikk er dårlig forretning - dårlig er svært ofte god butikk.
Samtidig vet vi at informasjonsrevolusjonen også har sine positive sider. Den binder hele verden sammen. Alle kan se hva som skjer - i det øyeblikket det faktisk skjer. Ingenting kan skjules. Krig har derfor blitt vanskeligere, for vi kan ikke være likegyldige til det vi ser på fjernsyn hver eneste dag. Dette er grunnen til at spørsmålet om humanitære aksjoner fra FN's side har kommet opp. Hadde vi ikke fått bildene direkte fra Kosovo, tror jeg at situasjonen hadde vært en annen. Og dette er grunnen til at FNs generalsekretær har tatt til orde for at man må innføre en bestemmelse i FN-pakten om at FN skal ha rett til å intervenere på vegne av enkeltmenneskene, hvis deres hjemlige makthavere gjør overgrep mot dem. I virkeligheten snakker man ikke lengre om nasjonalstatens suverenitet, men om enkeltmenneskets suverenitet. Dette er en helt ny historisk situasjon. Jeg tør påstå at det i stor grad skyldes at mediene følger med og gir oss informasjon. Det nytter ikke å gjøre overgrep rett foran øynene på verdenssamfunnet.
En globalisert verden
Vi lever i en globalisert verden. Noen prøver å gjøre det til en diskusjon om man er for eller i mot globaliseringen. Men det er ikke mulig å stenge globaliseringen ute.
Spørsmålet er hvordan vi forholder oss til den.
Vi er vitne til en globalisering av informasjon, økonomi og vitenskap. Til nå gjelder dette i alt for liten grad politikk. Skal vi hindre at utviklingen kommer ut av kontroll, må vi få på plass demokratiske institusjoner og virkemidler som kan styre globaliseringen. Og jeg mener at det igjen er de sosialdemokratiske partiene verden over, som må ta initiativ til å utforme institusjoner og virkemidler som kan styre globaliseringen - vår tids store utfordring.
