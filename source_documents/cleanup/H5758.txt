
15.04.2002
Israel må avslutte okkupasjonen
I en uttalelse fra sentralstyret 15. april 2002 fordømmer Arbeiderpartiet den israelske gjenokkupasjonen av de palestinske områdene og uttrykker støtte til det palestinske folket og dets leder Yassir Arafat. Her følger hele uttalelsen:
Det norske Arbeiderparti mener at situasjonen i Midtøsten har blitt uholdbar og at det umiddelbart må bli slutt på voldshandlingene. Det norske Arbeiderparti fordømmer den israelske gjenokkupasjonen av de palestinske områdene og vil uttrykke støtte til det palestinske folket og dets valgte leder Yassir Arafat.
Vi støtter derfor FNs, USAs, EUs og Russlands felles henstilling til Israel om umiddelbart å stanse de militære aksjonene i de palestinske områdene. Bruk av militærmakt kan aldri løse denne konflikten. Israel har det største ansvaret fordi det er Israel som okkuperer ulovlig andre menneskers land. Det blir ikke fred før okkupasjonen tar slutt. Israel må stoppe sine militære operasjoner, trekke seg tilbake fra de palestinske områder og å begynne å etterleve internasjonale humanitære prinsipper og fundamentale menneskerettigheter. Massiv bruk av militærmakt mot en overveldende sivil befolkning, utenomrettslige henrettelser, kollektive avstraffelser, bosettinger og angrep på humanitære hjelpeorganisasjoner er klare brudd med grunnleggende folkerettslige prinsipper. Vi ber samtidig de palestinske myndigheter om å gjøre alt som står i deres makt for å stanse angrep som går ut over uskyldige sivile. Vi kan aldri godta at sivilbefolkningen blir målskive i en konflikt. Norge må kreve at Israel umiddelbart slipper inne hjelpemannskap og forsyninger i alle de okkuperte områder. Norge bør også ta initiativ til en internasjonal granskingskommisjon som skal granske det israelske militærets fremferd i Jenin og andre steder, samt aksjonene mot sivilbefolkninger i Israel.
Vi ønsker samtidig å bygge bro til framtida gjennom engasjement og innspill til veien videre.
Veien videre
To nye elementer gir nye muligheter for å komme ut av uføret. For det første har FNs Sikkerhetsråd for første gang slått fast at løsningen innebærer to stater som lever side om side. For det andre signaliserte det arabiske toppmøtet i Beirut at araberlandene har endret kurs og er rede til å normalisere forholdet til Israel hvis Israel avslutter okkupasjonen og anerkjenner en palestinsk stat.
Slik situasjonen er nå, er en gradvise utvikling mot en politisk løsning en blindvei. Utgangspunktet må tvert om være et sluttoppgjør som omfatter alle de viktigste spørsmålene. Samtidig som det inngås en våpenhvile må partene starte forhandlinger om ett sluttoppgjør.
De store trekkene i et sluttoppgjør har lenge vært klare: En palestinsk stat, side om side med Israel; grenser som gir Vestbredden og Gaza til Palestina, men som også innebærer mulighet for bytte av landområder; hovedsteder i det vestlige Jerusalem (Israel) og i de østlige delene (Palestina); og en løsning for flyktningene. Det internasjonale samfunn må ta det økonomiske ansvar for dette. Norge må gå foran og opprette et fond for de palestinske flyktningene, som kan stilles til rådighet for FN når en fredsavtale er inngått.
Det er åpenbart at partene ikke er i stand til å arbeide seg ut av uføret selv. Et kraftfullt internasjonal initiativ er nødvendig. USA, EU og Russland bør gå i spissen for en felles holdning til sluttstatus-spørsmålene som arabiske land kan slutte seg til og Sikkerhetsrådet stille seg bak. FN må autorisere et styrkenærvær som kan fungere som en buffer mellom partene, slik Kofi Annan har foreslått.
Det er bare en slik styrke som kan gi Israel sikkerhet og palestinerne den trygghet de trenger for å bygge opp et palestinsk statsapparat. Samtidig må internasjonale eksperter og rådgivere inn for å gi støtte til det palestinske lederskapet til å bygge demokratiske samfunnsinstitusjoner som er en palestinsk stat verdig. Det er bare når en slik stat er et faktum at man kan nedkjempe fredens fiender effektivt. Det er bare en palestinsk stat som kan gi Israel anerkjennelse og den israelske befolkningen håp om sikkerhet.
Det internasjonale samfunn må stille store økonomiske ressurser til rådighet for å gjenopp­bygge det palestinske samfunnet. På kort sikt er det stort behov for humanitær hjelp og støtte til gjenoppbygging. På lengre sikt må det legges et økonomisk fundament for vekst, ikke bare i Palestina, men også i landene rundt.
Det internasjonale samfunn må få de arabiske landene til å støtte den palestinske staten, oppgi støtten til Arafats fiender, og normalisere forholdet til Israel. Det er særlig viktig at Saudi-Arabia gir støtte til en konstruktiv løsning for de hellige stedene i Jerusalem. De palestinske flyktningene må få rettferdighet nå, ikke om mange år. Det må bygges et fond for å gi dem kompensasjon for lidelser og tap de er påført.
To elementer vil vise seg å bli avgjørende for å vinne oppslutning om en slik løsning. Det ene er at den israelske fredsbevegelsen klarer å bygge seg opp igjen. Uten partier som klarer å definere et politisk alternativ til okkupasjon og vold vil det bli vanskelig å vinne befolkningen for en fredsløsning. Den andre er en styrking av demokratiske prosesser på palestinsk side. Den palestinske ledelsen må ha legitimitet og oppslutning i folket gjennom valg, i et system basert på flere partier og med sentral kontroll over våpen og fysisk makt.
Fredsbevegelsen på begge sider må styrkes. Dette er i ferd med å skje gjennom den Fredskoalisjonen som er dannet og som Norge har støttet. Jo bedre man kan vise til løsninger, jo lettere vil det være for folk å fatte håp. På kort sikt vil nok befolkningene trekke seg tilbake til seg selv, men på lengre sikt vil begge få behov for å bygge en ny plattform for sameksistens. Vi ber den norske regjeringen fortsette å støtte opp om dette arbeidet. Arbeiderpartiet vil invitere Fredskoalisjonen til å møtes i Oslo.
Norge må arbeide for sanksjoner under FNs sikkerhetsråd hvis rådets nylig vedtatte resolusjoner ikke følges opp. Når det gjelder eventuelle sanksjoner er det nødvendig at Norge koordinerer seg med EU.
Arbeiderpartiet vil at:
· Israel straks trekker seg tilbake fra de palestinske områdene
· De palestinske selvmordsaksjonene stopper
· Våpenhvile inngås og at forhandlinger om et sluttoppgjør samtidig starter. Vi støtter ideen om en internasjonal fredskonferanse.
· Norge støtter FNs generalsekretær Kofi Annans forslag om å utplassere en internasjonal militærstyrke
· Norge må signalisere at vi straks en våpenhvile er inngått vil bevilge penger til å gjenoppbygge de palestinske myndighetene og gå inn med stor humanitær bistand
· Det oppretter et folkefond for palestinske flyktninger der den norske stat går inn med et betydelig beløp og at folk inviteres til å bidra.
· Arbeiderpartiet vil invitere fredskoalisjonen til å møtes i Oslo.
· Arbeiderpartiet vil oppfordre partiorgansasjonen over hele landet til å delta aktivt i solidaritetsaksjoner, og vil ta initiativ til et korrdinert solidaritetsarbeid gjennom PES og SI.
· Så snart situasjonen tillater det vil Arbeiderpartiet invitere fylkespartiene til å delta på en solidaritets- og studiereise til området.
