
fredag 16. februar 2001 07:53:29
Venstres Leif Helge Kongshaug:
- Ap og Høyre er impotente i samferdselspolitikken
[Bilde:Fil0.png]- Det er oppsiktsvekkende at Ap og Høyre ikke vil tenke nytt om finansiering av viktige samferdselsprosjekt for kyst og distrikter. Partienes opptreden vitner om politisk impotens og manglende forståelse for distriktenes behov, sier Venstres stortingsrepresentant Leif Helge Kongshaug etter at Nasjonal Transportplan sent i går kveld ble vedtatt i Stortinget. Ap og Høyre støttet ikke Venstres forslag om at penger staten subsidierer ferjedrift med kan overføres til vei- og bruprosjekter som vil erstatte slike ferjer. Partiene gikk også mot Venstres forslag om økt satsing på rassikring og utbedring av farlige veier.
- Jeg mener det er særlig oppsiktsvekkende at Høyre ikke vil støtte prinsippet om at penger staten subsidierer ferjedrift med kan overføres til vei- og bruprosjekter, sier Venstres Kongshaug. Dette har vært et unisont ønske fra kyst-Norge som kan gi nødvendig drahjelp til mange gode prosjekter, blant annet Imarsund-forbindelsen i Møre og Romsdal. Høyre ønsker å sende saken på en ny ørkenvandring i byråkratiet, i stedet for omsider å skjære gjennom. Det vitner om et tafatt og impotent parti som ikke tør å tenke nytt, mener Leif Helge Kongshaug.
- Høyre har i hele denne stortingsperioden valgt å skygge unna makt og innflytelse, og sitter hjelpeløse på sidelinjen der Venstre er med og ta ansvar, mener Kongshaug. Dette får kyst og distrikter lide for. Det så vi i høstens budsjettforhandlinger, hvor Venstre bl. a. var med å sikre 115 mill kr til rassikring og økt satsing på sikkerhet til sjøs, og vi ser det på nytt i Nasjonal Transportplan.
- Venstre er tilfreds med at rammene i Nasjonal Transportplan ble noe utvidet fra Arbeiderparti-regjeringens forslag, men mener økonomien hadde tålt betraktelig høyere rammer enn det flertallet vedtok både for kollektivsatsing i byene og bedre framkommelighet i distriktene. Særlig er det skuffende at ikke Venstre fikk større støtte for å finansiere prosjekter ved konkurranseutsetting og økt privat offentlig samarbeid. Kyst-Norge trenger en offensiv og nytenkende samferdselspolitikk, ikke minst med tanke på den voksende verdiskapingen knyttet til havbruk og marine næringer. For Venstre er god samferdselspolitikk også god verdiskapingspolitikk, sier Leif Helge Kongshaug.
