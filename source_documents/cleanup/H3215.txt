
2. juni 2000
Stortingsrepresentant Hilde Frafjord Johnson:
Om industrikraftkontrakter:
Regjeringen legger seg flate for ESA
- Det er altfor defensivt når Regjeringen nå velger å bøye av for ESAs innvendinger mot de nye norske industrikraft- kontraktene. Dette vil kunne føre til at mange av hjørnesteinsbedriftene i en rekke lokalsamfunn rundt om i landet får problemer. Regjeringen må ikke gi seg uten kamp, men bruke den tiden den trenger på å finne tilfredsstillende løsninger for industrien. Hilde Frafjord Johnson uttaler dette i en kommentar til at Regjeringen nå foreslår å endre reglene.
Stortinget la stor vekt på at det nye industrikraftregimet skulle ligge innenfor EØS-avtalen da dette ble behandlet for ett år siden. Stortinget gjorde derfor minimale endringer på Regjeringens forslag. Særlig Arbeiderpartiets representanter beklaget at det ikke var mulig å gjøre større endringer.
Tilgang til rimelig og ren energi har i mange tiår vært et vesentlig bidrag til å opprette og opprettholde industri og samfunn i mange distrikter over hele landet. De nye kontraktene skal bidra til en langsiktig tilpasning til markedsorganisatoriske rammer, bl.a. gjennom overgangsordninger. Bedrifter og samfunn får dermed mulighet til å bygge opp kompetanse og sette i verk nødvendige omstillingstiltak.
-Regimet som er vedtatt bør derfor ikke endres uten at det prøves grundigere i forhold til EØS-avtalen, i første rekke gjennom forhandlinger med ESA, sier Hilde Frafjord Johnson (KrF).
