
17.2.99:
Marit Tingelstad,
Pressemelding fra
2 MILLIONER TIL STYRKING AV GRENDESKOLER I OPPLAND
Kommunal- og regionaldepartementet har nå fordelt 50 millioner kroner til kommuner med udelte og fådelte skoler. Av disse midlene har 2 millioner kroner blitt fordelt på ni kommuner i Oppland.
- Det er svært gledelig at regjeringa nå gir et bidrag til å redde mange av de grendeskolene som har vært truet av nedlegging, sier Marit Tingelstad i en kommentar. - Jeg er klar over at økonomien er svak i mange kommuner, men jeg synes det er positivt at regjeringa her har prioritert å styrke skolesektoren. - I mange kommuner i Oppland er grendeskolene kanskje det viktigste ankerfeste for å opprettholde bosettinga. Med den geografien vi har i Oppland vil nedlegging av grendeskoler fort bidra til å gi elevene lang reisevei til en annen skole, avslutter Marit Tingelstad.
Følgende kommuner i Oppland har fått tildelt midler av departementet:
Gjøvik 250.000, Vågå 200.000, Ringebu 300.000, Lunner 200.000, Gran 100.000, Søndre Land 200.000, Sør-Aurdal 250.000, Nord-Aurdal 300.000 og Øystre Slidre 200.000. Tilskuddet vil styrke skolesektoren i kommuner med svak økonomi og som har små skoler som følge av spredt bosettingsmønster.
