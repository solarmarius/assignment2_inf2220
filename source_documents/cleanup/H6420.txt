
05.12.02
Rolf Reikvam (SV)
Rolf Reikvam, om utdanningsbudsjettet: - Viser alternativet til høyresidens skolepolitikk
Kirke-, utdannings- og forskningskomiteen behandlet i dag budsjettet. Mens regjeringspartiene og Fremskrittspartiet utgjorde flertallet, samlet SV, Ap og Sp seg om at helhetlig alternativ.
Vi ønsket å vise at man kunne prioritert annerledes innenfor rammen vi hadde fått tildelt, og at KrF kunne valgt å skape flertall for å styrke tilbudene som kommer det brede flertallet av norske elever til gode. I stedet har forlikspartnerne gitt gavepakker til de private skolene, sier Rolf Reikvam.
SV, Ap og Sp gikk sammen om å redusere tilskuddet til private skoler med 284 millioner, og kutte 20 millioner til private høyskoler. Dette dekket inn flere større utgiftsøkninger. For å styrke det offentlige tilbudet til de yngste elevene, foreslo SV, Ap og Sp disse endringene.
Øke tilskuddet til SFO med 217 millioner, dvs. å legge tilbake Regjeringens kutt. Det hadde betydd lavere foreldrebetaling i SFO.
Øke tilskuddet til leirskoler med 30 millioner, og dermed sikre kommunene full kompensasjon for at de ikke kan ta foreldrebetaling lenger. Dermed ville man sikret at tilbudet om leirskoler kan opprettholdes i alle kommuner.
Øke tilskuddet til musikk- og kulturskolene, dvs. å legge tilbake Regjeringens kutt.
SV, Ap og Sp foreslo også å legge inn penger til fortsatt norskopplæring for asylsøkere, som regjeringspartiene og Fremskrittspartiet kuttet ytterligere i budsjettbehandlingen i komiteen.
Et tredje område de tre partiene foreslo å styrke var voksenopplæringen. De gikk i mot Regjeringens og Fremskrittspartiets kutt til fjernundervisning og til studieforbundene.
