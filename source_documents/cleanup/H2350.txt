
Lørdag 30. januar 1993
KrF-nestleder Valgerd Svarstad Haugland:
FAMILIERÅDGIVNINGSKONTORENE ER STATENS OPPGAVE
Kristelig Folkeparti ønsker ikke å bidra til å skape økt usikkerhet om familievern-kontorene ved at de blir et fylkeskommunalt ansvar, og ikke lenger et statlig. Som en ikke lovpålagt tjeneste kan familievernkontorene lett bli salderingsposter i konkur-ranse med tjenester som er lovpålagt. Dermed kan vi risikere et ras av nedlagte familievernkontorer over hele landet, til stor skade for det forebyggende arbeidet som er disse kontorenes viktigste oppgave. Det sa Kristelig Folkepartis nestleder Valgerd Svarstad Haugland under årsmøtet i Aust-Agder KrF lørdag.
Valgerd Svarstad Haugland viste til at familievernkontorene fra 1. januar 1993 er blitt tillagt foreldremeklingen, som en følge av den nye ekteskapsloven.
-Fordi denne ene biten av kontorenes arbeidsområde er lovpålagt, vil denne meklingen måtte prioriteres på bekostning av andre tjenester. Dette vil kunne skape en selvforsterkende spiral: Fordi familier i vanskelige situasjoner ikke kan få hjelp på et tidlig stadium, kommer de ikke til familierådgivningskontoret før krisen er blitt manifest, og hjemmet i realiteten er gått i oppløsning, sa Valgerd Svarstad Haugland.
-Mange familier kan takke disse kontorene for at en skilsmisse ble avverget og familien som helhet har lært å fungere sammen. Det er helt avvgjørende for familie-vernets framtid at disse kontorene fortsatt kan arbeide med disse primæroppgavene. Blir de prioritert vekk, kan vi komme til å spille "russisk rullett" med mange av de familiene som allerede synes det er vanskelig å fungere som en familie på grunn av økonomiske problemer og sosialt press, sa Valgerd Svarstad Haugland i sin tale på årsmøtet til Aust-Agder KrF lørdag.
