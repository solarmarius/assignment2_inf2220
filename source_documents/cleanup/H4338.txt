
tirsdag 3. oktober 2000 14:24:08
- Venstre venter fortsatt på politiske signaler
Store ord er sjelden politiske. Denne trontalen er en ren smørbrødliste over gode tiltak på alle tenkelige områder. De som vil vite hva denne Regjeringen virkelig vil, må i alle fall vente til statsbudsjettet legges fram i morgen - og kanskje helt til etter Aps landsmøte i november, sier Venstre-leder Lars Sponheim.
Venstre vil i morgen se med særlig spenning på hvordan Regjeringen prioriterer utdanning, forsking, nyskaping, miljø og kultur. På alle disse feltene har Ap til nå vært en stor skuffelse, og må vise helt andre takter i statsbudsjettet.
- Et spesielt viktig krav for Venstre er en god start på en forpliktende opptrapping av norsk forskingsinnsats, sier Lars Sponheim. En offensiv boligpolitikk for ungdom og mennesker med svak økonomi må også få høy prioritet. Venstre merker seg også at trontalen ikke gir signaler om å åpne opp for økt arbeidsinnvandring, noe som er helt avgjørende for å løse viktige velferdsoppgaver.
Venstre er ellers tilfreds med at Ap-regjeringen tilsynelatende vil følge opp sentrums-Regjeringens initiativer for Et enklere Norge, med opprydding i statlig regelverk, flytting av ressurser fra offentlig byråkrati til tjenesteproduksjon og økt lokal handlefrihet.
- Her kan Venstre love helhjertet støtte og drahjelp, og jeg håper Stoltenberg etter hvert får det også i eget parti, sier Sponheim.
