
29/1-02
Arbeiderpartiet ønsker CO2-frie gasskraftverk
Pressemelding fra stortingsrepresentant og Arbeiderpartiets energipolitisk talskvinne Sylvia Brustad, 29. januar 2002.
Arbeiderpartiet har økt innsatsen for å få bygd CO2-frie gasskraftverk. Gjennom de siste års budsjett har bevilgningen til forskning på dette økt. Dette vil Arbeiderpartiet videreføre.
Vi ønsker også å etablere et innovasjonsselskap som skal ha som hovedoppgave å utvikle miljøvennlig teknologi for bruk av gass til energiformål. Da vi foreslo dette i Stortinget høsten 2001, var det ingen andre partier som støttet forslaget.
Arbeiderpartiet er også positiv til at de gasskraftverkene som har fått konsesjon kan bygges med mer miljøvennlig teknologi og at det gis økonomisk støtte til dette. Samtidig må vi se på hvor effektive disse klimatiltakene vil være i forhold til andre klimatiltak. Arbeiderpartiet vil ta endelig stilling til dette når vi får saken til behandling i Stortinget.
Arbeiderpartiet registerer også at regjeringen går inn for å bygge gasskraftverket i forbindelse med Snøhvit-prosjektet. Dette kraftverket vil slippe ut betydelige mengder med CO2. Regjeringen har ikke tatt initiativ til at dette kraftverket skal bygges med forurensingsfri teknologi.
