
30.08.2001
Landsomfattende ungdomskort og studentrabatter
Regjeringen og statsminister Jens Stoltenberg går 30. august 2001 inn for at det skal settes i verk ordninger som vil gi billigere kollektivtransport for ungdommer, skoleelever og studenter. Ordningene omfatter et ungdomskort for all ungdom fra og med 16 år til og med 19 år og det innføres en rabattordning for alle skoleelever og studenter ved alle videregående skoler, universiteter og høgskoler. Skole- og studentrabatten skal gjelde for billettypene månedskort og periodekort eller andre former for flerbruksreisekort der det ikke finnes periodekort. Rabattsatsen vil i første omgang være 30 prosent av voksenpris, og regjeringen tar sikte på å øke rabattsatsen til 50 prosent i løpet av kommende stortingsperiode.
Regjeringen går inn for at det skal settes i verk ordninger som vil gi billigere kollektivtransport for ungdommer, skoleelever og studenter. Ordningene omfatter for det første ungdomskort for all ungdom fra og med 16 år til og med 19 år. For det andre skal det innføres en rabattordning for alle skoleelever og studenter ved alle videregående skoler, universiteter og høgskoler.
Begge ordningene skal gjennomføres fra og med skoleåret 2002/2003.
Ungdomskort
Regjeringen ønsker å sikre at alle fylkeskommuner skal tilby en ordning med ungdomskort for aldersgruppen fra og med 16 til og med 19 år. Ungdomskortene skal gjelde for reiser innen ett fylke. Regjeringen legger til grunn at de fylkeskommunene som allerede har innført en slik ordning kan videreføre dagens ordninger. Regjeringen legger opp til en kompensasjonsordning for alle fylkeskommunene, og vil komme tilbake til dette i forbindelse med statsbudsjettet for 2002.
Skole- og studentrabatter
Allerede i dag tilbys det skole- og studentrabatter for en del enkeltbilletter. Disse ordningene er i hovedsak knyttet til lange reiser, særlig mellom hjem og skole- eller studiested. Regjeringen vil at disse ordningene skal videreføres.
Regjeringen går ellers inn for en landsomfattende ordning med skole- og studentrabatt for reiser på skole- og studiestedet. For å nå skoleelever og studenter som er mest avhengig av å reise med kollektivtransport, vil regjeringen innføre en skole- og studentrabatt som skal gjelde for billettypene månedskort og periodekort eller andre former for flerbruksreisekort der det ikke finnes periodekort. Rabattsatsen vil i første omgang være 30 prosent av voksenpris, og regjeringen tar sikte på å øke rabattsatsen til 50 prosent i løpet av kommende stortingsperiode. Regjeringen legger opp til at dette skal kompenseres ved bevilgninger over statsbudsjettet.
Vi er oppmerksom på at det enkelte steder allerede finnes slike rabattordninger for skoleelever og studenter, men vi ønsker nå at rabattordningene skal omfatte alle elever og studenter ved alle videregårende skoler, universiteter og høgskoler.
