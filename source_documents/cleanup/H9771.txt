
30.11.2005
Ap, Sv og Sp
Offensiv samferdselspolitikk!
Stortingets Transport- og kommunikasjonskomite har avgitt sin innstilling: - Regjeringsfraksjonen vil ha prosjektfinansiering!
- Ved å slå fast helt klart at prosjektfinansiering skal tas i bruk i forbindelse med budsjettet for 2007, gir det en klar linje for å gjennomføre Soria Moria-erklæringens store satsing på bedre veier, en ny jernbane og kollektivløft i Norge, sier leder for regjeringsfraksjonen, Aps Torstein Rudihagen, sammen med SVs Hallgeir Langeland og Sps Eli Sollied Øveraas.
De tre er fornøyd med regjeringens satsing på samferdsel. De mener dette legger et godt grunnlag for gjennomføringen av de tre partienes samferdselspolitikk som er trukket opp i Soria Moria-erklæringen og i Nasjonal Transportplan.
Under behandlingen av samferdselsbudsjettet for 2006 videreførte regjeringsfraksjonen den offensive satsingen på samferdsel fra Flertallsregjeringen. Totalt økes budsjettet med 460 millioner kroner utover det regjeringen Bondevik foreslo før den gikk av.
Stortinget øker bevilgningene til veiformål med 278 millioner kroner utover regjeringen Bondevik sitt forslag. Dette inkluderer en økning på 28 millioner kroner til kjøp av riksveiferjetjenester, samt 50 millioner kroner ekstra til rassikring.
Til utbygging, drift og vedlikehold av linjenettet til jernbanen er økningen på til sammen 182 millioner kroner i forhold til den forrige regjeringen.
Regjeringspartiene satser også 3 millioner kroner ekstra som skal brukes til å foreberede tiltak for å få flere til å ta i bruk bredbånd. Dette er en oppfølging av regjeringens satsing på bredbånd til hele landet.
Frp slår som vanlig om seg løfter om milliardsatsing på samferdsel, men har tidligere vist gjennom budsjettforlik med regjeringen Bondevik at en slik satsing har smuldret bort når Frp har hatt innflytelse over budsjettene.
Gjennom budsjettbehandlingen i høst har regjeringspartiene vist en ny retning i samferdselspolitikken. Dette har skjedd gjennom blant annet stans av nedlegging av produksjonsvirksomheten til Jernbaneverket, stans av videre anbud i persontrafikk på tog og stilt spørsmål ved hva som er viktig for Posten Norge AS.
