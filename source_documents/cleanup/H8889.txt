
20.12.2004
Venstre
Iran-saken
I forbindelse med protestene mot Irans planlagte henrettelse av den unge tilbakestående kvinnen, minner vi om at regjeringens holdning til overgrep i Iran ble tatt opp av Venstres Trine Skei Grande i Stortingets spørretime den 20. oktober i år. Det er ingen grunn til å insinuere at regjeringen ikke sier fra i disse sakene, slik en kan ha fått inntrykk på enkelte kommentarer de siste dagene.
Under følger referat fra spørretimen, se spesielt slutten av referatet.
Vennlig hilsen
Atle Hagtun
sekretariatsleder, Venstres stortingsgruppe
- - --
DOKTYPE: Spørsmål 1
DATO: 2004-10-20
SPØRRER: Grande, Trine Skei (V)
KOMITE: Kirke-, utdannings- og forskningskomiteen
RETTES TIL: Utenriksministeren
SVARER: Petersen, Jan (H)
Spørsmål nummer 1
Trine Skei Grande (V) [11:04:30] : « Åtte år med en ettergivende holdning overfor regimet i Iran har bare ført til en forverring av menneskerettighetene og for forholdene for opposisjonen.
Hva er Norges holdning til denne utviklingen, og hva gjør Norge for å bedre menneskerettighetene og forholdene for opposisjonen i og utenfor landet? »
Utenriksminister Jan Petersen [11:04:51] : I en periode fra valget på president Khatami i 1997 og frem til rundt 2003 kunne man se en gradvis - men likevel klar - forbedring av menneskerettighetssituasjonen i Iran. Også den demokratiske utviklingen i landet var positiv. Fra norsk side forsøkte vi å støtte den positive utvikingen ved gjentatte ganger å uttrykke vår klare støtte til reformkreftene i landet.
Det siste årets utviking har gitt atskillig grunn til bekymring. Parlamentsvalget i februar i år var beheftet med vesentlige mangler og representerte et tilbakeskritt for den demokratiske utviklingen i landet. Vokterrådet har befestet sin stilling, og den tidligere reformorienterte nasjonalforsamlingen er nå dominert av konservative krefter som arbeider nært med landets ikke-folkevalgte religiøse ledelse. Vi ser med uro på denne utviklingen, og beklager at reformkreftene ikke får et friere spillerom. Irans politiske ledelse er ved gjentatte anledninger blitt gjort kjent med Norges syn i dette spørsmålet.
Samtidig er vi vitne til innstramning både med hensyn til den alminnelige personlige frihet og, ikke minst, kvinners rettigheter. Vi har også sett at en strafferettspraksis som må beskrives som inhuman, vedvarer. Flere tilfeller av dødsdommer mot mindreårige i den siste tiden gir særlig grunn til bekymring. En ung pike på 16 år ble henrettet ved hengning i august, og man kjenner til i hvert fall fem andre saker der dødsstraff er blitt idømt overfor personer som var mindreårige da de pådømte forhold fant sted. Dette er helt uakseptabelt og i strid med Irans internasjonale forpliktelser.
Regjeringen har tatt opp menneskerettighetssituasjonen i Iran med landets myndigheter en rekke ganger, både generelt og når det gjelder enkeltsaker. Vi holder også løpende kontakt med andre land for å se hvordan vi best kan påvirke utviklingen. Senest i august sluttet Norge seg til en EU-démarche vedrørende dødsstraffsaken.
Jeg vurderer fortløpende hvordan Norge på en mest mulig effektiv måte kan påvirke situasjonen for menneskerettigheter og demokrati i Iran.
Eirin Faldet hadde her tatt over presidentplassen.
Trine Skei Grande (V) [11:06:50] : Jeg vil takke utenriksministeren for et veldig godt svar.
Det er veldig betryggende å se at norske myndigheter tar opp dette ved enhver anledning. Jeg er også glad for at utenriksministeren spesielt verdsetter både demokrati og kvinners rettigheter.
I uka som gikk, fikk vi beskjed om at en 14-årig jente er dømt til steining i Iran på grunn av seksuelle relasjoner hun skulle ha hatt. Jeg vil bare forsikre meg om at statsråden i tida framover kommer til å benytte enhver anledning til å påpeke overfor iranske myndigheter den svikten som er i utviklingen av demokratiet.
Utenriksminister Jan Petersen [11:07:34] : Jeg kan bekrefte at Norge fortsatt vil være aktiv i denne typen spørsmål.
Jeg vet at Stortinget følger godt med i hva vi gjør, og jeg har besvart skriftlige spørsmål fra Stortinget om disse meget beklagelige og dramatiske sakene. Vi kommer selvsagt til å fortsette å vise engasjement på dette området.
