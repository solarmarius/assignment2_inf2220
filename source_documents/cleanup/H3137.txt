
Onsdag 8. september
Gammelt nytt!
-Det er ikke aktuelt å videreføre kontantstøtten før den har vært igjennom en grundig evaluering. Dette har jeg påpekt mange ganger i løpet av de siste to årene. Prinsippet om full valgfrihet for foreldrene står fast. Kristelig Folkeparti har fått gjennomført kontantstøtten for alle barn opp til tre år, og jeg er veldig glad for det. Dette har vært en meget populær ordning, sier partileder i KrF Valgerd Svarstad Haugland.
-Regjeringen lovte å gjennomføre kontantstøtten for barn opp til tre år. Det løftet har vi holdt. At jeg nå sier at KrF ikke vil klare å oppfylle hele vårt program i løpet av denne stortingsperioden burde ikke overraske noe, sier Svarstad Haugland. Vårt program har aldri vært nedfelt i Voksenåsenerklæringen, I Voksenåsen skrev vi at det skulle foretas en evaluering av ordningen, som også ville være av betydning for innretningen og den videre opptrapping av ordningen.
-Det er ikke noe nytt i de uttalelsene NRK har gjengitt i dag. Jeg har hele tiden sagt at ordningen med kontantstøtte må evalueres for å se hvordan vi best kan videreføre denne ordningen. Denne evalueringen er vi nå i full gang med.
-Det finnes selvfølgelig andre argumenter for at store barn har godt av å møte jevnaldrende. Jeg mener, og har sagt det flere ganger, at eldre barn kan ha et større behov for et pedagogisk tilbud. Kristelig Folkeparti mener at barnehagen kan være en god forberedelse til skolegang. At enkelte prøver å gi inntrykk av at vi plutselig har skiftet mening i forhold til dette blir helt feil, sier partilederen.
-Selvfølgelig finnes det mange gode argumenter for at barn på fem år skal gå i barnehage, men jeg mener fremdeles at dette er noe foreldrene selv må få bestemme og at valgfriheten er det overordnede prinsipp.
