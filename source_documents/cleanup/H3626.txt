
Øystein Djupedal, finanspolitisk talsmann i SV:
Sosialistisk Venstrepartis Pressetjeneste
- Stoltenberg struper kommunene
12.05.2000
- Staten går med rekordoverskudd, de rikeste har aldri vært rikere mens kommunene strupes. Det blir enda strammere spesielt for skole, helse, barn og unge. Dette er katastrofalt og jeg forventer et opprør fra kommunene, understreker Øystein Djupedal, finanspolitisk talsmann i SV.
- Forslagene om kutt i bevilgningene til sykehusutstyr og forlengelsen av arbeidsgiverperioden, vil gjøre kommunene enda mindre i stand til å satse på det som er aller viktigst som skole, barn og unge. Stoltenberg bringer kommunenes økonomi fra vondt til verre, selv om han i sin tiltredelseserklæring sa at kommunenes inntekter skulle økes.
- Det er overraskende at signalene fra lønnsoppgjøret ikke har nådd fram til Finansdepartementets korridorer. Det blir ikke tatt noen grep mot grådighetskulturen eller tiltak for omfordeling i revidert nasjonalbudsjett.
- Forslaget i revidert om å redusere bistanden med over 430 millioner fjerner oss ytterligere fra målet om at 1% av BNP skal gå til bistand. SV er i mot at svært fattige land skal finansiere flyktninger i Norge.
- Det er svært bekymringsfullt at det offentlige utgjør en lavere andel av økonomien, at det private forbruket øker og at det blir flere arbeidsledige. Forslaget til revidert går i feil retning.
