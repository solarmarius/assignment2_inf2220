
Fylkestingvalget i Sør-trøndelag 2003
De Grønne står for desentralisering. De offentlige velferdstilbudene skal være mest mulig likeverdige uansett hvor i fylket man bor.
Program for Miljøpartiet De Grønne
Fylkeskommunens framtid
De Grønne er dypt uenig i den form for kaldkveling av fylkeskommunen som pågår ved at fylkeskommunen stadig gis mindre oppgaver. Etter vårt syn er fylkeskommunen gunstig da den fremmer desentralisering samtidig som den utnytter stordriftsfordelene som ligger i å samordne offentlige oppgaver.
* De Grønne er imot sammenslåing av trøndelagsfylkene. Med dagens to fylker blir det større nærhet og mer oversiktlig enn om de nevnte velferdstilbudene i alle Trøndelags nesten 50 kommuner skal styres fra Trondheim
Utdanning
I Trondheim står en rekke tradisjonsrike og godt drevne videregående skoler i fare for å legges ned pga. fylkeskommunens dårlige økonomi. Tilbudet i fylket forøvrig er også under stadig press.
* De Grønne vil gå imot nedleggelser av videregående skoler i fylket. Vi trenger alle de skoleplassene vi har! Vi ønsker et godt og variert videregående utdanningstilbud over hele fylket. Mulighetene for fylkets ungdommer til videregående og høyere utdanning skal ikke være et spørsmål om hvor i fylket de bor.
* MDG vil ha gratis utlån av skolebøker
* MDG vil satse på Linux som alternativ til Microsoft programmer i skole og administrasjon
Tannhelsetjenesten
Flere europeiske land har gratis tannlegetjeneste som en del av helsetilbudet. En av de få gruppene som får gratis tannlegetilbud i Norge er skolebarn. Også dette tilbudet er under stadig press pga. fylkeskommunens dårlige økonomi.
* De Grønne ønsker et tannhelsetilbud for skolebarna som er i henhold til de faglige anbefalinger. På sikt ønsker vi å innlemme tannhelsetjenesten i det generelle helsetilbudet.
Samferdsel
Sør-Trøndelag har noen av landets høyeste kollektivtakster samtidig som rutetilbudet stadig er under press. De Grønne vil jobbe aktivt for lavere kollektivtakster og bedret rutetilbud både i Trondheim og i distriktene.
* MDG støtter arbeidet for å innføre gassdrift på rutebåtene i fylket, men dette må ikke gå ut over det totale rutetilbudet.
* MDG vil sikre videre drift på Rørosbanen, styrke det lokale rutenettet til Trønderbanen og oppgradere Meråkerbanen for å få et brukbart togsamband til Sverige.
Næringsutvikling
MDG vil legge forsvarlig ressursforvaltning til grunn for all næringspolitikk. Jordbruket må fortsatt være en bærebjelke i trøndersk økonomi.
* MDG vil satse på å opprettholde og videreutvikle lokale foredlingsbedrifter
* MDG vil legge til rette for utvikling av økologisk forsvarlig fiskeopdrettsnæring med lokal videreforedling.
* MDG vil bygge videre på den tradisjonelle fiskerinæringa
* MDG vil satse på å spre teknologibaserte bedrifter over hele fylket.
