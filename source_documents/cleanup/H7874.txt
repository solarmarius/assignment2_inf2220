
Dato: 08.10.03
Stortingsrepresentant Øyvind Vaksdal (FrP)
FrP savner økt utjevning av nettleie
Fremskrittspartiet mener Regjeringen viser liten vilje til å hjelpe forbrukerne som rammes av spesielt høy nettleie.
- I fjor høst fikk FrP doblet hjelpen til de med høyest nettariffer. FrP vil jobbe for en ytterligere økning av utjevningstilskuddet på nettleie i statsbudsjettet for 2004, sier Øyvind Vaksdal, energipolitisk talsmann i FrP.
Det er store variasjoner i nettariffene, og i noen geografiske områder er nettariffene spesielt høye. Noen kunder straffes pga spesielle geografiske forhold, og denne tilskuddsordningen hjelper dem som har de høyeste tariffene. I år foreslår regjeringen at bevilgningen står uendret, noe FrP mener er passivt.
Fremskrittspartiet har lenge hatt fokus på å redusere nettariffene. Partiet har derfor flere ganger forslått at det skal tas en full gjennomgang av tariffsystemet i Norge, noe Stortinget snart skal gjøre.
- FrP vil jobbe for å få et mer effektivt nettsystem slik at forbrukerne kan få lavere nettleie. Organiseringen og størrelsen på et utjevningstilskudd er en naturlig del av dette arbeidet. Jeg er skuffet over at Regjeringen i statsbudsjettet i stedet øker nettleien med 0,5 øre/kWh, avslutter Vaksdal.
