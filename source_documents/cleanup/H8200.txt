
12.3.2004
Senterpartiets Ola D. Gløtvold, medlem av Sosialkomiteen
Leserbrev
Bare Sp vil dekke sykehusgjeld nå
Ukentlig kommer det nå meldinger i avisene om nedlegging av sykehustilbud, akuttmottak, fødeavdelinger samt oppsigelser av ansatte ved sykehusene. Sykehuskrise, akutt pengemangel og sentralisering har vært noen av overskriftene. Når politisk folkevalgte blir spurt om hva de vil gjøre med dette, svarer stort sett alle at de vil jobbe for å redde tilbudene og stoppe denne utviklinga.
Budsjettforliket mellom regjeringspartiene og Arbeiderpartiet før jul ga litt mer til sykehussektoren enn hva som var i utgangspunktet var foreslått fra Regjeringen. Likevel viser de røde tallene fra helseforetakene at de går med store underskudd og har opparbeida seg store gjeldsforpliktelser. Senterpartiet fremmet forslag om en sterkere økning av driftsbudsjettene i statsbudsjettet. Når dette ikke fikk tilslutning fremmet Sp forslag om å slette gjelden (anslått da til 3 mrd kroner), slik at man slapp å kutte drastisk på driften for å klare å nedbetale gjelden i løpet av 2005, som bestemt i budsjettforliket.
Dette forslaget ble denne uka behandla i Sosialkomiteen på Stortinget, og til slutt sto bare Senterpartiet igjen og var villig til å dekke sykehusgjelden nå. Ingen av de andre partiene ønsket å gjøre noe nå, noe vi mener er feil da sykehusøkonomien bør bedres snarest mulig for å skape bedre forutsigbarhet og forhindre dramatiske endringer og kutt i tilbudet til pasientene.
Senterpartiet mener at et godt nok helsetilbud ikke kan gjennomføres med den ressurstilgangen som departementet og Stortingets flertall har gitt helseforetakene som driver sykehusene. Sp mener at både helseministeren og Stortingets flertall må ta inn over seg at det er mangel på ressurser og underfinansiering av sykehusreformen fra første dag som har ført til den kritiske situasjonen helseforetakene nå er inne i.
Senterpartiet er skuffet over at de andre partiene ikke blir med og bidrar til å bedre den økonomiske situasjonen til sykehusene. Det synes som om det ikke er samsvar mellom partienes engasjement for sykehusene i lokalmedia og hva de er villige til å gi av økonomiske rammer for sykehusene på Stortinget når de har muligheten til det. Senterpartiet har hele tiden vært imot sykehusreformen, og vi får bekreftet våre betenkeligheter til modellen når vi ser den store økningen i byråkrati med høye lederlønninger og pensjonsavtaler som er inngått i kjølvannet av omorganiseringen til helseforetak. Vi vil ha lokal styring av sykehusene hvor tilbudet av helsetjenester til befolkningen er hovedfokuset, og ikke rene bedriftsøkonomiske prinsipper som i dag.
