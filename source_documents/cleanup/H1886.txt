
Torsdag 10. desember 1992
Fritak fra bompenger i Spørretimen:
SAMFERDELSMINISTEREN SENKET BOMMEN
-Om jeg er enig med Jon Lilletun i at det er lov å bruke hodet, er jo ikke alltid Jon Lilletun og jeg er enige om hvordan man skal bruke det. Slik avrundet samferdsels-minister Kjell Opseth replikkrunden i Spørretimen i Stortinget torsdag, etter at Jon Lilletun (KrF, Vest-Agder) hadde bedt statsråden gi fritak for funksjonshemmede fra bomavgiften inn til Kristiansand.
Jon Lilletun viste i sitt spørsmål til at funksjonshemmede i Oslo, Bergen og Trondheim har fått slikt fritak, mens Kristiansand ikke har fått det, til tross for anbefalinger fra de lokale myndighetene.
Kjell Opseth viste i sitt svar til at man i de byene som hadde fått fritak hadde bompengeringer, mens det i Kristiansand er snakk om to bomstasjoner. Samferdsels-komiteen i Stortinget har slått fast at det er i byer med bompengeringer man anebfaler slikt fritak, og to stasjoner skaper ingen bompengering, argumenterte han.
Jon Lilletun mente at bomstasjonene i Kristiansand i praksis fungerer som en bompengering, og at statsråden tolket samferdselskomiteen på en firkantet måte.
Opseth holdt fast ved at han ikke betraktet bomstasjonene i Kristiansand som en ring, men medgikk at "det er ikkje det kjekkaste eg gjer å seie nei til rabatt eller fritak for funksjonshemma og eldre ved passering av bomstasjoner". Han minnet om at saken også har en økonomisk side.
Lilletun mente det burde legges mest vekt på at bomstasjonene ble oppfattet som en bomring av lokalbefolkningen, og at de lokale myndighetene hadde anbefalt slike fritak. Han anbefalte derfor at statsråden så på saken en gang til, og anbefalte at det under enhver paragraf bør stå: "I tillegg er det lov å vise skjønn eller bruke hodet".
