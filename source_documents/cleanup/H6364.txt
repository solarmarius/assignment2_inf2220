
22.11.02
Venstre
Svært bra for landet!
Vi er svært glad for at det ble en avtale om statsbudsjettet for neste år, og Venstre kan stå inne for dette resultatet. Det blir et godt budsjett for landet, sier Venstres finanspolitiske talskvinne, May Britt Vihovde.
Forhandlingsløsningen er innenfor de rammer Regjeringen har foreslått. Dermed er det flertall for et stramt budsjett, som kan bidra til å dempe presset mot rente og kronekurs. Vi er glad for at kommunene får en milliard mer. Også andre av de påplusninger som er kommet i forhandlingsrunden, er positive, ikke minst på kultursektoren.
Problemet har vært inndekningen av i alt 4,4 mrd i økte utgifter og reduserte inntekter, men de er til å leve med, sier Vihovde. ­Regjeringens profil på budsjettet er intakt, og det er også Venstres vekt på arbeidsplassene, kollektivtrafikken og den sosiale profilen.
