
21.01.03
Vegard Martinsen, (DLF)
Bistand uten mål og mening
Overskriften har vi lånt fra dagens leder i VG, som innledes slik: "En omfattende evalueringsrapport om den norske bistanden til Sør-Afrika som ble lagt frem før jul, inneholder nedslående konklusjoner. Ifølge Aftenposten har Norge pøst ut [dvs. norske skattebetalere er blitt fratatt] over 500 millioner kroner til en rekke sørafrikanske organisasjoner uten at man egentlig vet hva pengene har gått til. I iveren etter å støtte og vise godvilje overfor det ferske demokratiet i landet, har midlene blitt sendt av gårde uten mål og mening".
Dette eksemplet er ikke unikt, det som egentlig er overraskende er at slikt blir fremstilt som nyheter.
Grunnen til den enorme sløsingen som det offentlige bedriver er at det offentlige ikke bruker egne, men andres, penger, og at det er lett å være "generøs" med andres penger. Den som er generøs, som f.eks. politikere, møtes gjerne med godvilje, og det er svært lett å begynne å skaffe seg mere og mere slik godvilje hvis man kan sende regningen til andre, dvs. skattebetalerne.
Et system som dagens, hvor offentlig ansatte har rett til å dele ut andres penger, må nødvendigvis medføre at enorme beløp sløses bort.
DLF har løsningen på dette: la folk få beholde pengene sine selv. Da vil folk kunne sløse så mye de måtte ønske av egne penger, mens de som vil at ens penger skal brukes på en fornuftig måte, vil ha all rett til å gjøre det.
