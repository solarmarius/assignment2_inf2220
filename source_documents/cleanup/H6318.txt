
01.11.02
Stortingsrep. Bror Yngve Rahm, KrF
Miljøvennlig bruk av naturgassen innenlands
- Endelig får vi en plan for hvordan vi skal få brukt en del av naturgassressursene innenlands, sier Bror Yngve Rahm. Han mener at stortingsmeldingen om innenlands bruk av naturgass er et langt skritt i miljøvennlig retning for utnyttelse av denne vitkige ressursen
I stortingsmeldingen om innenlands bruk av naturgass kombinerer regjeringen ønsket om å bruke mer av naturgassen som vi henter opp på sokkelen i Norge med viktige miljøhensyn. For partiene i samarbeidsregjeringen er det viktig å kombinere disse to hensynene. Den offensive satsingen på forskning på miljøvennlig gassteknologi vil hjelpe oss å nå disse målene. Det vil også gjøre Norge til et foregangsland internasjonalt for bruk av naturgass, sier Bror Yngve Rahm.
Ham mener at Norge har en unik posisjon for å få frem en riktig bruk av naturgass gjennom det sterke forskningsmiljøet vi har bygd opp. Denne kompetansen skal vi bruke videre og spesielt teknologimiljøene i Trondheim, på Haugalandet og i Grenland blir tillagt viktige oppgaver for alle deler av satsingen på å bruke naturgassen.
Lederen for Stortingets Energi- og miljøkomite er spesielt tilfreds med den offensive satsingen på gasskraftteknologi med CO2-håndtering. Han mener at dette viser at regjeringen er utålmodige og ønsker at man skal bruke miljøvennlig teknologi til kraftproduksjon ved hjelp av naturgass. Denne satsingen blir delvis knyttet opp mot ønsket om elektrifisering av sokkelen. Rahm mener at det er svært interessant å se på mulighetene for å bytte ut mange av de forurensende kraftturbinene på installasjonene på sokkelen med kraft fra gasskraftverk med CO2-håndtering.
Gassmeldingen legger opp til å øke satsingen på hydrogen og vil legge til rette for etablering av et større nasjonalt hydrogenprogram. Innenlands foredling av naturgass til hydrogen vil kunne gi et verdifullt bidrag til norsk verdiskaping. Spesielt ser man store muligheter for bruk av hydrogen i transportsektoren.
- Norge har en solid erfaring i produksjon av hydrogen, både på basis av fornybar energi og fossile råstoffer, og har etablert industri innenfor ulike hydrogenområder. Det fins forskningskompetanse av høy kvalitet innenfor viktige nisjeområder som for eksempel lagring av hydrogen og materialteknologi. Norske aktører har derfor et godt utgangspunkt og gode muligheter til å hevde seg internasjonalt på dette området.
- Stortingsmeldingen som ble lagt frem peker ut retningen for hvordan vi skal bruke naturgassressursen i Norge. Jeg mener at dette bør legge grunnlaget for et bredt forlik om innenlands bruk av naturgass, sier Bror Yngve Rahm.
