
Oslo, 19. august 2003
Olaf Thommessen, Venstre
Forkastelig homohets fra Islamsk Råd
Venstres Olaf Thommessen reagerer kraftig på at lederen for Islamsk Råd i Norge nærmest går ut og oppfordrer muslimer til å boikotte homofile politikere. - Dette er utrykk for ilberale og ekstreme holdninger som neppe er representative for muslimer i Norge, sier Thommessen.Det var i Dagsavisen den 17.08 at Leder for Islamsk råd, Mohammad Hamdan, gikk ut med sin kritikk av den selvutnevnte homopolitikeren, Erling Lae i Høyre. Hamdan gir utrykk for at han tror svært få muslimer vil stemme på Høyre etter dette utspillet. Dette begrunner Hamdan med det strengt religiøse synet på homofili.
- I Norge er det ikke akseptabelt å diskriminere mennesker på bakgrunn av seksuell legning, uavhengig av ditt religiøse ståsted, fortsetter Thommessen. Venstrepolitikeren fortsetter med å oppfordre mer liberale muslimer i Norge til å ta avstand fra Hamdans uttalelser. - Integrasjon er et toveis ansvar, der den enkelte innvandrer må forstå norske normer og verdier. Der det norske samfunn må legge forholdene til rette, og der fordommer må bekjempes enten de kommer fra muslimer eller fra Fremskrittspartiet.
- Dette betyr selvfølgelig ikke at jeg oppfordrer muslimer til å stemme Høyre, avslutter Olaf Thommessen, som står på Oslo Venstres liste ved høstens bystyrevalg.
