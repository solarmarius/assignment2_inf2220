
17. oktober 2000
Jens Stoltenberg
St@tsministerbrev
Kjære @-brevvenn !
Regjeringen har lagt fram et budsjett med et klart budskap og en klar profil. Vi satser på våre felles velferdsordninger, som helse, skole og eldreomsorg. Vi skaper mer rettferdig fordeling gjennom at de som har mest må bidra mer, mens de som har lite får lettelser.
Regjeringen ønsker å bygge ut velferdstjenestene og samtidig hindre nye renteøkninger.
Dersom vi bruker mer enn økonomien tåler, vil renta øke og mange som jobber i industrien og andre konkurranseutsatte næringer vil miste arbeidet. Renta har allerede steget de siste månedene. Knapt noe bidrar mer til økte forskjeller enn renteøkninger og arbeidsledighet.
Dette stiller krav til ansvar. Vi kan ikke si ja til alle gode formål. Vi må velge. Regjeringen har valgt å dempe presset i den private sektoren for å gi plass til en økt satsing på fellesgodene. Det gjør vi ved å innføre en ny konjunkturavgift på 1,5 prosent som betales av arbeidsgivere og næringsdrivende.
Jeg hører noen si at dette er en krigserklæring mot norsk næringsliv. Det er galt. Både produksjon og sysselsetting i privat sektor vil vokse også neste år. Samtidig bidrar budsjettet til økt innsats på en rekke områder som er av stor betydning for alle - også for norske bedrifter. For regjeringen hadde det kanskje vært enklere å droppe konjunkturavgiften og i stedet hente mer penger i oljefondet. Men en slik politikk ville fortjent betegnelsen krigserklæring mot næringslivet. Økt aktivitet uten tilstrekkelig tilgang på arbeidskraft setter i gang en spiral av økt lønns- og prisstigning og fare for økte renter. Det vil vi alle tape på, men først og fremst de konkurranseutsatte bedriftene.
Det er ikke vanskelig å forstå at mange norske bedrifter reagerer negativt på en ny avgift. Men forslaget må ikke overdramatiseres. Ved inngangen til 1993 var arbeidsgiveravgiften i Norge på 16,7 prosent. Da hadde vi stor arbeidsløshet og behov for å stimulere økonomien. Derfor ble den redusert med 2,6 prosentpoeng, slik at den i dag er fra 0 prosent i utkantstrøk til maksimalt 14,1 prosent i sentrale strøk. Med forslaget om en konjunkturavgift vil belastningen på grunnlaget for arbeidsgiveravgiften øke til maksimalt 15,6 prosent. Det er fortsatt lavere enn i 1993, og vesentlig lavere enn det vi finner i våre naboland. I Sverige er arbeidsgiveravgiften på mer enn 30 prosent, i Finland 26 prosent.
Norge trenger en sterk privat sektor, og bedrifter som er i stand til å konkurrere internasjonalt. Samtidig skal vi ivareta økte behov for velferd, utdanning og omsorg. Derfor er det helt avgjørende at vi greier å fornye virksomheten i offentlig sektor, og at vi hele tiden utnytter tilgjengelige ressurser så effektivt som mulig. Dette arbeidet er Regjeringen i gang med. Fornyelsen av offentlig sektor skal skje på bred front, der siktemålet er å få flere og bedre tjenester ut av tilgjengelige ressurser. Det er i alles interesse at vi lykkes med dette. Det gjelder ikke minst for norske bedrifter. Det er bedre å bygge ut velferden gjennom å få til fornyelse av offentlig sektor, enn det er å la velferden forfalle eller føre en politikk som ensidig rammer konkurranseutsatte norske bedrifter.
