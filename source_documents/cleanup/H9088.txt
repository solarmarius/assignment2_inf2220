
Uttalelse vedtatt på Senterpartiets landsmøte i Kristiansand 12. mars 2005
SP
Ny optimisme - ny kurs!
Høstens stortingsvalg blir et viktig veivalg i forhold til den videre utviklingen av velferd, næringsliv og distriktspolitikk i det norske samfunnet. Det handler om hvordan vi skal bruke de mulighetene vårt samfunn har.
Senterpartiet vil ta hele landet i bruk og utnytte det verdiskapningspotensialet som ligger i distriktene. Trygghet for gode velferdstjenester der folk bor og en infrastruktur som gir likeverdige muligheter er avgjørende.
Gjennom Stortingsvalget vil velgerne avgjøre:
· Om vi skal ha et styrket lokaldemokrati gjennom desentralisering av makt og ansvar.
· Om det skal satses mer på den lokale velferden i form av en verdig eldreomsorg og en god og gratis skole.
· Om vi skal føre en aktiv nærings- og distriktspolitikk hvor kunnskap, kapital og naturressurser tas i bruk for å skape arbeidsplasser og bosetting i hele landet.
· Om vi skal sikre fortsatt nasjonalt og lokalt eierskap til viktige naturressurser som vannkraft, fisk, olje og gass.
· Om vi skal sikre en bedre samferdsel og bredbånd til hele befolkningen.
· Om vi skal løfte det frivillige arbeidet, kulturen og idretten.
· Om vi skal sikre lokalsykehusene og regional folkevalgt styring innen sykehussektoren.
· Om norske lønns- og arbeidsvilkår skal gjelde alle som arbeider i Norge slik at sosial dumping unngås.
Senterpartiet vil være en drivkraft for positive endringer på disse områdene. Vi vil bidra til en annen politisk kurs. Dette er både nødvendig og mulig.
En regjering hvor Senterpartiet deltar må bygges på en plattform som ivaretar disse politiske målene.
Senterpartiet ser et regjeringsskifte etter valget som nødvendig for å skape ny optimisme og framtidstro i hele landet. Et flertallsamarbeid mellom SP, AP og SV er et godt og realistisk alternativ til dagens regjering.
I Senterpartiets politiske arbeid er kampen mot EU-medlemskap avgjørende. Et absolutt krav for regjeringsdeltakelse fra Senterpartiets side er derfor at en slik regjering ikke skal søkes om, eller forberedes et grunnlag for å søke om medlemskap i EU.
