
fredag 19. mai 2000 14:04:33
Venstre om kommuneøkonomi-proposisjonen:
- For svakt for kommunene
- Ap-regjeringens opplegg for kommuneøkonomien står i sterk kontrast til de løfter partiet ga i opposisjon, og løser ikke de store problemene i kommune-Norge. Det sier Venstres kommunalpolitiske talsmann, Leif Helge Kongshaug.
- Kommunene er i ferd med å kveles på grunn av mange års misforhold mellom oppgaver og ressurser. Venstre har forståelse for at de økonomiske rammene ikke tillater de helt store økningene, men det likevel nødvendig med sterkere satsing enn det Ap-regjeringen legger opp til.
- Det er en økende frustrasjon over kommunal og fylkeskommunal fattigdom. Mange kommuner tvinges til å legge ned skoler og svekke eldreomsorgen. Det er nødvendig å ta dette med større alvor enn det regjeringen gjør, sier Kongshaug.
Han ser positivt på regjeringens intensjoner om mindre øremerking, og for at statsråden så åpent tar sjølkritikk for Arbeiderpartiets detaljstyring av kommunene.
- Jeg håper den erkjennelsen stikker så dypt at det virkelig skjer en endring. Foreløpig går det veldig smått. Det er helt avgjørende at kommunene får større frihet og ressurser som står mer i samsvar med oppgavene. Hvis ikke vil det lokale folkestyre og respekten for politisk styring forvitre. Øremerkingen har gjort lokalpolitikerne til statlige administratorer, og det kan ikke fortsette, sier Leif Helge Kongshaug.
