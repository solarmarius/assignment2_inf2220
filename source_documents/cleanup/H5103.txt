
6/9-01
Av Tarald B. Ellingsen, Nestleder i NKP
Venstreopprør mot usosialt skattesystem
Sjøl om det private forbruket i Norge reint statistisk er sterkt økende, opplever mange at inntektene ikke strekker til alle utgiftene og angriper det norske skatte og avgiftssystemet. For i Norge utgjør utvilsomt skatter og avgifter en vesentlig del av folks utgifter.
Man betaler jo kjapt 40-50% skatt på arbeidsinntekt og altså 24% i omsetningsavgift. Kapitalistene derimot, som betaler bare 11% skatt av sine aksjeinntekter, har mindre grunn til å være misfornøyde med det bestående skatte- og avgiftssystemet. Deres luksusforbruk utgjør igjen en alt for stor andel av forbruks-økninga som utvilsomt utgjør en stor trussel mot miljøet.
Allikevel, og det er naturlig at det er slik, er det pengefolket som er den største pressgruppa overfor de formelle beslutningstakerne - politikerne - innafor det kapitalistiske samfunnet, og det er derfor deres ønsker som setter agendaen for den offentlige diskusjonen om skatte og avgiftspolitikk.
Høyre har i denne valgkampen fått sterk kritikk av Arbeiderpartiet for "å gå inn for 70 milliarder i skatte og avgiftsreduksjoner", noe som ville føre oss nærmere EUs gjennomsnittlige nivå. På sikt vil også Arbeiderpartiet gå inn for tilsvarende, det henger sammen med partiets historisk viktige rolle i å EU-tilpasse Norge.
Frp, som må kalles det mest framsynte og ærlige av de norske høyrepartiene - Arbeiderpartiet, Høyre og de fleste andre dilter en fem til ti år etter Frp - har lenge gått inn for tilsvarende skatte- og avgiftsreduksjoner som det Høyre har fått mest oppmerksomhet rundt i denne valgkampen.
Både arbeidsfolk, pensjonister og ungdom opprøres av å se forfallet i offentlige skoler, sjukehus og kollektivtransport. Når da hele det politiske spekteret innenfor etablissementet er enige om at det aller, aller viktigste er konkur-ranseevnen til næringslivet og politikk reduseres til administrasjon av statskuta Norge, dvs. hvem som er flinkest til å sette opp statsbudsjettet, gjør man det lett for pengemakta og høyrepartiene og ytterligere forsterke statens klassekarakter som redskap for privatisering og skatte og avgiftsomlegginger i egen interesse.
NKP vil med dette oppfordre til et venstreopprør mot det bestående skatte- og avgiftssystemet hvor arbeidsfolk og de med lave inntekter betaler for statens subsidiering av kapitalister. At det er lønnsmottakerne som betaler det meste av statens inntekter, i økende takt, gjenspeiler det vi må kalle misforholdet i verdsettinga av arbeid og kapital.
NKP ser den statlige utbyttinga av norske arbeidsfolk gjennom skatte- og avgiftspolitikken som grunnleggende for det norske kapitalistiske samfunnets omfordeling av verdier fra arbeidsfolk til kapitalen eller pengemakta. - Derfor er det naturlig for Kjell Inge Røkke å stemme Arbeiderpartiet, han mottar selv statssubsidier.
NKP er imot momssystemet, fordi omsetningsavgift/merverdiavgift er grunnleggende usosialt og rammer de hardest som fra før har dårligst råd. Dette bør på sikt avvikles.
NKP går inn for en grunnleggende sosialistisk omdanning av det norske samfunnet, folkemakt på bekostning av pengemakt. - Økt skattlegging av kapital og produksjon og mindre skatt på arbeid, er blant våre konstruktive forslag i den norske skatte og avgiftsdebatten i år 2001.
