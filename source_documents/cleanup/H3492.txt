
Fredag 8. november 1996
KrF-leiar utfordrar statsministeren:
LAT SOLIDARITETEN VERA EIT OVERORDNA MOTIV
-Eg trur det er mange, i og utanfor Arbeidarpartiet, som har ei von om at omgrepet "solidaritet" skal bli synlegare og meir blankt etter programhandsaminga på Arbeiderpartiets landsmøte, enn det har vore den siste tida. Eg vil difor gje fire konkrete utfordringar til Torbjørn Jagland både som partileiar og statsminister, og oppmoda han til å la solidariteten vera overordna for korleis han møter desse utfordringane. Det sa partileiar Valgerd Svarstad Haugland på KrFs landsstyremøte i Oslo fredag.
Valgerd Svarstad Haugland fortalde at ho same morgon hadde sendt eit brev til statsministeren og partileiaren der ho utfordra han og landsmøtet i Arbeidarpartiet på fire av dei sakene ho hadde tatt opp i landsstyretalen sin. Desse utfordringa var:
1) Lytt til dei unge og til miljørørsla når det gjeld gasskraftverka - det er solidaritet med dei komande slekter.
2) Gje kommunane økonomisk handlefridom - det er solidaritet med lokaldemokratiet og lokalsamfunna.
3) Gje amnesti til dei som sit i kyrkjeasyl, og la det vera eit startskot for ein ny og rausare flyktning- og asylpolitikk. Det er solidaritet med dei redde og dei forfulgte.
4) La omsynet til folkehelsa vera det overordna utgangspunktet for alkohol-politikken. Vi treng ikkje ein alkoholpolitikk for dei sterke, dei som har kontroll på sitt alkoholbruk. Vi treng ein alkoholpolitikk for dei som ikkje klarar dette. Det er solidaritet med desse, og med familiane deira.
