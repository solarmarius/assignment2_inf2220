
27.4.2005
Morten Lund, finanspolitisk talsmann for Sp
Statens bidrag til bedre pensjoner i privat sektor
Ett av formålene med pensjonsreformen er at alle skal få en supplerende tilleggspensjon - i tillegg til pensjoner fra Folketrygden. Senterpartiet støtter dette, regjeringspartiene og Ap likedan. I dag arbeider 600 000 - 700 000 mennesker i bedrifter som mest av økonomiske årsaker ikke har kunnet tilby slike ekstrapensjoner til sine ansatte. Dette er i hovedsak små bedrifter - mange av dem nystartede. Til sammenligning har arbeidstakere i både kommunal og statlig sektor pensjonsordninger som sikrer dem 67 pst. av sluttinntekten i pensjon.
Høyere pensjon i fremtiden vil på et eller annet vis innebære lavere lønn i dag. På kort sikt - og trolig allerede for 2006 - vil bedrifter uten supplerende tjenestepensjon få en brutto premieregning i størrelsesorden 3-5 milliarder kroner. For mange av bedriftene kan deres ekstraregning bli for tøff. Senterpartiet er enige med NHO, Bedriftsforbundet, HSH og andre næringsorganisasjoner som krever en statlig medvirkning i det minste i en overgangsperiode.
Et slikt spleiselag har blitt arrangert før: Staten var med og delfinansierte innføringen av AFP-ordningen på midten av 90-tallet, som åpnet for at flere fikk anledning til å pensjonere seg tidlig uten at pensjonene ble nevneverdig redusert. I 1996 tilsvarte statstilskuddet som andel av utgiftene hele 40 pst., og har i tiden etter 1999 ligget mellom 25 og 28 pst. I tillegg kommer offentlige utgifter i forbindelse med AFP-relaterte skattefradrag. Denne ordningen har eksistert i snart 10 år, og omfatter i dag om lag 17.000 pensjonister fra privat sektor. Den samlede kostnaden for staten til AFP for denne gruppen oppgis å være om lag 1 mrd. kr i året. En lignende ordning kan tenkes gjennomført for å delfinansere innføringen av supplerende tjenestepensjon, i alle fall i en periode. En form for statlig støtte kunne være redusert arbeidsgiveravgift, slik bl.a. Bedriftsforbundet går inn for. Senterpartiet har tidligere foreslått å redusere arbeidsgiveravgiften til alle over 55 år, og vil på nytt søke å få til et flertall for dette bidrag til økt yrkesdeltagelse fra denne voksende og meget verdifulle gruppen.
Pensjon koker ned til trygghet i alderdommen, og supplerende tjenestepensjoner vil øke denne sikkerheten. For at reformen skal lykkes, er det fornuftig om det offentlige opptrer som "fødselshjelper" og delfinanserer dette velferdsgodet. På det viset kan vi sikre at reformen ikke undergraver lønnsomheten og grunnlaget for drift i de bedriftene som enn så lenge ikke har hatt mulighetene til å tilby tjenestepensjon for sine ansatte.
