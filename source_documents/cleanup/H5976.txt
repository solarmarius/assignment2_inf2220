
Oslo, 11. juni 2002
Kristin Clemet
Nær 900 skoler vil bli bonus- og demonstrasjonsskoler
Nærmere 900 skoler har søkt Læringssenteret om å bli bonus- eller demonstrasjonsskole. 655 av disse har søkt om å bli bonusskole, mens 239 ønsker å bli demonstrasjonsskole. Felles for søkerskolene er at de har oppnådd positive resultater på utvalgte områder, erfaringer de også vil dele med andre.
Mellom 20 og 25 skoler vil til slutt bli valgt ut som demonstrasjonsskoler og få et tilskudd på en million kroner over to år. Utvalget skal være klart i løpet av juni. Inntil 100 skoler vil få status som bonusskole. Disse vil få et tilskudd på 50.000 kroner og utvalget vil være klart innen 1. august.
- Det høye antallet søknader demonstrerer et betydelig lokalt initiativ. Det foregår et godt og spennende utviklingsarbeid i skoler over hele landet, og nettopp dette ønsker departementet å stimulere ytterligere gjennom ordningen med bonus ­ og demonstrasjonsskoler, sier utdannings- og forskningsminister Kristin Clemet i en kommentar.
Hun har stor tro på dette tiltaket, men er likevel overrasket over at så mange skoler har tiltak og innsatsområder de ønsker å formidle videre til andre:
- Nå blir hovedsaken å spre disse spennende erfaringene rundt i landet. Dette kan bidra til å heve kvaliteten i norsk skole, mener Clemet.
Oversikten over antall søknader i de enkelte fylkene viser at det spesielt i Agderfylkene og på Østlandet er mange av skolene som ønsker å bli bonus- eller demonstrasjonsskoler. Slik er fordelingen i hvert enkelt fylke:
