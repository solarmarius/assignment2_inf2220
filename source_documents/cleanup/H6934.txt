
28.03.03
Åslaug Haga (Sp)
Senterpartiet tilfreds med Stortingets støtte til landbruket
I dagens interpellasjonsdebatt om WTO-forhandlingene var det, med unntak av FrP, bred støtte i Stortinget for å opprettholde norsk landbruk. - Vi håper de varme politiske støtteerklæringene står ved lag når forhandlingene hardner til i WTO, sier Åslaug Haga.
Senterpartiet er opptatt av at Regjeringen må ha klare prioriteringer i de pågående landbruksforhandlingene. Nå utformes framtida for norsk matproduksjon og dermed store deler av distrikts-Norge. Bare i næringsmiddelindustrien dreier dette seg om 35.000 arbeidsplasser.
Haga mener derfor ar Regjeringen må være klar på følgende forhold: Det må skilles mellom mat produsert for hjemmemarkedet og mat produsert for eksport. Regjeringen bør også legge tung vekt på at land har ansvar for å brødfø sin egen befolkning. Grad av sjølforsyningsgrad må derfor legges inn i forhandlingene med full tyngde.
Senterpartiet vil slå ring om det norske småskala-landbruket som gir oss trygg mat, velholdt kulturlandskap og livskraftige bygder.
-Det er betryggende at et nesten samlet Storting deler våre bekymringer for landbrukets framtid. Prosessen fram mot WTO-møtet i Mexico i september vil vise hvor mye disse politiske talene er verdt når det kommer til stykket, avslutter Haga.
