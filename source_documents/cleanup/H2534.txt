
Onsdag 17. august 1994
Pressemelding fra Kristelig Folkepartis arbeidsutvalg
EU-MEDLEMSKAP SVEKKER NARKOTIKA-BEREDSKAPEN
- Et norsk medlemskap i EU vil ikke føre til en bedre narkotikapolitikk gjennom et bredere internasjonalt samarbeid. Det vil ikke være mulig å erstatte stikkprøvekontrollen ved norske grenser med et europeisk politisamarbeid som fortsatt har en usikker og lite definert fremtid. Dette uttaler KrFs arbeidsutvalg samlet til møte i Oslo 17. august.
KrFs AU kommenterer på denne måten uttalelsene til justisminister Grete Faremo og Europabevegelsen om at det ikke er grunnlag for å tro at det kommer mer narkotika til Norge ved et EU-medlemskap.
Ved et eventuelt medlemskap vil kontrollen ved norske grenser falle bort. I dag blir minst 50 prosent av all beslagt narkotika tatt på grensen. Mesteparten av dette (90 prosent) blir tatt ved stikkprøver, ikke gjennom etterretning. Resten av narkotikaen beslaglegges etter konkrete tips og opprulling av narkotikaligaer.
- Norge har sammenlignet med andre europeiske land liten innførsel av narkotika nettopp fordi vi benytter flere kontrolltiltak. Blir Norge medlem av EU, må det finnes en mistanke om smugling dersom politi eller tolltjeneste skal kunne gripe inn. Et europeisk samarbeid vil derfor bare kunne være et tilleggsvirkemiddel for å stoppe narkotikainnførsel i Norge, aldri en erstatning, understreker KrFs AU.
Narkotikaen som blir beslaglagt på grensen, er mange ganger sterkere enn den ofte utspedde narkotikaen politiet tar innenfor grensen. Effekten av beslagene på grensen er derfor ofte mye større enn politibeslagene.
Narkotikapolitikken i Danmark og Sverige har store konsekvenser for den norske, dette fordi begge land er transittland for mye av den narkotikaen som kommer til Norge. Blir både Norge og Sverige medlemmer i EU, vil dette dermed gi en dobbel negativ effekt på den norske narkotikakontrollen.
I Sverige blir hele 80 prosent av narkotikabeslagene til de svenske tollerne tatt ved grensekontroller som vil falle bort ved medlemskap i EU. 30 prosent av disse beslagene var ment for det norske markedet.
En undersøkelse gjort av Norsk Gallup i vår, viser at 84 prosent av de spurte er ganske eller helt enig i at Norge må få opprettholde grensekontrollen selv om vi blir medlemmer av EU.
- Ved et eventuelt norsk medlemskap faller imidlertid grensekontrollen bort. Bare gjennom et nei til EU kan vi opprettholde grensekontrollen og dermed ha en best mulig narkotikaberedskap, uttaler KrFs AU.
