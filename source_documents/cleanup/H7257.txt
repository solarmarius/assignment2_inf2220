
2003-2007
Senterpartiet
Buskerud Sp Fylkestingsprogram
GRUNNSYN
Ansvar for oss selv - Medansvar for andre
For Senterpartiet står mennesket og miljøet i sentrum. Vårt mål er å skape et samfunn av selvstendige og ansvarlige mennesker som tar aktivt del i eget liv og i samfunnslivet. Rettferdighet, trygghet og likeverd er bærende prinsipper. Senterpartiet vil ta vare på kulturen, landskapet og livsmiljøet. Vi vil bygge på kristne og humanistiske grunnverdier.
Senterpartiet har tre sentrale ideer:
Ansvar: Vi skal ta ansvar for eget liv. Medansvar for andre og for omgivelsene rundt oss er en del av dette. Det skal være plass til alle, ikke et samfunn som "sorterer bort" de som konkurransesamfunnet ikke har plass til.
Fellesskap: Nærhet og trygghet er grunnlaget for utviklingen av gode nærmiljø. Lokale ressurser skaper grunnlaget for aktivitet.
Forvaltning: Vi skal spille på lag med naturen. Hensynet til naturgrunnlaget må overordnes kortsiktige hensyn. Fornuftig bruk av naturen er det beste vern.
Senterpartiet vil ha:
* Sterk vekt på folkestyre
* Langsiktig og klok forvaltning av naturgrunnlaget
* Nasjonal råderett over kraftressursene
* Vern av privat eiendomsrett
* Begrensning av frie markedskrefter
* Kulturelt rotfeste og gode oppvekstvilkår
* Samarbeid over regiongrenser og sektorgrenser
* Et godt tjenestetilbud der du bor
* Internasjonal solidaritet
ORGANISERING AV FYLKET
Senterpartiet vil ha et regionalt nivå med sterk politisk styring. Fylkeskommuene skal være et nyttig redskap for kommunene.
Næringsutvikling, videregående utdanning, samferdsel og kultur er et fylkeskommunalt ansvar. Planarbeid og gjennomføring av tiltak skal gi gode betingelser i hele fylket og sikre at langsiktige mål blir gjennomført til beste for innbyggerne.
Senterpartiet går inn for:
Etablering av hetsfylket. Fylkeskommunen og fylkesmannens forvaltningsoppgaver slås sammen. Folkevalgt styring sikrer demokratisk påvirkning.
Parlamentarisk styring av fylkeskommunen. Ved å delta i "fylkesregjeringen" vil vi søke innflytelse for vår politikk.
Det parlamentariske styringssystemet evalueres i løpet av fireårsperioden.
Det vedtatte forsøksprosjektet med samarbeid med Vestfold og Telemark følges tett opp. Trefylkessamarbeidet forankres i kommunene. En tverrpolitisk valgt styringsgruppe følger prosjektet.
Trefylkessamarbeidet evalueres. Kommunene deltar i evalueringen.
Åpne høringer og politiske møter rundt om i fylket er viktig for å sikre deltagelse og engasjement i fylkespolitiske saker.
·
HVA VIL VI MED BUSKERUD:
Vi vil være med å sikre vekst og utvikling for alle. Fylkeskommunen, kommunene, næringslivet og organisasjonene må samordne sin innsats til beste for hele fylket.
Gode tjenestetilbud, variert arbeidsmarked, stabil arbeidskraft og økt verdiskapning skal være overordnete mål.
Vi vil bidra til å etablere et godt, flerkulturelt arbeidsmarked. Dette vil gi tryggere arbeidsplasser og være et viktig bidrag til internasjonal solidaritet .
Alle som bor i fylket skal ha lik mulighet til å benytte fylkeskommunale tjenester og ha lik tilgang til helsetjenester.
SAMFERDSEL
Veistandarden i fylket må bedres og løftes til nasjonalt gjennomsnittsnivå. Vi vil prioritere vedlikehold og utbedring av veinettet framfor nyanlegg. Ulykkesstatistikken i fylket er skremmende og vi vil prioritere trafikksikkerhetstiltak og gang- og sykkelveier.
Gode kollektivløsninger er viktig for innbyggerne. Senterpartiet vil foreslå en forsøksordning med ekspressbusser til videregående skoler der det er elevmessig grunnlag for det.
Staten må ta sitt ansvar og fullføre den planlagte "Vegpakke Drammen". Vi vil ikke akseptere at et område i fylket skal bruke hele Buskeruds totale veibevilgning over flere planperioder.
Senterpartiet ser på jernbane som en effektiv og miljømessig god løsning. En forutsetning for å benytte tilbudet er at toget stopper på de lokale stasjonene.
Moderne IKT-løsninger er viktig for hele fylket. Vi vil jobbe for at høyhastighetsbånd blir tilgjengelig for alle til lik pris.
Vi vil arbeide for å gjennomføre et prosjekt i fylkeskommunal regi kalt "Hjem for en femtilapp". Ordningen
skal sikre at ungdom kommer seg trygt hjem om kvelden. Drosje bestilles på forhånd og en blir hentet til avtalt tid på bestemt sted. Hjemturen koster 50 kr, resten dekkes av fylkeskommunen. Målgruppa er ungdom i videregående skole og prosjektet prøves ut der det ikke går nattbuss.
REGIONALPOLITIKK
Aktiv satsing på næringsliv skal bidra til at offentlige og private velger Buskerud for sine etableringer og at eksisterende virksomheter ønsker å bli værende i fylket.
Samspill mellom byene i fylket og landkommunene må styrkes. De er gjensidig avhengig av hverandre for å skape attraktive regioner. Samspillet må gi en merverdi som kommunene ikke kan oppnå hver for seg.
Næringslivet i landet er i rask endring. Nedbygging av industrien rammer lokalmiljøene, og det bekymrer Senterpartiet . Vi ser behovet for å endre statlige prioriteringer og rammebetingelser.
Vi ønsker en differensiert bedriftsbeskatning. Regionale næringsfond bør opprettes i samarbeid mellom private investorer og offentlig kapital. SND må styrkes betydelig og bør iverksette en ungdomssatsing som gir ungdom motivasjon, kunnskap og mulighet til å delta i og utvikle næringslivet.
Fylkeskommunen skal være et nyttig redskap for næringslivet i fylket. Fylkeskommunen må derfor ha god kompetanse på næringsutvikling.
Fylkeskommunen må etablere møteplasser mellom kommunene, næringsliv, høgskolemiljø og investormiljø. Alle skal kunne møtes i et felles forum som arbeider med næringsutvikling.
Senterpartiet aksepterer ikke en utvidelse av det verna arealet i Trillemarka - Rollag Østfjell. Området forvaltes best etter skogloven og i samsvar med skogbrukets "Levende Skog- standarder".
Buskerud ble hardt rammet av forsvarsnedleggelsene. Staten har gitt fylkeskommunen ansvar for å fordele midler til omstilling i de berørte kommunene. Vi vil arbeide for at omstillingsmidlene videreføres i hele omstillingsperioden og støtte det etterbruksarbeidet som gjøres i de berørte kommunene.
KULTUR OG IDENTITET
Kultur er avgjørende for vår identitet og av stor betydning for den enkeltes livskvalitet, kreativitet og trivsel. Det er viktig å styrke de ikke-materielle verdiene gjennom muligheter til opplevelser og egenaktivitet.
Uløste oppgaver innen bygningsvern, vedlikehold av kulturminner og friarealer kan gi nye arbeidsplasser. Kultur er et klart satsningsområde for fylkeskommunen og den bør bidra til å samordne kultursatsningen i kommunene. Aktiviteter som har rot i lokal tradisjon er det spesielt viktig å støtte.
Senterpartiet vil videreføre kulturpakkeprosjektene har som formål å utvikle, profilere og markedsføre kulturtilbud og kulturattraksjoner i de ulike regionene i Buskerud:
Sølvveien , Kunstnerdalen , Kulturstreif i Hallingdal,  Numedal-Middelalderdalen, Sagarike Ringerike og Hurumhalvøyas skjulte skatter.
Senterpartiet vil at folk skal føle at innsats på lokalplan verdsettes. Vi vil støtte frivillige lag og organisasjoner som bidrar til å skape gode lokalsamfunn.
Bokbusstilbudet skal opprettholdes og styrkes. Alle i fylket skal kunne benytte ordinært bibliotek eller ha tilbud om bokbuss.
Vi vil styrke samarbeidet med Buskerud Idrettskrets i satsingen på bedret folkehelse med særlig fokus på barn og unge. Vi vil videreutvikle samarbeidsprosjekter som Il@skolen ("idrettslaget på skolen") hvor elever opplever daglig fysisk aktivitet i ulike former. Forebygging i denne form bør skje i samarbeid mellom kommuner, fylkeskommuner og idretten.
SKOLE OG UTDANNING
Senterpartiet vil gå inn for å opprettholde nåværende skolestruktur og sikre folkevalgt styring av utdanningssektoren.
Fylkeskommunen har ansvar for at utdanningstilbudet speiler utdanningsbehovet i fylket. Vi vil utvikle nettverket mellom skole og næringsliv. Gode utdanningsmuligheter innen prosessfag, tekniske fag, helse- og sosialfag og naturbruk er viktig for å sikre rekruttering til arbeidslivet. Strukturen og omfanget av naturbruksopplæringen vil vi opprettholde.
Senterpartiet vil ha økt fokus på skolemiljø og inneklima.
Vi går inn for å bygge ny videregående skole i Hurum og Nedre Eiker.
Vi går inn for å samordne fylkeskommunal og kommunal PPT- tjeneste. Driften ved Arbeidsinstituttene må sikres og videreutvikles.
Folkehøgskolenes formål er å fremme allmenndanning og folkeopplysning som viktig verdigrunnlag for ungdom i yrkes- og utdanningsfasen av livet. Senterpartiet ser viktigheten av dette skoleslaget og vil støtte opp om utviklingsprosjekter som folkehøgskolene driver til beste for elever og lokalsamfunn.
HELSE
Senterpartiet vil forsvare dagens modell med tre fullverdige sykehus, med akutt- og fødeavdeling og en sykestue.
Vi mener at fylkeskommunen må påvirke Helse Sør til å opprettholde et desentralisert sykehustilbud.
Ambulansetjenesten er svært viktig for folks trygghetsfølelse, og det er en fylkeskommunal oppgave å påvirke Helse Sør slik at vi får et godt og forsvarlig ambulansetilbud.
Senterpartiet vil prioritere større innsats i folkehelsearbeidet i Buskerud. Vi vil sikre ressurser til innsatsområder som fylkeskommunen, kommunene og de frivillige organisasjonen sammen ønsker å prioritere.
Det søkes etablert frisklivssentraler i partnerskap med de kommuner som ønsker det.
ENERGI OG MILJØ
Senterpartiet er opptatt av å sikre god strømforsyning og mener at ressursene tilhører kommunene. Forvaltningen av verdiene bør helst skje på kommunenivå eller gjennom interkommunalt samarbeid. Senterpartiet vil arbeide for at ressurser som legges ut for salg, sikres offentlig eierskap.
Energiloven må endres slik at styringen av vannmagasinene sikrer forbrukerne tilstrekkelig kraft til akseptabel pris.
Senterpartiet vil fremskynde utbygging av gjenværende vannkraft - potensial i Buskerud som er klarert for konsesjonsbehandling. Vi ønsker større satsning på mini- og mikrokraftverk og rehabilitering av eksisterende kraftverk for bedre kapasitets- og effektutnyttelse.
Senterpartiet er opptatt av å øke bruken av fornybare energikilder, spesielt bioenergi. Alle nye offentlige bygg må ha mulighet til å benytte vannbåren varme.
Senterpartiet er opptatt av å sikre vannressursene. Vi vil fastsette miljømål og utvikle overvåkningsprogram for vassdragene slik at de forvaltes på en bærekraftig måte.
EIERSKAP
Senterpartiet vil slå ring om kommunalt og fylkeskommunalt eierskap til kraftverk og linjenett. Vi vil støtte forslag fra kommunale og interkommunale energiverk om kjøp av kraftverk og linjenett som Buskerud Fylkeskommune direkte eller indirekte er hel eller deleier av.
Senterpartiet ser det ikke som en fylkeskommunal oppgave å samle eiendomsverdier fra kommunene til et større fylkeskommunalt eiendomsselskap.
Jordvernet må håndheves strengt.
Bo og drivepliktsbestemmelsene skal etterleves.
Vi ønsker driftsformer i landbruket som utnytter stedegne ressurser og sikrer bygdefolkets rettigheter til næringsutvikling i utmark. Vi vil stimulere til mer lokal foredling og dermed sterkere verdiskapning av lokal produksjon.
Bygdeutviklingsmidlene må i større grad prioritere tiltak med basis i primærnæringene. Dette vil gi den beste utviklingen av bygdene.
Statens nærings-og distriktsutviklingsfond (SND) må prioritere bedrifter som står svakt i det private lånemarkedet og legge større vekt på distriktsutbygging ved tildeling av midler.
HANDLINGSPROGRAM
I Hallingdal vil vi:
· formalisere samarbeidet mellom regionens næringshager.
· være med å utvikle opplevelsesprodukter med høg kvalitet i Hallingdal.
· sikre produktutvikling og merkevarebygging av Hallingdal somNorges best tilrettelagte turskiområde.
· støtte Ål kommune sitt arbeid med å etablere en nasjonal rednings- og øvingspark i samarbeid med Ringeriksregionen.
· arbeide aktivt for vinterbrøyta veger Hol - Aurland og Hardangervidda og ønsker at RV 7 over Hardangervidda skal få stamveistatus.
bygge nye traseer Sokna/Ørgenvika og Ramsrudhellinga. Prosjektet finansieres med bompenger.
at dalen skal kjennetegnes som aktiv landbruksregion der det satses på allsidig husdyrhold og videreforedling
I Kongsberg/Numedal vil vi:
arbeide for et regionalt senter for nyskaping på Kongsberg.
støtte regionens satsing på offentlig innovasjon gjennom skole - link og servicetorg.
arbeide for at det etableres kollektiv-knutepunkt i Kongsberg.
støtte natur- og kulturbasert opplevelsesnæring, tiltak med basis i prosjektet "Numedal Middelalderdalen" og "Sølvveien".
arbeide for å bedre bo - og fritidsmulighetene for de unge i Øvre Numedal. Samarbeidsprosjekter mellom Numedal videregående skole og Numedal folkehøyskole, Idrettskolen er viktig i dette arbeidet.
sikre en miljøbasert utbygging av hytte- og fjellområdene i Numedal i tråd med prosjektet "Fremtidsrettet hytteutvikling".
prioritere trafikksikkerhetstiltak på RV 32 og RV 40 til Hvittingfoss.
videreføre E-134 Damåsen - Saggrenda med tunnel under Gamlegrendsåsen.
prioritere utbedring av RV 40 i neste vegplanperiode.
Etablere ekspressbusser mellom Hvittingfoss og de videregående skolene i Kongsberg
På Ringerike vil vi:
at fylkeskommunen må bidra til å utarbeide felles regional strategi for utviklingen av Hønefoss og kommunesenteret på Vik.
aktivt støtte omstillingsarbeidet etter nedleggelsen av forsvarets virksomhet i Ringeriksregionen.
at fylkeskommunen engasjerer seg aktivt i utbyggingen av E 16 Sandvika - Hole og RV 7 Ramsrudhellinga.
Vi vil støtte arbeidet for å videreutvikle Høgskolen i Buskerud på Hønefoss som kompetansesenter i fylket.
I Midtfylket vil vi:
ruste opp riksvei 35 Hokksund - Åmot og finne en løsning på avkjøring til Sigdalsveien.
ha standardhevning på riksvei 280 Vikersund - Hamremoen og riksvei 287 Åmot - Eggedal.
støtte arbeidet for å etablere et pendeltogtilbud mellom Vikesund og Oslo-regionen. Det bør være et lokaltogtilbud fra Vikersund til Hokksund.
at fylkeskommunen skal bidra til at midtfylkekommunene får kjøpe fylkets eierandel i Ramfoss Kraftlag.
at fjellområdene ved Norefjell skal utvikles til beste for regionen. Området utvikles på forsvarlig måte i samarbeid med eierne. Infrastrukturen må bedres og det må etableres permanente løsninger for vann og avløp i området.
støtte arbeidet i Kunstnerdalen og på den måten styrke grunnlaget for kultur - og næringsutvikling rettet mot lokalbefolkning og reiseliv.
I Drammensregionen vil vi:
at "Vegpakke Drammen" fullføres i henhold til Nasjonal Transportplan. Dette er nødvendig for at byen skal kunne fungere trafikalt og bli kvitt miljøplagene.
arbeide for å få på plass en kryssløsning mellom E 18 og RV 23 ved Brakerøya og at strekningen Dagslet - Linnes tilsluttes motorveien.
at fylkeskommunen skal være med å markedsføre kystområdene som grunnlag for nye aktiviteter innen reiseliv og øvrig næringsliv.
legge til rette for utvikling av småbåthavner med fokus på sikkerhet, tilgjengelighet, miljø og service.
bygge nye videregående skoler i Hurum og Nedre Eiker.
arbeide for at dobbeltsporet Oslo - Asker videreføres til Drammen.
at tilknytningen av RV 23 mot Akershus løses med ny riksvei fra Røyken til Asker.
·
