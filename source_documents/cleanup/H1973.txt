
Tirsdag 19. mai 1992
"Frifant" Solveig Sollie:
IKKE GRUNNLAG FOR KRITIKK AV KrF-STATSRÅD
Det er ikke grunnlag for å rette kritikk mot tidligere familieminister Solveig Sollie for at bevilgninger som var øremerket til barnevernsformål ble brukt til innkjøp av møbler ved familievernkontorer. Dette slo saksordfører Inger Pedersen fra Arbeider-partiet fast da Stortinget mandag behandlet innstillingen fra kontrollkomiteen om Riksrevisjonens konstitusjonelle antegnelser til statsregnskapet for 1991.
Mens Solveig Sollie var statsråd i det daværende Familie- og forbrukerdepartementet, ble det søkt Stortinget om en tilleggsbevilgning på sju millioner kroner til departementets budsjett. Bevilgningen ble gitt, først og fremst for å redusere køen av ubehandlede barnevernssaker, og for å iverksette strakstiltak for barn som er blitt mishandlet eller har vært gjenstand for omsorgssvikt. En del av beløpet, i overkant av en million kroner, ble imidlertid brukt til å kjøpe inn møbler ved familievernkontorer.
Ved påsketider i år koblet enkelte medier den tidligere KrF-statsråden til disse disposisjonene, men de kritikkverdige innkjøpene ble foretatt etter at regjeringen Syse hadde gått av senhøstes 1990.
-Det er høyst forstålig at den statsråden som satt med ansvaret da bevilgningen ble gitt, føler det urettferdig at hun også har fått hele ansvaret for den utbetalingen av midler som skjedde etter hennes statsrådstid, slo Inger Pedersen fast.
Solveig Sollie legger ikke skjul på at hun er lettet over at sakens rette sammenheng er blitt kjent, og sier hun satte pris på den uforbeholdne oppreisingen hun følte saksordføreren ga i Stortinget mandag.
-Selv om min politiske samvittighet har vært ren hele tiden i denne saken, er det alltid en belastning når man føler seg uthengt i en slik sak, sier Solveig Sollie.
