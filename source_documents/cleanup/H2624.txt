
Torsdag 27. oktober 1994
KrFK-leder Torill Selsvold Nyborg:
DISKRIMINERING AV UTENLANDS-
STUDENTER MÅ OPPHØRE
Det må bli slutt på at studenter med yrkesfaglig kompetanse fra videregående skoler i Norge ikke får lån og stipend fra Lånekassen til utdanning ved universiter i utlandet. Det krever lederen for Kristelig Folkepartis Kvinner, Torill Selsvold Nyborg. Hun beskriver dagens praksis som diskriminering.
-Dagens praksis er en etterlevning fra den tiden da det var "fint" å være akademiker og "simpelt" å ha et fagbrev. Slike holdninger og en slik praksis er helt uakseptabel, sier Torill Nyborg. Hun viser til at det bare er studenter med generell studiekompetanse gjeldende for det norske høyskolesystemet som får lån og stipend i Lånekassa til utdanning ved utenlandske universiteter.
-Dette blir for snevert når man legger de faglige kravene som blir reist overfor yrkesfag til grunn, og den store betydning dette har med tanke på å utvikle norsk næringsliv, sier hun. Hun legger til at slik praksis heller ikke harmonerer med intensjonene i Reform 94.
