
Nordland Arbeiderparti
Fylkestingvalget 2003
Innledning
Nordland Arbeiderparti har følgende tre hovedprioriteringer: Kommune- og fylkesøkonomien må styrkes slik at det blir samsvar mellom pålagte oppgaver, lokale behov og muligheten til å utføre tjenestene. En helhetlig kystpolitikk skal legge til rette for bærekraftig utvikling basert på kystens ressurser og folk. Det er særlig viktig at kvinner og ungdom synes at arbeids- og boforholdene er gode. Bare slik vil kysten være levende over tid. Videregående opplæring i Nordland må styrkes, både i forhold til kvalitet, innhold og tilgjengelighet.
Arbeiderpartiet vil at alle skal ha like muligheter. Gjennom en rettferdig fordeling av goder og byrder skal den enkelte føle trygghet og få mulighet til å forme sitt liv. Gjennom å skape gode møteplasser skal vi legge til rette for et samfunn preget av fellesskapsfølelse og respekt for hverandre. Arbeiderpartiet skal arbeide for å hjelpe mennesker fra andre land, som trenger det, og som søker asyl av reelle grunner. Vi skal arbeide mot rasisme og for integrering av de som har fått oppholdstillatelse.
For Arbeiderpartiet er det ikke noen motsetning mellom individuell frihet og et sterkt fellesskap. Tvert imot gir gode fellesskapsløsninger alle bedre mulighet til å bestemme over sitt eget liv. Alle skal få mulighet til lønnet arbeid. Vi skal fortsatt ha gode felles velferdsordninger for alle, samtidig som vi øker innsatsen for de som har det vanskeligst.
Nordland skal være et attraktivt fylke å bo og arbeide i, med spennende og gode jobber, kultur- og fritidsaktiviteter, et godt oppvekstmiljø og kort avstand til barnehage og skole. Slik kan begge kjønn få bedre tilgang til arbeidsmarkedet og andre goder som samfunnet tilbyr. For å få et rikere og mer kreativt næringsliv, er det viktig at kvinner representeres i styrer. Arbeidet med likeverdige lønnsvilkår for kvinner og menn må styrkes.
Folketallet i Nordland er det laveste på 45 år. Hovedutfordringen for Nordland er å skape tilstrekkelig med nye arbeidsplasser. Flertallet av disse arbeidsplassene vil skapes i byene og i de større tettstedene i Nordland. Sterke byer og tettsteder er nettopp det som kan hjelpe også distriktene, demme opp for fraflytting og få ungdommen til å bli i Nordland. Nordland Arbeiderparti vil arbeide for å igangsette et arbeid med å se på byenes rolle og betydning for Nordland.
Det er viktig for Arbeiderpartiet at innbyggerne får gode tjenester fra det offentlige.
Barnehage, skole, skolefritidsordning, helsetjenesten og eldreomsorgen er de viktigste eksemplene på kommunale tjenester. Politikerne skal ha ansvaret for utforming av gode og fleksible tilbud. Dersom dette overlates til markedet og private aktører kan vi ikke garantere at alle får like tjenester og muligheter. Kommunene oppfordres til økt interkommunalt samarbeid der dette vil øke kvaliteten på tjenestene.
Arbeiderpartiet vil at alle skal ha lovfestet rett til barnehageplass og at forelderbetalingen skal reduseres til maksimalt 1500 kroner per måned. Fellesskolen skal være gratis uten egenandeler slik at ingen stenges ute fra leirskoleopphold eller ekskursjoner. Kvaliteten på skolefritidsordningen skal styrkes, og tilbudet skal bli billigere, slik at alle har mulighet til å benytte det. Barnehage og skole er helt sentrale tilbud til barn og ungdom med innvandrerbakgrunn. Tilbudet til disse må styrkes slik at de gis mulighet til å bidra med kunnskap og arbeidskraft på lik linje med andre i samfunnet.
Arbeiderpartiet vil sikre et godt helsetilbud med tilstrekkelig personell i alle kommuner. Heldøgns omsorgstilbud skal bygges ut, slik at eldre med hjelpebehov føler trygghet for at de får et godt tilbud når de trenger det. Samtidig må handlingsplanen for eldreomsorg fullføres for å sikre muligheten til en trygg alderdom.
Arbeiderpartiet mener at tilbudet til for tidlig fødte barn i Nordland må bevares og videreutvikles. Fødetilbudet må opprettholdes på minimum dagens nivå. Det somatiske og det psykiatriske helsetilbudet i Nordland skal holde en standard som gjør folk trygge på at de kan få den hjelpen de trenger. Arbeiderpartiet vil arbeide for å fjerne ventelister og korridorpasienter på sykehusene. Den statlige overtakelsen av sykehusene har ført til mindre åpenhet rundt beslutningene i helseforetakene. Storting og regjering har ansvaret for innhold og kvalitet i sykehustilbudet for lokalbefolkningen i Nordland. Omorganiseringer i helsetilbudet skal ikke gjennomføres uten folkevalgt medvirkning fra lokalt og regionalt nivå.
Arbeiderpartiet og Landsorganisasjonen har de samme grunnleggende mål for samfunnsutviklingen. Historisk har dette lagt grunnlaget for et nært faglig-politisk samarbeid. Dette samarbeidet har preget utviklingen i samfunnet på vesentlige områder i Norges moderne historie. Det forpliktende samarbeidet mellom LO og Arbeiderpartiet skal videreføres og videreutvikles. Samarbeidet mellom de to selvstendige organisasjonene, skal bygges på gjensidig aksept og respekt for ulike syn i enkeltsaker. Arbeiderpartiet skal fortsatt representere de brede lønnstakergruppene i samfunnet. Yrkesaktive medlemmer i Arbeiderpartiet bør være fagorganiserte.
Fylkeskommunens rolle som beslutningstaker og pådriver i næringsutviklingen må styrkes. Forvaltningen av fylkets naturressurser må bli en av fylkeskommunes arbeidsoppgaver.
Nordland har store ressurser i form av fisk, olje, gass, skog og vannkraft. Videreutvikling av dette næringsgrunnlaget vil være viktig for fylkets og landets økonomi. Industrien betyr mye for verdiskaping og bosetting i Nordland. Det er Arbeiderpartiets mål at vi også i framtida skal ha betydelig industrivirksomhet i fylket.
Tjenesteytende sektor er en voksende del av norsk næringsliv som bidrar betydelig til sysselsetting og utvikling. Arbeiderpartiet mener investering i kompetanse gjennom livslang læring, forskning og innovasjon vil være avgjørende, både for å kunne bruke naturressursene best mulig, og for å skape nye og konkurransedyktige arbeidsplasser.
Helse
Et godt helsetilbud der du bor er et viktig del av en helhet som blant annet kan sørge for å ivareta bosettingen i distriktene. Nordland Arbeiderparti vil prioritere at vi har et rettferdig, solidarisk og trygt samfunn som sikrer best mulige levekår for alle. Vi vil sikre et godt helsetilbud uavhengig av alder, sosial status og bosted. Barnevernet var tidligere et fylkeskommunalt ansvar, men tjenesten vil bli statlig. Barnevernet må styrkes slik at det kan sikre at alle barn som trenger det får "rett hjelp til rett tid".
Nordland Arbeiderparti vil arbeide for følgende saker:
Lokalsykehusene i fylket skal opprettholdes med fullverdig akuttberedskap og fødeavdelinger.
Fosterhjemstjenesten er en viktig del av barnevernsarbeidet og vi må sørge for at fosterhjemmene gis nødvendig opplæring og generell veiledning
Det må arbeides med å rekruttere flere fosterhjem
Rusvern for både unge og voksne rusmisbrukere må prioriteres. Vi må sørge for at rusmisbrukere i Nordland har et tilbud en rusfri hverdag.
Kapasiteten på akuttplasser innenfor rusomsorgen må bedres.
Det må utarbeides planer for opptrapping av innsatsen overfor rusmisbrukere og rus/psykiatri.
De distriktspsykiatriske sentraene må styrkes, slik at de kan tilby akuttplasser.
Familievernkontorene skal gis muligheter til å gi et tilbud om behandling og rådgivning til alle som ønsker det.
Behandling hos tannlege og bruk av briller bør bli en del av folketrygdsystemet på lik linje med øvrige helsetjenester
Tannhelsetjeneste må være tilgjengelig for alle som bor eller oppholder seg i Nordland
Det må arbeides for at helseforetakene har åpne møter på lik linje med øvrige offentlige virksomheter i henhold til offentlighetsloven. Det må sikres at ansatte og brukere har innflytelse i foretakene.
Ambulansetjenesten, inkludert fly og båt, må gjennomgås, slik at beredskapen er tilpasset behovene. Dagens luftambulansetjeneste sikres fortsatt kvalitet og en desentralisert struktur.
Helhetlig rehabilitering/habilitering må styrkes, slik at kronisk syke og funksjonshemmede får mulighet til å bedre sin livskvalitet og selvstendighet.
Velferd
Velferdsstaten ble til for å gi frihet, selvrespekt og sosiale rettigheter til alle. Ingen skulle behøve å stå med lua i handa og leve på andres veldedighet. Fremdeles er en sterk offentlig sektor er en forutsetning for å sikre gode velferdstilbud for alle, uansett alder eller bosted. Slik kan en sikre økt tilgjengelighet og kvalitet, samt en rettferdig fordeling av de offentlige tjenestetilbudene.
Nordland Arbeiderparti står fast på at det bare er fellesskapsløsningene som sikrer rettferdig fordeling. En forsterket innsats overfor de grupper som har spesielle omsorgs- og tjenestebehov kan bare gjennomføres i et offentlig styrt helsevesen.
Nordland Arbeiderparti vil arbeide for følgende saker:
Forelderbetaling barnehager og skolefritidsordningen må bli lavere, og alle som ønsker det må få tilbud om plass.
Kontantstøtten må vurderes. Blant annet må det ses nærmere på samordning med barnetrygd og andre ordninger som ikke er behovprøvd.
Statlige arbeidsplasser er viktig for sysselsetting og bosetting. Omorganisering av offentlig sektor må ikke fortsette ukritisk. Blant annet er det viktig at det offentlige opprettholder sitt eierskap i viktige virksomheter, og at de folkevalgte ikke mister muligheten til å påvirke utviklingen i det offentliges virksomheter.
Bo- og arbeidsmarkedsregioner må ha et klart definert senter, variert arbeidsmarked og servicetilbud og maksimalt en times reisetid inn til senteret.
Sykelønnsordningen må ikke hules ut ved at det innføres karensdager eller lignende.
Satser for pensjon, stipend, frikort m.m. må justeres i takt med prisveksten
Folk må være trygge på at de får den pensjon de er blitt forespeilet
Det bør vurderes en forenkling av tilbudet det offentlige gir, slik at flere ærend kan gjøres ved et offentlig kontor. For brukerne er det viktigste at en får nødvendig hjelp og veiledning, ikke hvilket forvaltningsnivå som utfører tjenesten.
Samfunnstjeneste må bli mer vanlig soningsform. Dette må legges til rette for av kommuner og fylkeskommuner.
Statens Husbank skal være et virkemiddel for å kunne gjøre det mulig for nye og unge etablerere å stifte egen bolig.
Husbanken bør endres slik at husbanklånet gis andre prioritet. Dette vil bidra til at annen finansieringen får lavere risiko og rente.
Kultur
Nordland skal være et fargerikt og spennende fylke, med et levende, rikt og mangfoldig kulturliv. Kulturopplevelser er kanskje de trivselstiltak som betyr mest for oss mennesker. Innenfor kulturfeltet ligger det derfor en viktig helsefaktor i det forebyggende arbeidet. Identitet og tilhørighet for den enkelte i lokalsamfunnet er vesentlig for bosetting og stabile miljøer. For Nordland Arbeiderparti er det derfor viktig å sørge for gode og engasjerende kulturtilbud til befolkningen. En viktig del av fylkets kulturliv er alle de frivillige organisasjoner som på ulike områder skaper engasjement og opplevelser.
I internasjonal sammenheng skal kultur være en døråpner, og bistå i det øvrige utenrikspolitiske arbeidet fylkeskommunen driver. Kultur skapes av mennesker, og i møte med andre nasjoner vil kultur skape kontakt, gjenkjennelse og fellesskap. Dette er viktig i "folk til folk" samarbeid og i næringssammenheng. I fylkeskommunens arbeid som regional utviklingsaktør vil kultur stå stadig mer sentralt.
Nordland Arbeiderparti vil arbeide for følgende saker:
Frivillige organisasjoner må få bedre rammebetingelser.
Samarbeidet mellom skolene og de frivillige kulturorganisasjonene må styrkes. En opptrapping og videreutvikling av den kulturelle skolesekken vil i fremtiden være et meget viktig virkemiddel for å nå disse målene.
Det er viktig å styrke arbeidet med koordinering og videreutvikling av tiltak innenfor arkiv-, bibliotek- og museumsområdet, slik at det blir sett i sammenheng.
Hurtigrutemuseet på Stokmarknes søkes gitt status som et statlig hurtigrutemuseum.
Talenter innenfor ulike kulturområder må gis mulighet for utvikling. Etablering av stipendordninger skal vurderes.
Nordland fylkeskommune må bidra til at Nordland Teater får bedre rammevilkår og egnede lokaler i Mo i Rana. Nordland Teater skal videreutvikles til å bli en drivkraft og inspirator for amatørvirksomheten i fylket.
Det må utvikles kulturtilbud som er i samsvar med ungdommenes ønsker.
Det må legges til rette for interkommunalt samarbeid om kultur.
Ressurser til museumsplan og omstrukturering av museene i Nordland må prioriteres
Det må legges godt til rette for et aktivt idretts- og friluftsliv
Fylkets tusensårssted sikres finansiering.
Realisere tilfredsstillende lokaliteter for Kunst og filmskolen i Kabelvåg.
Etablering av et nasjonalt dokumentasjonssenter på Helgelandskysten som skal synliggjøre de tidlige bosetninger fra steinalderen.
Næring
Både i Nordland og i landet for øvrig er det i hovedsak små bedrifter og virksomheter som preger næringslivet og de viktige primærnæringene. I flere lokalsamfunn i Nordland er det prosessindustribedrifter som er motoren for mange av de øvrige virksomhetene. Virkemidlene som settes inn skal gjenspeile næringslivet og lokalsamfunnenes behov, og må derfor være fleksible. Fylkeskommunen skal fortsatt være det offentliges fremste organ for regional- og næringsutvikling. SND skal omgjøres til en del av fylkeskommunens virkemiddelapparat, slik at det blir nærmere sammenheng mellom statlige virkemidler og de folkevalgte. Dette skal skje i partnerskap med kommunene og næringslivet. SND må i større grad bidra til at nyetablerere får tilgang på risikokapital.
Nordland Arbeiderparti vil arbeide for følgende saker:
Bedrifter må få større økonomisk handlingsrom. En omlegging av bedriftsbeskatningen bør gjennomføres. Målet må være at de som driver næringsvirksomhet, og som er villige til å arbeide med forskning og utvikling av egen virksomhet får bedre økonomiske kår. Et virkemiddel er å endre selskapsbeskatningen, og beskatte uttak av eierlønn, utbytte og vanlig lønnsinntekt likt. Det vil stimulere til investeringer og redusere forskjellene mellom vanlige lønnsmottakere og næringsdrivende.
Statlige og regionale virkemidler som settes inn skal medvirke til at avstandsulemper kompenseres, slik at hele landet tas i bruk.
Rammebetingelser som skatter og avgifter legges på et slikt nivå at industrien kan videreutvikles og styrkes i Nordland.
Det må sikres økt videreutvikling og bearbeidelse av våre naturressurser som fisk, mineraler, trevirke, olje og gass for å øke verdiskapningen i fylket.
Vilkår for omstillinger, produktivitet og nyetablering må bedres. Bedriftene må stimuleres til å delta i konkurransen om markeder utenom sitt nærmiljø, enten det er på regionalt, nasjonalt eller internasjonalt nivå.
Tilgangen på langsiktig risikokapital må bli bedre. Det statlige investeringsfondet utvides og regionaliseres. Folketrygdfondet kan gjøres tilgjengelig som risikokapital for investeringer i distriktene.
Reglene for næringsfond oppmykes, slik at kommunene får mer effektiv bruk av kommunale/regionale næringsfond. Dette vil gi bedre lokal tilpasning av offentlige virkemidler.
Frakttilskuddsordning på drivstoff må gjeninnføres.
Det må utformes en småsamfunnspolitikk som kan settes inn der mer generelle ordninger ikke fungerer godt nok.
Det må arbeides aktivt for minst 40% deltakelse av begge kjønn i alle styrer og råd. Dette inkluderer alle aksjeselskap, stiftelser, samvirker og foretak der vi har påvirkningsmulighet eller beslutningmyndighet
Innvandrere må få vilkår på lik linje med nordmenn for deltakelse i arbeidslivet, med de rettigheter, plikter og muligheter som følger av det.
Nye statlige arbeidsplasser etableres ikke i Oslo uten at dette er spesielt begrunnet
Fiskeri og havbruk
Fiskeriene skal tilpasses slik at kystfiskerne får hovedretten til å høste ressursene langs kysten innenfor 12-mils grensen. Dette innebærer at kystfiskeflåten og ferskfisktrålerne får økt andel av kvotene mens fabrikk- og fryseflåten får en mindre andel. Næringen må stimuleres til å satse på kvalitet og bedre utnyttelse av råstoffet. Kommunene og fylkeskommunen må få større råderett og kontroll over våre havbruks- og fiskeriressurser, slik at verdiskapningen i større grad skjer i lokalsamfunnene. Ensidig produksjon, og mange konsesjoner på få hender, gjør både næringen og kystens bosetning sårbar. Oppdrettsnæringen og fiskeriene må derfor få redusert usikkerheten knyttet til markedstilgang. Vi må, ved hjelp av bruk av ny teknologi, sørge for bedre utnyttelse av ressursene i havet. Havbruksnæringen må fortsatt utvikles i bærekraftig retning samtidig som Nordland må beholde sin posisjon som Norges største og mest produktive havbruksfylke.
Nordland Arbeiderparti vil arbeide for følgende saker:
Utviklingen av kystsoneplaner må prioriteres.
Norsk marin sektor skal gjenvinne sin rolle som kulturbærer i samfunnene langs kysten og bli en av Norges fremste eksportartikler i form av produkter, identitet og opplevelser.
Et viktig element i eksportveksten må være å tilføre produktene historie og troverdig identitet i form av miljøvennlige produksjonsforhold. Vi må stimulere til at det utvikles nye produkter.
Lage en ordning som gir kommunene mer innflytelse og mer lokal økonomisk effekt når kommunens områder tas i bruk til næringsvirksomhet basert på havbruk.
Arealer som brukes til oppdrett/havbruk forvaltes og leies ut av kommunene.
Oppdrettsnæringen må utvikles i bærekraftig retning.
Torskeoppdrett må underlegges et eget reguleringsregime hvor konsesjonslovgivningen er streng, der formålet er å sikre et lokalt forankret eierskap og mangfold i næringen.
Nye og inndratte oppdrettskonsesjoner og fiskekvoter forvaltes av fylkeskommunen.
Det må innføres rekrutteringskvoter i kystflåten. Kvotene tildeles de fiskeriavhengige kommunene, som i samarbeid med fylkeskommunen står for tildeling til de unge. Spekulativ omsetning av fiskerirettigheter/konsesjoner må motarbeides.
Gode fiskerihavner er en viktig forutsetning for utvikling av fiskeriene, og utbyggingen må fortsette.
Det må bli lettere for gjenlevende ektefelle/samboer å få overført rettigheter i fiske dersom partneren faller fra, og ektefelle/samboer har sitt arbeid i tilknytning til felles drevet fartøy.
Fiskefelt med stor ungfiskbestand må helt eller delvis stenges for fiske. Jenegga/Mulegga er kystflåtens kjerneområde, og må gjøres om til helårig trålfri sone.
Det må bli mulig å høste mer av sjøpattedyrene, slik at balanse sikres i næringskjeden. Det må fortsatt arbeides for å skape internasjonal forståelse for at dette er en miljømessig forsvarlig næringsaktivitet.
Landbruk
Landbruket er en viktig del av næringslivet i fylket. De som vil drive jordbruk som deltidsbønder må få bedre driftsvilkår, slik at marginale områder får økt produksjon og stabil bosetting. Det må legges til rette for økt rekruttering til landbruket, slik at flere ønsker å arbeide i næringen. Dette er svært viktig for å sikre at kulturlandskapet opprettholdes på en bedre måte. Næringen må få mer langsiktige rammevilkår.
Nordland Arbeiderparti vil arbeide for følgende saker:
Nordland har store skogressurser, som må utnyttes på en bærekraftig måte.
Allemannsretten må sikres videre, og Fjelloven skal ikke innføres i Nordland.
Rovdyrforvaltningen og Fylkesmannens landbruksavdeling overføres til fylkeskommunen .
Samarbeidet mellom havbruk, fiskeri og landbruk må gis mulighet for videreutvikling.
Bønder som trenger å leie areal for å sikre driften, må sikres langsiktige leieavtaler.
Det må framforhandles flerårige jordbruksavtaler, ikke ettårige som i dag.
Regelverket må endres, slik at det blir større muligheter for kombinasjonsdrift.
Fylkeskommunen skal stimulere til økt nisjeproduksjon og økologisk produksjon.
Desentralisert struktur på slakteri og meieri er en fordel for produksjon og bosettingen i fylket. Myndighetene må i framtiden ta mer hensyn til dette i jordbruksforhandlingene, og medvirke til at vi har en desentralisert struktur på mottaksanlegg for alle produksjonstyper. Spesielt gjelder dette slakteri, ut fra dyrevernhensyn.
Industri
Nordland har en rekke industribedrifter som er etablert på naturgitte forutsetninger som tilgang på energi og mineraler. Industrien er bærebjelken for mange lokalsamfunn. Disse bedriftene har bidratt til å opprettholde bosettingen i fylket, bygge opp kompetanse og utvikle lokalsamfunnene til bærekraftige områder med trygge arbeidsplasser. En videreutvikling av fastlandsindustrien er særdeles viktig for å ivareta de naturgitte ressurser som finnes i landsdelen. Prosessindustrien bidrar til å styrke landets valuta og handelsbalanse, og ligger miljømessig langt foran tilsvarende bedrifter i andre land. Det må sikres at miljømessig gode bedrifter gis et fortrinn i den internasjonale konkurransen.
Industrien må få tilgang på el-kraft på langsiktige kontrakter slik at de fortsatt kan investere og konkurrere i markedet.
Nordland Arbeiderparti vil arbeide for følgende saker:
Arbeide for å opprettholde og videreutvikle den eksiterende prosessindustri, samt legge forholdene til rette for nyutvikling og nyetablering av prosessbedrifter i Nordland.
Arbeide mot etablering av nye skatter og avgifter som vil kunne reduserer konkurransekraften til industrien.
Arbeide for økt utnyttelse av gjenvunnet energi fra prosessindustrien i andre sektorer og virksomheter.
Arbeide for at olje og gass blir tilgjengelig for industriell utnyttelse.
Energi
Olje og gass finnes i store mengder langs kysten av Nordland. Utvinning av disse ressursene bør gi grunnlag for økt verdiskaping i fylket. Det er en ønsket utvikling at ressursene skal ilandsføres og utvinnes. Det er samtidig viktig å utvise den største forsiktighet slik at ikke verdifulle fiskeriområder blir skadelidende.
Nordland Arbeiderparti vil arbeide for følgende saker:
Kraftforsyningen, både produksjon og distribusjon, skal eies lokalt eller regionalt av det offentlige.
Vi skal arbeide for at energiressursene i Nordland fortsatt skal brukes som et element i næringspolitikken. Vi må derfor sikre høy leteaktivitet etter olje og gass ressurser langs Nordlandskysten.
Legge forholdene til rette for og medvirke til at ilandføring av gass blir en realitet, samt at det bygges overføringsledninger for gass til Norden.
Det må legges til rette for småskalakraftverk, økt satsning på ENØK og alternative energiformer.
Verdens første co2-frie gasskraftverk må etableres på Helgeland.
Elver og vassdrag må i større grad utnyttes til mikro-, mini- og elvekraftverk, som et miljøforsvarlig supplement til dagens kraftproduksjon.
Reiseliv
Nordland er et viktig reiselivsfylke med en lang og vakker kyst. Våre muligheter i reiselivssammenheng er bare i sin spede begynnelse. Derfor er det viktig å gi framtidige generasjoner muligheter til utvikling av nordlandskysten. I reiselivssammenheng kan kultur stå som en egen kraft, og gi grunnlag for arbeidsplasser. Men det er få turister som oppsøker vårt fylke i forhold til alle som besøker Norge hvert år. Turisme har derfor i seg vekstmuligheter som vil gi fylket mange nye arbeidsplasser og turistene store opplevelser.
Fylkeskommunens innsats for å bygge Lofoten ut til et reiselivsfyrtårn var viktig. Det er nå tid for å ta nye grep innen reiselivsnæringen. Helgelandskysten er en perle som har store muligheter. For å trekke flere turister til fylket må det derfor nå satses på at Helgeland utvikles til et like viktig reiselivsmål i Nordland som Lofoten.
Fordi vi har en kort sommer er også reiselivsnæringens toppsesong hektisk. Derfor må også satsingen mot å utvikle opplevelser og reiselivsmål som er attraktive hele året være i fokus. Det må være et mål å utvide den korte sommersesongen og gi tilbud som gjør Nordland attraktivt som reiselivsmål hele året
Miljø
Kunnskapen om jordas miljøtilstand er grundig dokumentert, blant annet gjennom FN's miljøprogram. Konklusjonene er entydige. Vi mangler ikke kunnskap, men vilje til å ta kunnskapen i bruk. Nordland Arbeiderparti vil arbeidet for et miljø som tar hensyn til framtidige generasjoner. Vi tar miljøutfordringene på alvor, og det må utarbeides et miljøregnskap. Hvis ikke hele verdenssamfunnet skal forsøples og brytes ned, må vi handle lokalt for å oppnå en bærekraftig utvikling som vil gi samfunnsmessig gevinst. Vi vil ha miljøperspektivet med oss ved utvikling av industri, næringsliv, arealbruk, transportsystemer, oppvekstvilkår og nærmiljø.
Nordland Arbeiderparti vil arbeide for følgende saker:
Ressursene må utnyttes slik at det er balanse mellom den slitasje det er på vår natur og vårt miljø, sett i forhold til næringslivets behov for stabile rammebetingelser.
Ivaretakelse av miljø og utnyttelse av naturressurser må skje i en og samme prosess, der alle aktuelle interessenter får komme med sine synspunkter.
Industrien i Norge har miljøkrav som gjør at den forurenser mindre enn industri i mange land vi sammenligner oss med. Industriens rammevilkår må sikres, slik at den fortsatt kan gi grunnlag for arbeidsplasser og vekst.
Utbyggere av industri, næring og boliger må bli mer bevisst på hvordan nærmiljøet preges av aktiviteten. Det må bli større bevissthet til den estetiske siden og krav til utbyggerne, når nye områder skal tas i bruk.
Miljø- og ressursovervåkning må utvikles i langt større grad og få høyeste prioritet, og oljevernberedskapen må styrkes.
Fiskebestandene må sikres i våre havområder gjennom miljøovervåking og etablering av trygge transportkorridorer langs kysten.
Med grunnlag i helhetlig konsekvensutredning må det avgjøres hvilke havområder som kan åpnes for petroleumsvirksomhet og hvilke havområder som skal være petroleumsfrie.
Det skal opprettes et FoU-senter med kompetanse innen olje, fisk og miljø.
Det må utvikles miljødata om Nordlandskysten slik at fiskeri, oppdrettsnæringen og det biologiske mangfold opprettholdes.
Forurensningen til havs må stoppes ved at det utvikles avfallssystemer for fartøyer. Alle havgående fartøyer skal ha godkjent søppelhåndteringssystem/miljøstasjon om bord, og skal samarbeide med mottaksselskapene.
Det skal legges bedre til rette for innlevering av avfall til gjenvinningsstasjoner, slik at dumping av søppel kan unngås.
Farlig gods må kanaliseres mot jernbane og båt, og bort fra vei.
Miljøforurensningen fra Sellafield må stoppes.
Samferdsel
Effektive bo- og arbeids- og serviceregioner (BAS) er en forutsetning for regional utvikling og bosetning. Derfor må det satses mer målbevisst på de viktigste kommunikasjonene i fylket. Reisetiden til BAS-sentrene må bli kort, og tilgang til jobber og servicetilbud reelle, for alle innbyggerne i regionen. Pendlerfradraget må heves og egenandelen senkes, slik at det blir billigere å bevege seg innenfor en BAS-region. Næringslivets behov går hånd i hånd med befolkningens behov. Veier, flyforbindelser, farleder og jernbaner skal holde god standard, og de ulike kollekive reisemåtene må ses i sammenheng. Kollektivtilbudet må tilrettelegges slik at unødvendig venting unngås. Tilbudet må bli mer brukervennlig og legge til rette for at elever og andre brukere velger kollektivtilbud framfor privat transport. Transporttjenesten for funksjonshemmede må bli bedre, og må bidra til at funksjonshemmede kan bo i distriktene. Telekommunikasjonen er en viktig del av infrastrukturen, og må fortsatt bygges ut.
Nordland Arbeiderparti vil arbeide for følgende saker:
Veier
Stamveiene E6, E10, E12 og RV80 må prioriteres sterkere slik at flaskehalser fjernes, og nasjonal standard på stamveiene sikres.
LOFAST må fullføres med årlige bevilgninger innen utgangen av 2007. På grunn av omleggingen av E10 må veistandarden på gamle E10 i Vesterålen opprettholdes på stamveinivå.
De viktigste tverrforbindelsene E6 til kysten må oppgraderes, RV76 og RV78 (Helgelandskrysset) må prioriteres i denne sammenheng. RV17 må videre utbygges, slik at den blir godt supplement til E6.
Tverrforbindelsene mellom E6 og Sverige må styrkes slik at de blir tryggere vinterveier og har høyere standard. Spesielt gjelder det å påse at Statens lovnader vedrørende E12 blir gjennomført.
Det må utarbeides en ordning der fylket og staten går sammen om å finansiere viktige fylkesveier og regionale veier. Dagens tilskudd til riksveiferger må kunne trekkes inn i finansieringen av alternative veiløsninger.
Tunnelene på de viktigste veistrekningene må sikres bedre.
Arbeidet med rassikring må fortsette.
Jernbane
Ofotbanen og Nordlandsbanen er viktige transportalternativer, og må rustes opp til europeisk standard. Slik kan jernbanene også bli reelle alternativer for gods- og persontransport, noe som særlig er viktig på vintertid. Det må bli mer attraktivt å flytte gods fra vei til bane.
Nordlandsbanen må tilføres midler og oppgraderes uten at dette diskuteres opp mot flaskehalser på E6. E6 må bli gradvis oppgraderes uavhengig av midler til Nordlandsbanen, og det kreves derfor et løft for at banestrekningene våre får god nok standard.
Havner
Havnene må sees i en større sammenheng, slik at mer gods kommer over fra vei til kjøl. Samferdselen må bli bedre koordinert, og styres mer målbevisst. Trafikkhavnene må sortere under Samferdselsdepartementet og ikke som i dag under Fiskeridepartementet.
Fly
Det må være tilgang til flyplass i rimelig nærhet av de store befolkningssentraene, og akseptabel infrastruktur i regionene flyplassene betjener. Målsettingen må være å ha fungerende flyplasser med tilfredsstillende regularitet.
Kortbanenettet (småflyplassene) representerer den viktigste infrastruktur for kollektivtrafikk i fylket i tillegg til veiene, og må derfor bli Statens direkte ansvar. Dette innebærer at kortbanenettet må opprustes og drives av Staten uten at dette finansieres fullt ut over billettene. Sammen med bedre veistandard vil en slik løsning gi befolkningen vår et fullverdig transporttilbud.
Det må bli større mulighet for politisk styring av og innflytelse på anbudsrundene på kortbanenettet.
Rutetilbudet på Evenes Lufthavn må styrkes, særlig mot Bodø og Tromsø.
Båt
Hurtigbåtene er livsnerven i mange kystsamfunn. Båtene må ha en regularitet og kapasitet som tilfredsstiller behov for både person- og godstrafikk.
Fergene og fergetrafikken må opprustes til en standard og frekvens som næringslivet er tjent med.
Gratis riksvegferger må utredes
Fergesambandet Drag-Kjøpsvik må få økt åpningstid og frekvens.
Dagens hurtigruteanløp må sikres. Ansvaret for ruten må sees under ett, og ikke deles opp i soner.
Datakommunikasjon
Utbyggingen av nettverk for datakommunikasjon må bli raskere og mer målbevisst, slik at avstandskostnader kan reduseres ved at teknologi tas i bruk. Dette må være et offentlig ansvar, slik at ikke bedriftsøkonomiske vurderinger ligger til grunn for utbygging av denne viktige infrastrukturen.
Utdanning
Nordlands naturressurser skal være grunnlag for utvikling av vår velferd. Derfor må vi styrke kompetansen slik at vi får utnyttet potensialet vår rike natur gir. Regional utvikling, bosetning og kompetanse hører nært sammen. Kompetanseutviklingen i regionen må best mulig tilpasses næringslivet. Fylkets og landsdelens andel av opplærings- og FoU-midler er for lave, og må økes slik at vekst og utvikling skjer på basis av egen kunnskap og naturressurser.
Ungdommen er den viktigste ressurs for utvikling av fremtidens Nordland. Ved å legge til rette for at utdanning, etablering og jobbtilbud er i samsvar med ungdommens ønsker og behov kan vi påvirke den negative utviklingen med fraflytting fra fylket. Videre må det legges større vekt på gode oppvekstvilkår for ungdommen i nærmiljøet.
Nordland Arbeiderparti vil arbeide for følgende saker:
For å sikre at regionene har kompetanse og evne til å utvikle seg er det viktig at kompetansemiljøene gis gunstige arbeidsvilkår og finansiering.
Desentralisering av videregående opplæring og studietilbud på høyere nivå må videreutvikles. Flere regionale kompetansesenter der videregående skole, OPUS, voksenopplæringsorganisasjoner og høgskolene samarbeider for å gi gode tilbud lokalt.
Høgskoler og universitet må få økt andel av studieplasser og grunnforskningsmidlene slik at kunnskapen utvikles og tas i bruk nærmest mulig næringslivet og de som skal ta kunnskapen i bruk.
Arbeidet med etablering av universitet i Bodø videreføres og forseres. Det forutsettes at dette ikke medfører dårligere betingelser for de andre høgskolene i fylket.
Tannlegeutdanning i Tromsø må etableres.
Teknologiutviklingen gir muligheter for lokale og individuelt tilpassede opplæringstilbud, og må utnyttes bedre.
Ungdom må sikres reell medbestemmelse i utdanningspolitiske spørsmål.
Lærlingordningen er av stor betydning for næringslivet i fylket og for elevene. Ordningen må bli mer fleksibel og lærlingtilskuddet må styrkes.
Flest mulig elever skal få utdanningstilbud så nært hjemstedet som mulig.
Fylkeskommunen og vertskommunene for skolene skal bidra til å bedre livssituasjonen for barn og ungdom som bor borte fra hjemmet under utdanning.
Skolehelsetjenesten ved de videregående skolene er et viktig velferdstilbud for elever og lærlinger i videregående opplæring. Det gode samarbeidet som er etablert mellom kommunene og fylkeskommunen må videreføres og kapasiteten ved denne tjenesten må økes.
Industrien må sikres tilgang på kompetent arbeidskraft i samarbeid med skolene.
Samarbeidet mellom skolene, fylkeskommunen, kommunene og næringslivet må styrkes når det gjelder yrkes- og utdanningsveiledning.
Skolebøkene i videregående skole skal bli gratis for elevene.
Det er viktig at ungdom får mulighet til å reise billig og trygt med kollektive transportmidler. Det må videreføres og videreutvikles en ordning med barnebillett for alle inntil fylte 20 år.
Reisetilbudet for studenter må bedres.
Satsingen på trafikksikkerhet og aksjon skolevei må økes.
Demokrati
Demokratiet i Norge har sin basis i et sterkt lokaldemokrati. Etter flere års sterkere sentralstyring av kommunene og fylkeskommunene fra statens side, ved øremerking av midler og underfinansiering av statlige reformer, er demokratiet svekket.'
Kommunene er den minste demokratiske enhet i et tredelt politisk forvaltningsperspektiv.
Vi ser nå sterke tendenser til at lokaldemokratiet svekkes ved at partienes medlemstall synker, og at færre vil stille til valg i kommunestyrene. Reduksjon i frie inntekter i tillegg til manglende muligheter til å skaffe egne inntekter i kommunene, fører til frustrasjon og følelse av maktesløshet. Dermed vil færre delta i lokalpolitikken.
Denne situasjonen utgjør en alvorlig trussel mot lokaldemokratiet i Norge.
Aksjonsdemokratiet, som er i framvekst, vil føre til mangel på helhetstenkning og langsiktighet i det politiske arbeidet.
Arbeiderpartiet vil sette inn ressurser og tiltak som motvirker forvitring av lokaldemokratiet ved:
Sterkere kontakt mellom sentralt og lokalt politisk nivå.
Reduksjon av øremerkede midler til kommunesektoren, ved at en større andel av inntektene kommer som frie midler.
Omfordeling av midler fra privat til offentlig sektor
Statlige reformer må fullfinansieres av Staten.
Sentralt politisk nivå må vise og handle ut fra at de har tillit til kommunenivåets politiske kompetanse.
Forenklet regelverk overfor kommunene
Større forutsigbarhet i kommuneøkonomien
