
4/7-2002
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Disiplin i skolen trengs!
OECD- rapporten som kom ut høsten 2001 viste at bare Hellas har mer uro i sine klasserom enn Norge. Fremskrittspartiet har i en årrekke sett på det forfallet som har skjedd i skolen der respekt for læreren og ansvar for egne handlinger sakte men sikkert har smuldret bort. Dette forringer læringsmiljøet og har sammen med manglende krav til elevene gitt dårligere faglige prestasjoner.
Psykolog Nils Eriksen har nylig gjennomført en studie som viser at streng disiplin i klasserommet kan redusere atferdsproblemer med opptil 60 %. FrP har stått alene om å mene at det må innføres en langt strengere disiplin i skolen, og blitt beskyldt for å være gammeldags. Nå har pendelen slått tilbake, og mye tyder på at det er svært hensiktsmessig å innføre strengere håndheving av regler og disiplin i klasserommet. FrP har forfektet dette synet i mange år, uten at de andre partiene har forstått alvoret av den situasjonen norsk skole befinner seg i.
Politikerne fra de andre partiene mistenker jeg for å ha glemt hvorfor barna går på skole. I dag er alt som dreier seg om miljøet og rammene rundt undervisningen det viktigste. For FrP er selvsagt også disse faktorene viktige, men for oss er det kunnskapsformidlingen og at hver enkelt elev får brukt sine evner til å tilegne seg kunnskap, det viktigste. Vi vil ha karakterer fra 5. klasse, slik at foreldrene vet hvilket nivå barna befinner seg på og kan sette inn tiltak deretter, vi vil ha karakter i orden og oppførsel fra det samme alderstrinnet og innføre 0- toleranse for uro, bråk og mobbing i skolen.
Stortinget behandlet en sak om lærerutdanning denne våren, uten at dette medførte noen særlig omlegging av utdannelsen. Det har kommet signaler fra flere hold om at lærerutdanningen er altfor dårlig. Sluttproduktet er at lærerutdanningen vil holde frem som i dag, uten at en får styrket elementer som skole- hjem samarbeid og klasseledelse som et eget fag, slik FrP foreslo. Hjem skole- samarbeidet er svært viktig for at disiplinen i skolen skal bedres, og det er på tide at foreldrene til barn i den norske skolen blir tatt på alvor av både lærere og politikere. Nok er nok, nå vil vi ha disiplin og læringsresultater i norsk skole.
