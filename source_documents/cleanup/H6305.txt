
29.10.02
Kristin Halvorsen, SV
Vedr. Regjeringens arbeid mot klasebomber
Statsministeren og Kristelig Folkeparti har ved flere anledninger gitt klar støtte til et internasjonalt forbud mot klasebomber. Dette setter SV stor pris på. Vi ser en innsats mot klasesbomber som en naturlig oppfølging av Norges konstruktive bidrag i arbeidet som ledet fram til den internasjonale landminekonvensjonen, og Norges arbeid for bedre beskyttelse av sivile i krig slik som Lysøen-samarbeidet.
Som statsministeren er godt kjent med, er problemstillingen rundt klasebomber den samme som for antipersonellminer.
SV merket seg uttalelsene fra Utenriksdepartementet i brev datert 14. august 2001 gjengitt i St.meld nr. 4 (2001-2002). Utenriksdepartementet uttaler bl.a. følgende:
«Regjeringen støtter internasjonalt arbeid som har til hensikt å regulere og, om nødvendig, forby bruk av våpen og ammunisjon som kan ha en utilsiktet inhuman effekt. På den internasjonale nedrustningsarena foregår det imidlertid intet arbeid som på kort eller mellomlang sikt har som målsetting å komme fram til et totalforbud mot «klasebomber». Ingen stater har på det nåværende tidspunkt tatt til orde for dette. Det gjør heller ikke Det Internasjonale Røde Kors.
Etter SVs oppfatning var dette en svært defensiv holdning fra Regjeringens side. I oppfølgingen har vi fra SVs side imidlertid lagt vekt på stille krav til Norges holdning i aktuelle situasjoner, slik som under operasjon Enduring Freedom. SV har vært tilfreds med at Statsministeren så tydelig har markert holdning til bruk av klasebomber i Afghanistan, blant annet kom dette fram under Stortingets debatt om Afghanistan og kampen mot terror 15.november 2001.
SV vil peke på at Utenriksdepartementet gjengir standpunktet til Internasjonale Røde Kors på en måte som ikke synes å være i samsvar med hvordan Norges Røde Kors oppfatter dette. I en pressemelding 25.10.02 skriver Røde Kors blant annet følgende:
"Norges Røde Kors støtter ICRC i arbeidet for å forby bruk av klasebomber og andre miniammunisjoner mot militære mål som er lokalisert i konsentrasjoner av sivile. ICRC foreslår også at stater som benytter klasebomber, må få ansvar for å rydde opp. Disse forslagene skal i desember behandles på revisjonskonferansen for Konvensjonen om visse konvensjonelle våpen (CCW), der Norge er part. Norges Røde Kors forventer at den norske stat vil gå i bresjen for å sikre disse tiltakene."
Videre skrev Utenriksdepartementet i brevet av 14.august 2001:
"Det kan ikke utelukkes at et generelt forbud mot visse typer «klasebomber» på noe sikt kan bli en forhandlingsmålsetting for ovennevnte konvensjon. Det vil da være denne Regjeringens målsetting at Norge skal være en aktiv støttespiller til en slik prosess."
Igjen mener SV at dette er en svært defensiv holdning fra Regjeringen. Utfra Stortingets klare vedtak 14.juni 2001, ser SV det som naturlig at Norge inntar en pådriverrolle i å få generelt forbud mot klasebomber, evt. visse typer klasebomber som en umiddelbar forhandlingsmålsetting for den omtalte Konvensjonen om forbud mot eller restriksjoner på bruk av visse konvensjonelle våpen som kan forårsake unødig skade eller som kan ramme uvilkårlig.
Denne defensive holdningen til spørsmålet om klasebomber understrekes av pressetalsmann i Utenriksdepartementet, Karsten Klepsvik, i hans uttalelser til NrK Dagsnytt i dag. Han gjentok at Regjeringen ikke arbeider for et forbud, men for regulering av bruken av klasebomber.
SV ber om svar på følgende:
Har Norge tatt initiativ til at forbud mot klasebomber skal bli en forhandlingsmålsetting i prosessen fram mot Konvensjonen om forbud mot eller restriksjoner på bruk av visse konvensjonelle våpen som kan forårsake unødig skade eller som kan ramme uvilkårlig?
Hvilke konkrete, egne initiativ har Norge tatt i arbeidet mot klasebomber som en oppfølging av Stortingets vedtak 14.juni 2002?
De signaler som er gitt fra Arbeiderpartiet, Kristelig Folkeparti og Senterpartiet i Stortinget etter at det ble kjent at klasebomber er testet ut på Hjerkinn skytefelt, støtter entydig opp om at vedtaket som Stortinget gjorde 14.juni 2001 skal følges opp, dvs. at Norge ikke bare skal arbeid for å regulere bruken av klasebomber med også bidra til internasjonalt forbud. SV forutsetter derfor at Regjeringen i det videre arbeidet trapper opp innsatsen for å bidra til et slikt forbud.
