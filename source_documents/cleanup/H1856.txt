
Torsdag 9. januar 1992
Stortingsrepresentant Svein Alsaker:
SIER JA TIL GEN-REGISTRE
Egen lov nødvendig
-Er formålet godt nok, er jeg i prinsippet rede til å si ja til etableringen av et register med DNA-profilering av dømte volds- og sedelighetsforbrytere, slik riksadvokaten ønsker. Dette blir en avveining mellom personvernhensyn og hensynet til en effektiv etter-forskning av alvorlige forbrytelser, sa stortingsrepresentant Svein Alsaker (Kr.F., Hordaland) da Stortinget drøftet innstillingen fra justiskomiteen om personvern og Data-tilsynets årsmelding for 1990.
Svein Alsaker gikk også inn for opprettelse av genetiske registre til forsknings-formål, men forutsatte at det ikke ville bli aktuelt å åpne slike registre for forsikringsselskaper ved tegning av poliser, eller arbeidsgivere ved ansettelser.
-Vi ønsker ikke et "overklasse-samfunn" basert på gentester, slo han fast, og forventet at de nærmere grensene for adgang til DNA-tester og opprettelse av eventuelle registre bør reguleres i en egen lov.
Han tok til orde for en tilsvarende restriktiv holdning i spørsmålet om å koble sammen ulike offentlige registre, men så nødvendigheten av slike koblinger eksempelvis i kampen mot svart økonomi og økonomisk kriminalitet.
-Generelt bør man likevel ha en restriktiv holdning til dette. En kobling gir i sum andre opplysninger enn det som er formålet med det enkelte register, og hvis kobling
tillates, må det være et minimumsvilkår at de registrerte kjenner til at opplysninger fra ulike registre kan kobles, slo Svein Alsaker, justispolitisk talsmann i Kr.F. fast i sitt innlegg.
