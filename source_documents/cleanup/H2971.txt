
Fredag 24. januar 1997
KrF-leder Valgerd Svarstad Haugland om ny folketrygdlov:
BEDRE ORDNINGER FOR FORELDRE MED SYKE BARN
-Det er positivt at det nå blir flertall for å fjerne tidsbegrensningen for hvor lenge foreldre som har omsorg for barn med en livstruende eller annen svært alvorlig sykdom eller skade, skal få støtte fra folketrygden. Det sier Kristelig Folkepartis leder Valgerd Svarstad Haugland.
Sosialkomiteen går i innstillingen til ny folketrygdslov også inn for at foreldrene skal få beholde fulle sykepengerettigheter så lenge barnet trenger pleie. Dette er et lysstreif inn i hverdagen til foreldre som har det veldig tøft i utgangspunktet. Nå slipper de å bekymre seg for familieøkonomien, i tillegg til bekymringen for det syke barnet, sier sier Valgerd Svarstad Haugland.
I innstillingen til ny lov om folketrygd, går flertallet i Sosialkomiteen også inn for at ordningen med omsorgspoeng for barn under sju år skal utvides til det yngste barnet er åtte år.
-Kristelig Folkeparti gjentar sitt tidligere forslag om at dette skal gjelde til barnet er ti år. Jeg er imidlertid glad for at flertallet i en merknad foreslår åtte år. Regjeringen blir bedt om å komme tilbake til Stortinget med et lovforslag om dette, sier Valgerd Svarstad Haugland.
Sosialkomiteen avga innstilling til ny folketrygdlov fredag. Alle endringene som her er nevnt, skal gjelde fra 1. januar 1998.
