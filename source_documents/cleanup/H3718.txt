
9.5.97
Eva Lian,
MINSTEPENSJONISTENES KÅR
Fjorårets lønnsoppgjør ga lønnsøkninger for mange grupper. Det var allikevel en gruppe som ikke kom særlig godt ut og som stadig har sakket akterut i velstandsutviklingen. Det er alders- og uførepensjonister med minstepensjon. Rundt 85 % av disse er kvinner. I januar 1990 var månedsbeløpet for enslige minstepensjonister 4 320 kroner. I januar 1997 var det 5 520 kroner, noe som betyr 66 240 kroner i året. Prosentvis realverdi-økning for hele perioden fra 1990 til 1997 var 4,3 %. Dette tilsvarer gjennomsnittlig årlig lønnsvekst for arbeidstakere i samme tidsrom. Hvilken arbeidstakergruppe hadde funnet seg i en faktisk reallønnsnedgang årlig?
Med bare minstepensjon å leve av blir det lite til mat, klær, eventuelt legebesøk og medisiner når utgifter til bolig, strøm, telefon, forsikring, TV-lisens og avis er betalt. Egenandelen på medisiner gikk opp eksempelvis ca.11 % bare fra 1996 til 1997. Forskjellene mellom de som har og de som ikke har øker, og stadig flere tvinges over på sosialhjelp. Sosialhjelp blir ikke lenger krisehjelp for folk med forbigående økonomiske problemer. Den blir et nytt, permanent trygdesystem hvor staten skyver problemene fra seg og over på kommunenes sosialhjelpsbudsjetter.
Etter min mening har minstepensjonistene det største behovet og må gis et skikkelig økonomisk løft. Stortinget må vedta en opptrappingsplan når det gjelder minstepensjonen. Senterpartiet har foreslått minst 20 % økning over en 4 årsperiode. I tillegg må egenandelen på hjemmesykepleie fjernes. Skattefritak for inntekter under eksempelvis 80 000 kroner bør vurderes. Økt bostøtte kan også være et godt virkemiddel.
Det er ingen tvil om behovet for et skikkelig krafttak for minstepensjonistene. Hvis ikke blir alt snakk om solidaritet, likeverdige levekår og en samfunnsutvikling hvor alle får ta del i Norges rikdom, bare ord uten handling. Det er uverdig i et land med 77 000 millionærer.
