
04.10.02
KrFU
Gledelig fra Valgerd
Det er gledelig at Kulturminister Valgerd Svarstad Haugland har tatt ansvaret for at synshemmede studenter skal få de samme muligheter som andre til å studere, uttaler Johannes Fjose Berg, leder i Studentenes Landsforbund, og Per Steinar Osmundnes, leder i KrFU.
I 2002 manglet Norsk lyd- og blindeskrifsbibliotek (NLB) nødvendige midler som krevdes for at blinde og svaksynte studenter kunne få de bøkene de etter lov har krav på. Tilgang til kunnskap og mulighet for utdanning er en forutsetning for den enkeltes frihet. Rettferdig fordeling og like muligheter innebærer at alle får mulighet til å delta.
- De synshemmede studentene har blitt nedprioritert over mange år. Det er derfor ekstra gledelig å se at regjeringen i budsjettet for 2003 har foreslått at bevilgingen til NLB øker med 5,5 millioner kroner. Dette vil sette institusjonen bedre i stand til å dekke etterspørselen etter tilpasset litteratur for synshemmede studenter, sier Fjose Berg og Osmundnes.
Det er en forutsetning at Norsk lyd- og blindeskriftbibliotek innenfor bevilgningen dekker behovet for studielitteratur til syns- og lesehemmede studenter, i tillegg til skjønnlitteratur, samtidig som det blir satt i gang tiltak for å gi døvblinde et tilbud når det gjelder utskriftstjeneste.
