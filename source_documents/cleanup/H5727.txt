
Stortinget 10.04.02
Magnhild Meltveit Kleppa, leiar i Kommunalkomiteen (Sp)
Stortinget må ta tak i krigsbarnsaka
Senterpartiet tek i dag initiativ til ein kommisjon som skal vurdere eit eige krigsbarnoppgjer . Mange tusen barn med tysk far og norsk mor vart utsette for ein kollektiv urett i etterkrigsåra . Kommisjonen skal vurdere grunnlaget for ei oppreising og tilrå kva form eit slikt oppgjer skal ha. Det er no snart 60 år sidan den andre verdskrigen tok slutt. Det er såleis på høg tid at denne saka kjem til sin ende.
Da Oslo byrett handsama søksmåla frå sju krigsbarn mot staten i fjor haust heitte det m.a. i dommen : "Partene er enige om at behandlingen av krigsbarna i Norge ikke er et avsluttet kapittel. Etter rettens mening vil det være best for alle involverte at spørsmålene overlates til historikerne og politikerne, ikke til juristene."
Senterpartiet fylgjer opp denne saka gjennom eit såkalla Dokument 8 forslag i Stortinget . Vi vonar på tilslutning frå Stortinget til å be Regjeringa oppnemne ein slik kommisjon. Heile Dokument 8 forslaget er lagt ved.
Dokument nr. 8:
(2001-2002)
Forslag frå stortingsrepresentant Magnhild Meltveit Kleppa om oppnemning av ein krigsbarnkommisjon for vidare førebuing av eit nasjonalt krigsbarnoppgjer.
Til Stortinget
Bakgrunn
Krigsbarna sin situasjon i Noreg i etterkrigstida er eit dystert kapittel i vår nære fortid. Mange tusen barn fødde med tysk far og norsk mor har vore utsette for ein kollektiv urett som samfunnet må rette opp. Det er no snart 60 år sidan den andre verdskrigen tok slutt. Det er såleis på høg tid at denne saka no kjem til sin ende.
Våren 1998 blei det tatt eit initiativ ifrå Sosial - og Helsedepartementet for å utarbeide ein kunnskapsstatus om krigsbarna. Det var ynskjeleg å kartleggje oppveksttilhøve og undersøkje påstandar om offentleg underslag av midlar, trakassering og maktovergrep. Norges Forskingsråd fekk oppdraget. Året etter vart det utarbeidd ei såkalla "Kvitbok", ei samling offentlege dokument om dette temaet . Dessutan kom rapporten "Fiendens barn".
Denne rapporten konkluderte mellom anna med at det var behov for eit større forskningsmateriell for å belyse krigsbarna sine oppvekstvilkår, dei overgrep dei måtte ha opplevd og dei unnlatelsar frå samfunnet krigsbarn kan ha vore utsette for. Regjeringa løyvde difor midlar til eit omfattande forskingsprosjekt. Resultata av desse granskingane vil liggje føre om tre år frå no. Forslagsstillaren meiner at den pågåande forskinga ikkje er til hinder for at det parallelt blir førebudd erstatnings- og oppreisningstiltak for dei barna som er ramma. Det må understrekast at det undervegs i førebuinga av førre forskningsprosjekt kom klart fram at slett ikkje alle i gruppa krigsbarn er interessert at det blir "rippa opp" att i denne delen av krigssoga. Det bør likevel ikkje vere til hinder for ein gjennomgang for dei mange som enno slit med vonde minne og påkjenningar og som er merkte av det dei har opplevd. Tilbod om to nasjonale idenditetar, inntektsbortfall, svekka pensjonsrettar er døme på tema som høyrer med i slik samanhang.
Hausten 2001 vart det ført ei rekkje rettssaker mot staten kor krigsbarn gjekk til sak avdi dei meinte Staten stod ansvarleg for den fornedrande behandlinga dei hadde vore utsette for. Saksøkjarane fekk ikkje medhald. I dommen heiter det mellom anna: " Retten kan etter dette vanskeleg se at en fortsatt prøving av saken vil kunne føre med seg noe godt for saksøkerne. Partene er enige om at behandlingen av krigsbarna i Norge ikke er et avsluttet kapittel. Etter rettens mening vil det være best for alle involverte at spørsmålene overlates til historikerne og politikerne, ikke til juristene."
Forslagsstillaren meiner Stortinget må ta sin del av ansvaret for å sjå til at den uretten som er begått både direkte frå det offentlege si side, men og frå samfunnet elles mot desse barna ,blir retta opp. Dei har fått ei orsaking gjennom statsminister Kjell Magne Bondevik sin nyttårstale 1.januar 2000. Dei har også rett til ei moralsk oppreising og ei særskild vurdering i forhold til eit økonomisk oppgjer frå samfunnet.
Forslag
På denne bakgrunn vert følgjande forslag fremja:
Stortinget ber Regjeringa oppnemne ein kommisjon som skal vurdere eit særskilt krigsbarnoppgjer. Kommisjonen skal vurdere grunnlaget for ei oppreisning mot desse barna og tilrå kva form eit slikt oppgjer skal ha.
Stortinget
Magnhild Meltveit Kleppa
