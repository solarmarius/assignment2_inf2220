
26.11.97
Jørgen Holte,
FLEIRTAL FOR SENTRUMSPARTIAS BUDSJETT
- Senterpartiet er tilfreds med å få gjennomslag for viktige fordelingspolitiske saker som bl.a. auka minstepensjon og auka kontantoverføringar til barnefamiliane, sa Jørgen Holte, finanspolitisk talsmann i Senterpartiet i finansdebatten i Stortinget i dag.
Sjølv om sentrumspartia berre har ¼ av representantar i Stortinget, har sentrumspartia i Stortinget klart å samle fleirtal for hovudtrekka i Sentrumsregjeringa sitt statbudsjett. Som følgje av dette vil minstepensjonistane få ei kraftig auke i inntektene sine, ved at pensjonen vert auka med 1000 kr. i månaden.
- Senterpartiet er tilfreds med at både Framstegspartiet, Høgre og Kystpartiet har vist vilje til subsidiært å støtte eit justert sentrumsopplegg, etter at Arbeidarpartiet ikkje subsidiært kunne akseptere eit opplegg der kontantstøtte, auka minstepensjon og tiltak retta mot næringslivet låg inne. Vi er undrande til at Arbeidarpartiet ser seg tent med å vere fråverande i påverkinga av det endelege budsjettresultatet, sa Holte i innlegget.
I den vidare budsjettbehandlinga i Stortinget må no Arbeidarpartiet forhalde seg til budsjettrammene som sentrumspartia har fått fleirtal for, utan at partiet i budsjettprossessen har klart å påverke de økonomiske rammene.
Holte viste også i innlegget til den store forbruksveksten vi er vitne til og han mana til måtehald. Eg vil oppmode folk om å nytte ein del av kjøpekrafta si til dei sparestimulerande tiltaka sentrumsregjeringa har fremma gjennom oppretting og vidareføring av AMS-ordninga, utvida BSU-ordning og utvida molegheiter for sparing til eigen alderdom ved å gjere IPA-ordninga meir attraktiv, sa Holte.
Holte påpeika vidare at budsjettopplegget som sentrumspartia har fått fleirtal for er eit forsvarleg økonomisk opplegg der det er rom for viktige fordelingspolitiske tiltak. Han viste bl.a. til at kommunesektoren er styrka med omlag 700 mill. kroner i forhold til regjeringa Jagland, slik at tenestetilbodet både i fylkeskommune og primærkommune er blitt styrka. Vidare har sentrumspartia sikra at næringslivet har fått betre rammevilkår, og Holte peika bl.a. på at både kontraheringstilskotet for fiskeflåten og refusjonsordninga for sjøfolk vert vidareført.
