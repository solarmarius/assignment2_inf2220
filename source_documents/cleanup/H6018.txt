
15. juni 2002
Stortingsrepresentant og saksordfører for Kommuneproposisjonen; Ivar Østberg (KrF)
Kommuneproposisjonen for 2003 avgitt i dag: Bedring i kommuneøkonomien i 2003
-Jeg er glad det nå er flertall på Stortinget for neste års kommuneøkonomi. Dette vil gi kommunene en økonomisk vekst på 2 - 2 1/2 mrd. kroner. I tillegg kommer veksten i kommunesektoren på 900 mill. kroner fra i år som videreføres i 2003. Avtalen mellom regjeringspartiene og FrP innebærer også at kommunene får beholde merskatteveksten i år og neste år. Merskatteveksten i 2001 var på hele 2,9 mrd. kroner. Alt i alt betyr dette at kommunene får bedre rammer for sitt viktige arbeid, sier Ivar Østberg.
-Den økonomiske rammen vil gjøre det mulig for kommunene å dekke faktiske pensjonskostnader uten å kutte i tjenestetilbudet. Jeg innrømmer imidlertid at økonomien for kommunene i 2003 er stram. Nettopp derfor har det vært viktig for KrF å sikre flertall og forutsigbarhet for de økonomiske rammene, sier Østberg.
-Regjeringens opplegg for kommunesektoren har vært sterkt kritisert, blant annet av AP. De foreslår en ekstra overføring til kommunene på 1,5 mrd. kroner. Samtidig har de på barnehagesektoren inngått en avtale med de øvrige opposisjonspartiene om et uttrekk av 1,5 mrd. kroner fra kommunerammen i 2003. Det vil si: AP foreslår den samme økonomiske ramme for kommunene som regjeringspartiene og FrP.
Eldresatsingen videreføres
-Eldresatsingen går nå inn i siste runde. Regjeringspartiene og FrP har blitt enige om en ytterligere utbygging av 5 000 plasser inne eldreomsorgen. Hoveddelen av disse plassene skal være sykehjemsplasser. Totalt innebærer dette en ytterligere satsing på eldreomsorgen med ca 1,5 mrd kroner. Dette er en stor seier for alle som en dag blir gamle, sier Østberg. Han legger til:
- Regjeringen vil komme tilbake til satsingen på barnehagesektoren i statsbudsjettet til høsten.
Prioritert funksjonshemmede
-Særlig er jeg glad for at regjeringspartiene og FrP har prioritert tjenestetilbudet til de funksjonshemmede neste år. Vi har øremerket 30 mill. kroner til utskriving av unge funksjonshemmede fra alders- og sykehjem. Videre har vi øremerket ytterligere 50 mill. kroner, tilsammen 650 mill. kroner, til særlig ressurskrevende brukere. Det er veldig gledelig at vi sammen kunne finne gode løsninger for disse gruppene, sier Østberg.
