
Onsdag 18. oktober 1995
Valgerd Svarstad Haugland
Leiar i Kristeleg Folkeparti
Pressestoff
JON LILLETUN 50 ÅR
Mandag 23. oktober fyller første nestleiar i Kristeleg Folkeparti, Jon Lilletun, 50 år. Det er ei glede for meg å kunne ynske min nære medarbeidar og gode ven til lukke med dagen.
Eg møtte Jon Lilletun første gong på slutten av 1970-talet, då både han og eg var aktive i KrFU. Seinare har han lagt ned ein enorm innsats for KrF så såvel lokalt plan som fylkes- og sentralt plan. Få klarar å inspirere så godt som han. Rekka med tillitsverv i partiet byrja med leiarvervet i Bergen KrFU i 1968, fortsatte med mellom anna fylkes-leiarvervet i Vest-Agder KrF i 1983, og frå 1987 har har vore med i leiarkollegiet i partiet sentralt. Som lokalpolitikar har han frå 1979 vore med i kulturstyret, seinare kommunestyret og formannskapet i Vennesla. Frå 1979 var han óg med i fylkeskultur-styret i Vest-Agder. I 1989 vart han vald inn på Stortinget.
Dei som berre kjenner Jon overflatisk, kan verte lurt av det "glad-gut"-inntrykket han ofte kan gje med sine kvikke replikkar og sin smittande lått. Vi som har sett ham på nært hald veit at han også er en grundig og seriøs politikar som kan sitt felt godt, og har klare ambisjonar og målsettingar med det han gjer. Bak den joviale maska - som slett ikkje er berre ei maske - finn ein óg politisk vilje og klåre haldningar. Det er klare grenser for kor langt Jon er villig til å gå for å få til eit kompromiss.
Jon Lilletun har brei erfaring både i medgang og motgang. Frå oppveksten i ein frikyrkjeheim på Voss, ein bakgrunn han vedkjenner seg og er stolt av, til ei brei, folkekyrkjeleg orientering, har han gått ein veg der han har lært toleranse og respekt for andre sine meiningar. Det pregar ham også som politikar.
Det er ikkje sikkert det er så positivt å seie om ein politikar at han har berre vener. Men eg er overtydd om at Jon Lilletun i allfall har fleire vener enn dei fleste, og i alle parti.
Til lukke med dagen!
