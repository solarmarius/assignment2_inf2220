
Mandag, 25. oktober 1999
Fra Kristelig Folkepartis Kvinner:
Ønsker en gjennomgang av pensjonsordningene
Kristelig Folkepartis Kvinners landsstyre samlet i Stjørdal 22.-24. oktober, støtter YS' ønske om en helhetlig bred gjennomgang av våre pensjonsordninger.
Fremtidige pensjonsordningers størrelse og kvalitet avhenger av hvor mange som er i arbeid i forhold til hvor mange som er i pensjon.
Tilliten til Folketrygden må styrkes. I arbeidet for å sikre trygge pensjonsordninger i fremtiden er det nødvendig med en helhetlig gjennomgang av vårt pensjonssystem. Gjennomgangen må sikre politisk konsensus.
Kvinners mulighet til å oppnå gode pensjonsordninger må vektlegges i arbeidet med ny gjennomgang av dagens pensjonsordninger.
Kristelig Folkepartis Kvinner foreslår at mandatet for en pensjonskommisjon utarbeides i dialog med partene i arbeidslivet.
