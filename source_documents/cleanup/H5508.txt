
Høvik, 28. januar 2002
Børge Brende
Felles tiltak mot utslipp av ballastvann
Miljøvernminister Børge Brende foreslår at nordsjølandene går inn for felles tiltak for å hindre utslipp av urenset ballastvann. Norge vil så snart som mulig innføre nasjonale tiltak. - Jeg vil også sørge for at Norge gjør det som er mulig for å få ferdig en konvensjon om ballastvann under FNs skipsfartsorganisasjon i 2003, sa Børge Brende på en nordisk konferanse om ballastvann i Det norske Veritas i dag.
Norge vil så fort som mulig innføre nasjonale tiltak i henhold til FNs skipsfartsorganisasjons frivillige retningslinjer og internasjonal rett. Norge har også tatt initiativ til et samarbeid med Nordsjølandene om felles tiltak overfor utslipp av ballastvann. Forslag til tiltak vil bli drøftet på ministerkonferansen om Nordsjøen som Regeringen er vertskap for i Bergen 20. og 21. mars.
- Vi trenger et internasjonalt regelverk for ballastvann, og jeg vil sørge for at Norge gjør det som er mulig for å få ferdigstilt en konvensjon under IMO i 2003. Så snart denne er vedtatt, må Nordsjølandene ratifisere den og sammen gjennomføre strenge tiltak for å beskytte dette sårbare sjøområdet, sa han.
Utslipp av ballastvann er en stor trussel mot det marine biologiske mangfoldet både nasjonalt og internasjonalt fordi ballastvann som regel inneholder en rekke arter som ikke har sitt levested i de områdene de slippes ut. Har fremmede arter først etablert seg i et nytt miljø, er det så å si umulig å bli kvitt dem. De økologiske og økonomiske konsekvensene av disse utslippene kan være enorme og svært ødeleggende.
