
30. januar 2001
Jens Stoltenberg
St@tsministerbrev
Et hvert drap er brutalt og opprørende.
Etter drapet på Benjamin Hermansen natt til lørdag går vår dype medfølelse først og fremst til de etterlatte, og spesielt til Benjamins mor som har mistet sin eneste sønn. Våre tanker går også til Benjamins kamerater, til elever og lærere ved Holmlia skole og til alle som bor i nærmiljøet.
Samtidig sender den grufulle hendelsen et annet budskap: Alt tyder på at det her er skjedd et rasistisk motivert drap. Alt tyder på at voldsdyrkelsen i de nynazistiske miljøene har tatt liv. Benjamin ble trolig drept fordi han hadde en annen hudfarge. Slik har vi ikke hatt det i Norge. Og slik vil vi ikke ha det.
Vårt samfunns mest grunnleggende verdier er utfordret. Derfor må vi som samfunn også gi kraftfulle svar. Vi skal ha null toleranse mot alle typer voldsbruk, og vi skal drive tilbake og luke bort rasismen der den stikker fram sitt vesen. Vi kan ikke ha det slik at mennesker i Norge må frykte for sine liv på grunn av hudfarge, tro eller legning. Derfor må drapet på Benjamin også virke som en vekker og motivere alle krefter mot rasisme, nynazisme og intoleranse.
Oslo er en trygg by. Sammenliknet med andre storbyer i Europa viser statistikkene at det er gjennomgående trygt å bo og ferdes i Oslo.
De nynazistiske miljøene er heller ikke store. Men vi vet at de under overflaten dyrker og lefler med en voldsideologi. I andre nordiske og europeiske land har denne ideologien avlet rå vold. Den har skjendet jødiske minnesmerker og brent eiendom til mennesker av annen etnisk eller religiøs bakgrunn. Den har tatt liv.
Nå har det skjedd også hos oss. Derfor er drapet på Benjamin et tidsskille.
Jeg er orientert om politiets arbeid rettet mot de nynazistiske miljøene. Det er gitt høy prioritet til å kartlegge miljøene, holde deres virksomhet under oppsikt og slå ned på voldelig adferd. Dette arbeidet må holde fram. Politiet må få de nødvendige fullmakter til effektivt å gripe inn også i saker der de ser fare for voldelige handlinger. Vi kan ikke akseptere at gjenger over lang tid får plage og terrorisere sine nærmiljøer med trusler om vold og krenkelser.
Spørsmålet om forbud mot ny-nazistiske organisasjoner er blitt reist. Det er lett å forstå et slikt krav. Men vi må spørre om det vil gi oss det vi er ute etter, nemlig å kontrollere og nedkjempe disse miljøene og alt de står for. Forbud kan føre til at virksomheten går under jorda og blir vanskeligere å forfølge. Men vi må være åpne for å vurdere dette spørsmålet, blant annet i lys av erfaringer fra andre land. Derfor vil Regjeringen nå aktivt innhente erfaringer fra bl.a. Tyskland og Sverige som har praktisert ulike former for forbud.
Dypest sett utfordrer drapet på Holmlia bærende verdier i vårt samfunn. De nynazistiske miljøene er ekstreme miljøer. Men også ekstreme miljøer henter næring fra strømninger i samfunnet.
Derfor må vi spørre: Er terskelen for rasistiske ytringer og handlinger blitt senket gjennom de siste årene? Har en hverdagsrasisme med slengbemerkninger, gruppeanklager og opptreden mot innvandrere og mennesker med annen etnisk eller religiøs bakgrunn bitt seg fast? Har samfunnet i dag slappere holdninger til hva vi aksepterer som gangbare holdninger og uttalelser i samfunnsdebatten, og har dette ryddet rom for de ekstreme utgruppene?
Dette trenger vi kunnskaper og debatt om. Hver og en av oss er utfordret.
Nå skal vi slippe til en kraftfull motkultur mot rasisme, ny-nazisme og fremmedfiendlighet. For denne kulturen er sterk. Vi har sett det de siste månedene i innvandrermiljøene, og vi ser det veldig tydelig i reaksjonene blant befolkningen på blant annet Bøler og Holmlia.
Vi skal ikke bare vende ryggen til - vi skal også drive rasistiske og nynazistiske utskudd tilbake. Vi skal samle oss som den flerkulturelle og mangfoldige nasjonen vi er. Verdiene om toleranse, medmenneskelighet og gjensidig respekt utgjør selve limet i samfunnet vårt.
De verdiene må vi hegne om og gi næring. Det handler om å sette dem inn i vår samtid. Og det handler om å trekke linjer i vår historie. Det er avgjørende at vi som nasjon fortsatt greier å lære av erfaringene fra den annen verdenskrig. Særlig må nye generasjoner få tilgang til hva som skjedde, hvorfor det skjedde, og ikke minst få vite at det ikke finnes noen historisk garanti mot at selv det verste kan skje igjen.
Drapet på Benjamin har sine aner i det som skjedde under nazismen. Derfor må vi mobilisere alle krefter i kampen mot disse kreftene. De strider mot alt det moderne Norge står for.
