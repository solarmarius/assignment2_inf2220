
Dato: 10. januar 2001
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
FRP BER HELSEMINISTEREN SØRGE FOR FERDIGSTILLELSE AV STRÅLINGSMÅLEENHET PÅ HAUKELAND SYKEHUS!
Den siste tiden er alle norske soldater som har tjenestegjort i Kosovo blitt oppmerksomme på at de muligens har vært utsatt for helsefarlig stråling under tjenesten. Etter at enkelte norske, og andre nasjoners personell, har fått alvorlige helseproblemer skal nå alle nordmenn som har tjenestegjort under forhold der de kan ha vært utsatt for strålingsfare helseundersøkes.
- Det er bra at alle som er redde for at de kan ha vært utsatt for bestråling, som kan gi dem alvorlige helseplager senere, nå får gjennomgå grundige undersøkelser, sier FrP's stortingsrepresentant Harald T. Nesvik. - Jeg synes imidlertid det er synd at den muligheten Haukeland sykehus i Bergen hadde hatt til å foreta slike undersøkelser, er blitt skuslet bort, sier Nesvik.
- Ifølge TV2 finnes det et rom i kjelleren på Haukeland sykehus som er spesialisolert og klargjort for medisinsk teknisk utstyr som kunne måle uranpåvirkning i lungene. I 1995 søkte Haukeland Sykehus Utenriksdepartementet om penger til å ferdigstille denne enheten, men fikk avslag. Det kan de angre på i dag!
- Jeg har derfor i dag bedt helseminister Tore Tønne vurdere å bidra til at denne enheten på Haukeland blir gjort ferdig som en kompetanseenhet for hele landet på denne typen undersøkelser. Norske soldater vil i fremtiden bli oftere engasjert i oppdrag, og muligens krigføring, utenfor Norges grenser. Vi trenger en slik mulighet til å slå fast om noen av dem har vært utsatt for helsefarlig stråling, sier Nesvik som håper helseministeren vil reagere positivt på henvendelsen.
