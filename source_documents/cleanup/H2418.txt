
Onsdag 6. mars 1994
Anita Apelthun Sæle (KrF) om ekteskap mellom nordmenn og asylsøkere:
LAG IKKE HINDRINGER FOR KJÆRLIGHETEN
-Jeg er grunnleggende skeptisk til at det lages regler som hindrer folk i å gifte seg med den de er glad ut fra politiske eller geografiske skillelinjer. Verken regjeringens forslag om at en utenlandsk statsborger må ha lovlig opphold i riket for å kunne inngå ekteskap i Norge, eller politimester Arnstein Øvrekils forslag om å nekte nordmenn å gifte seg med asylsøkere som ikke har fått ferdigbehandlet søknaden sin tar på alvor at et ekteskap er en pakt mellom to som er glad i hverandre. Det sier Kristelig Folkepartis justispolitiske talskvinne Anita Apelthun Sæle.
-Jeg synes at det er helt forkastelig dersom noen inngår pro forma ekteskap, og vil overhodet ikke akseptere slike allianser, men jeg tror ikke dette problemet er av et slikt omfang at det berettiger en så generell lovbestemmelse som det regjeringen foreslår, eller et så kategorisk forbud som det politimester Øvrekil går inn for, sier Anita Apelthun Sæle. Hun mener at pro forma ekteskap ikke først og fremst er et innvandringspolitisk problem, men et etisk og moralsk problem.
-Det er naivt å tro at det ikke blir inngått pro forma ekteskap også av andre grunner enn å sikre den ene parten opphold i Norge. Vi kan ikke la det faktum at noen få misbruker en god ordning føre til at vi mistenkeliggjør hele grupper. Jeg tror så godt om kjærligheten mellom menn og kvinner at jeg i utgangspunktet tror at alle som gifter seg, gjør det fordi de er glad i hverandre, sier Anita Apelthun Sæle.
KrF-representanten mener at Øvrekils forslag bare er en logisk konsekvens av regjeringens krav til dokumentasjon på at den utenlandske statsborgeren har lovlig opphold i Norge.
-Regjeringens forslag til ordlyd i denne paragrafen er uklar, og kan åpne for skjønn. Jeg mener derfor at hele punktet bør strykes. Det er ikke lovgivernes oppgave å lage vanskeligheter for kjærligheten mellom en mann og en kvinne som vil leve sammen i et ordnet ekteskap, sier Anita Apelthun Sæle.
