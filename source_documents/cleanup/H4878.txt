
11. juli 2001
Thorbjørn Jagland
Sommermelding
Høyres nestleder prøvde i går å latterliggjøre og ufarliggjøre det jeg har skrevet om Høyres nedskjæringer på u-hjelpen. Han sier at noen desimaler mindre i u-hjelp som andel av vår nasjonalinntekt ikke er noe å bråke om. Utlandet vil ikke legge merke til dette. Vel, de desimalene Lønning snakker om, dreier seg om 2,5 milliarder kroner. 800 millioner tas fra Afrika og 1 milliard fra FN.
Slik kan man gjøre enormt mange menneskeskjebner om til desimaler. For det er menneskeskjebner det dreier seg om når alle disse pengene tas fra Afrika og FN. Tenk bare på den ufattelige AIDS-katastrofen som har rammet Afrika. 36,1 millioner mennesker i verden levde med HIV/AIDS-smitte ved utgangen av 2000, 70 prosent av disse i Afrika. 6.000 afrikanere dør av AIDS hver dag. Kvinner, barn og ungdom er mest sårbare. Over 13 millioner barn har mistet sine foreldre. Mindre penger til FN går blant annet utover verdensorganisasjonens kamp mot AIDS. Mindre penger til utviklingsbistand går utover Afrikas mulighet til å bekjempe AIDS.
Høyre sier at man skjærer ned på u-hjelpen fordi den er lite effektiv i en del land. Hvis det er begrunnelsen kunne de jo foreslå å overføre pengene til vaksinering av barn, i stedet for å bruke dem på skattelettelser til de aller rikeste her hjemme. 2,5 milliarder ville være nok til å vaksinere 15 millioner barn.
Internasjonalt snakkes det om en skammens grense. Det er et uttrykk jeg ofte hører på internasjonale konferanser. Det siktes til det målet som FN har satt for de rike landenes bistand som andel av sin nasjonalinntekt, 0,7 prosent. Kommer man under 0,7 prosent , har man passert skammens grense. Jeg lurer på hva en språkprofessor ville si om dette uttrykket. Ville han dømme også det internasjonale samfunn for å bruke for sterke uttrykk?
Vel, KrFs nestleder satte i går ord på Høyres nedskjæringer: Skam. Jeg er fortsatt ikke i tvil om at det internasjonale samfunn ville sperre øynene opp hvis Norge begynte å bevege seg ned mot skammens grense, og kanskje over den.
