
13/4-02
Vedtatt uttalelse fra Venstres landsmøte:
En menneskelig og rettferdig kriminalpolitikk!
Venstres landsmøte ønsker velkommen en grundig kriminalpolitisk debatt på bakgrunn av straffelovkommisjonens utredning.
Retten til fri ytring er en av hjørnesteinene i et demokratisk samfunn. Blasfemiske handlinger og uttalelser kan virke krenkende på enkeltpersoner. Likevel må dette, på lik linje med andre krenkende uttrykk av politisk, moralsk eller filosofisk art, bekjempes gjennom en fri og åpen debatt. Venstre støtter derfor forslaget om å fjerne blasfemiparagrafen. Venstre vil imidlertid skjerpe straffebestemmelsene for skadeverk mot kirker, moskeer, synagoger og andre gudshus og mot ordensforstyrelser inne i slike bygg. Venstre går i mot nykriminalisering av rasistiske ytringer, men støtter straffelovens § 135A og nødvendige presiseringer av den, samt bekjemping av rasistiske ytringer i det offentlige rom gjennom argumenter og informasjon.
Grunnleggende rettferdighetshensyn tilsier at straff må stå i forhold til den forbrytelse som er begått. Venstre ønsker at straffen for vold og seksualforbrytelser skal skjerpes, i forhold til straffene for andre forbrytelser. Voldsofres, fornærmedes, pårørendes og etterlattes stilling i rettsprosessen må styrkes.
Alle former for straff må ha som hovedmål å hindre nye kriminelle handlinger. Alternative straffereaksjoner hvor den kriminelle pålegges å gjøre opp for seg bør benyttes i større grad i saker som ikke gjelder vold eller seksuelle overgrep.
Venstre setter enkeltmennesket i sentrum, og mener at tradisjonell frihetsberøvelse ikke alltid er den best egnende reaksjon på uansket adferd. De menneskene som er avhengig av narkotika trenger i første rekke behandling. Venstre vil derfor at narkomane ikke skal straffes på grunn av avhengigheten sin, men tilbys behandlingsplass uten unødvendig opphold. Samtidig må bakmennene i narkotikakriminaliteten bekjempes.
