
04.02.03
DNA, Stortingsgruppa
Soningskø ute av kontroll
Siden 8. august 2001 har soningskøen i Norge vokst med over 50 prosent. Per 31. desember 2002 utgjorde køen 2422 dommer. Tilbudet fangene møter under soning er også blitt dårligere.
Køen vokser på grunn av flere strengere dommer, redusert bruk av prøveløslatelse og økt bruk av varetekt. Arbeiderpartiet understreker i tillegg at mangel på ressurser i kriminalomsorgen har medført at fengselsplasser i eksisterende fengsler står tomme.
Justisminister Dørum har hatt sjansen til å redusere køen lenge, men er for passiv. Allerede i fjorårets statsbudsjett foreslo Arbeiderpartiet økt tilskudd til kriminalomsorgen for å ta unna køen.
Det at mennesker som har blitt dømt til en fengselsstraff må vente for å kunne sone, svekker tilliten til vårt rettsvesen. Det er viktig at lovbryter får sonet straffen sin umiddelbart etter at dommen er falt.
Arbeiderpartiet etterlyser en konkret plan for avvikling av soningskøen. Vi krever også at det blir bevilget tilstrekkelig med midler slik at en unngår at fengselsplasser blir stående tomme på grunn av pengemangel.
