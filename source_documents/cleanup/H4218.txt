
onsdag 20. august 1997 20:30:11
Sentrumserklæring
De tre sentrumspartiene, Senterpartiet, Kristelig Folkeparti og Venstre, bekrefter at de er beredt til å danne regjering sammen hvis og når Arbeiderpartiregjeringen går av. Mulighetene for et regjeringsskifte har økt etter Statsministerens uttalelser om at han går av dersom opposisjonspartiene får økt oppslutning.
Sentrumspartiene viser til sine felles merknader i innstillingen til regjeringens langtidsprogram; "Sentrumsalternativet - vilje til ansvar". Her er det presentert en bred platform for en sentrumsregjering.
De første 100 dager:
En sentrumsregjering vil i sine første 100 dager igangsette arbeid med bla. følgende saker:
1. Opplegg for bred drøfting av utviklingen av "forskjells-Norge". En fersk rapport fra Statistisk Sentralbyrå og annet materiale viser at forskjellen har økt de siste 10 årene i Norge, den perioden hvor Arbeiderpartiet har styrt nesten sammenhengende. Tiltak må settes inn bl.a. i forhold til alene-forsørgere, langtidsledige og uføre.
Som et ledd i arbeidet for å jamne ut levekårene, vil sentrumspartiene foreslå en økt minstepensjon pr. år på kr. 12.000,-.
2. En sentrumsregjering vil legge fram et forslag som gir større reell valgfrihet når det gjelder omsorgen for små barn, bl.a. gjennom økte kontantoverføringer og en plan for videreutbygging av tilbud om barnehageplass for alle som ønsker det.
3. En sentrumsregjering vil arbeide for å stanse planene om bygging av to gasskraftverk, bl.a. på basis av resultatene fra den forestående klimakonferansen i Kyoto i Japan i begynnelsen av desember. Økte midler vil bli satt inn for energiøkonomisering, energisparing og utvikling av alternative energikilder.
4. En sentrumsregjering vil sørge for nødvendig kompensajon for økte lønnsutgifter for de fylkeskommunale og de regionale sykehusene, samt økte bevilgninger til innkjøp av tekninsk utstyr, noe som krever mer midler enn det regjeringen foreslår.
5. En sentrumsregjering vil foreslå sparestimulerende tiltak, som et ledd i arbeidet for å dempe den private forbruksveksten. Det foreslås utvidede rammer for boligsparing for ungdom.
6. Det legges fram en handlingsplan for bedring av arbeidsvilkårene for små- og mellomstore bedrifter, bl.a. for å lette generasjonsskifte i familie-eide bedrifter.
7. Det foreslås en økning av stipendandelen innen studiefinansieringen, med sikte på at en skal nå 40 % innen utgangen av neste stortingsperiode. Det foreslås tiltak for å stimulere til bygging av flere studentboliger.
8. Innsatsen forsterkes for at politi- og lensmannsetaten skal få flere ressurser til å håndtere den økende kriminalitet generelt og vold spesielt.
9. Tiltak iverksettes for å snu flyttestrømmen og motvirke den økende sentraliseringen bl.a. gjennom styrket kommuneøkonomi, bedre vilkår for primærnæringene, overføring av investeringer fra sokkelen til fastlands-Norge og sikre kommunikasjoner og et mest mulig likeverdig servicetilbud i hele landet.
10. En sentrumsregjering vil bedre styringen av matpolitikken og avvise EØS-direktivene om matsminke.
11. En sentrumsregjering vil legge fram en melding om offentlighet i forvaltningen og fremme forslag til endringer av offentlighetsaloven som gir større åpenhet, og at det som hovedregel også er åpenhet når det gjelder dokumeneter utarbeidert av underordnede organer.
