
Stortinget, 9/11- 1999.
FREMSKRITTSPARTIETS
STORTINGSGRUPPE
Fra Stortingsrepresentant Ulf Erik Knudsen, Fremskrittspartiets kirkepolitiske talsmann.
STRAFFERAMMENE MÅ ØKES VED KIRKEBRANNER !
Det er nå på høy tid at strafferammene ved kirkebranner økes betraktelig, sier Ulf Erik Knudsen, som viser til flere tilfeller av brannpåstiftelse på kirker i den senere tid, blant annet Stømsgodset kirke i Drammen og Ullensaker kirke på Romerike.
I Drammens Tidende og Buskerud Blad onsdag 27. oktober uttaler førstestatsadvokat Jørn Holme at Økokrim ønsker å få hevet strafferammen for denne typen forbrytelser fra 6 til 10 år. Han uttaler samtidig at dette er noe Økokrim har forsøkt å få til lenge, men uten å nå frem hos de lovgivende myndigheter, forteller Knudsen.
Jeg har nå skrevet et brev til Justisminister Odd Einar Dørum hvor jeg ber om svar på om han raskt vil ta initiativ til en økning av strafferammene på dette området, sier Knudsen, som regner med at Statsråden vil lytte til påtalemyndighetens anbefalinger i denne saken.
Noe må raskt gjøres for å stanse flommen av kirkebranner. Da vil en markant økning av strafferammene være meget preventivt, samtidig som det gir klar melding om at dette er en form for kriminalitet som samfunnet ser meget alvorlig på, avslutter Ulf Erik Knudsen.
