
Torsdag 9. september 1993
Nestleder Jon Lilletun (KrF):
KLART FLERTALL MOT SKOLESTART FOR 6-ÅRINGER
- KrF KREVER OMKAMP
-Stortinget må behandle de endringene i Grunnskoleloven som kreves dersom regjeringen fortsatt vil ha skolestart for 6-åringer. Det vil gi oss som hele tiden har vært imot dette anledning til omkamp, samtidig som det gir regjeringen mulighet til å trekke seg ut av en sak der den ikke bare er på kollisjonskurs med folkeflertallet, men også med flertallet blant sine egne velgere. Det sier Kristelig Folkepartis nestleder Jon Lilletun. Han er også partiets skolepolitiske talsmann.
-Når 61 prosent av de spurte i en fersk undersøkelse fra Opinion sier de fortsatt vil ha 7 års skolestart, og bare 28 prosent sier de ønsker skolestart for 6-åringer, er dette et klart og sterkt signal til politikerne. Det samme er den landsomfattende "Folkeaksjonen for 6-åringen" som ble dannet 1. september. Mange faglige instanser går da også imot dette, sier Jon Lilletun.
Lilletun viser til at undersøkelsen fra Opinion bekrefter resultatet fra en undersøkelse MMI foretok for Norsk Lærerlag i juni, der 29 prosent sa at de ønsket skolestart for 6-åringer.
-Undersøkelsen viser også at enigheten om dette er stor i alle de politiske partiene. Av stortingspartiene er Høyre det eneste med et knapt flertall for 6 års skolestart, sier Jon Lilletun.
-Når både foreldre og fagmiljø går imot at 6-åringer skal begynne på skolen, er det først og fremst fordi man vil at barn skal få være barn så lenge som mulig. 6 års skolestart kan føre til en svekkelse av barnekulturen her i landet. Det er både unødvendig og uforsvarlig å pålegge en 6-åring å slite med det som vil gå greitt for en sju-åring. Saken har dessuten alvorlige kostnadspolitiske konsekvenser. Skal 6-åringene få et tilbud som er innholdsmessig, bygningsmessig og miljømessig forsvarlig, vil dette koste store summer, og departementet har ikke gitt noen signaler som tyder på at slike midler vil bli foreslått bevilget fra departmentets side - snarere tvert om. Innføringen av 6 års skolestart kan også bety enda et skritt mot innføringen av institusjonssamfunnet, sier Jon Lilletun.
