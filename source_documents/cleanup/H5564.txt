
12.02.2002
@-brev fra Jens 12. februar 2002
- Ytterliggående palestinere som sprenger seg selv i luften er ikke ensbetydende med de palestinske selvstyremyndighetene. Det er like lite riktig som når selvmordsbomber dreper sivile uskyldige israelere på grunn av angrep fra den israelske hær. Dette er synspunkter vi flere ganger har gitt uttrykk for overfor israelske myndigheter, senest i dag hvor jeg har møtt den israelske ambassadør i Norge, Liora Herzl, skriver Jens Stoltenberg i sitt @-brev 12. februar 2002.
Situasjonen i Midtøsten har over lengre tid utviklet seg i en negativ retning. Med unntak av en rolig periode ved juletider har volden stadig økt. Det er vondt å være vitne til økende vold som i stor grad rammer sivile både på palestinsk og israelsk side. Den eneste løsning ligger i å dempe voldsspiralen, ikke forsterke den.
Terrorisme er helt uakseptabelt. Selvmordsbomberne må stanses. Om man skal oppnå fred i Midtøsten, må begge sider i konflikten gjøre sitt ytterste for å stoppe de ytterliggående gruppene som står bak.
Israel okkuperer palestinske områder i strid med flere FN-vedtak. Landet bruker omfattende militær makt, blant annet gjennom rakettangrep. Dette er helt uakseptabelt og skader fredsprosessen. De angrep vi har sett i det siste, senest i går, er en svært alvorlig opptrapping av konflikten.
Det er dessuten sterkt beklagelig at israelske myndigheter i så klare ordelag har uttrykt ønske om en annen leder på palestinsk side enn Yassir Arafat. Alle andre land, også USA, anerkjenner Arafat som legitim representant for det palestinske folk.
Det israelske folk fikk sin legitime ramme for sin egen utvikling og identitet. Det palestinske folk må få de samme rettighetene. Tiden er kommet for å etablere en palestinsk stat. En vellykket palestinsk statsdannelse er ikke minst i Israels egen interesse. Men da må man ta selvstyremyndighetene på alvor og forsøke å samarbeide med dem. Den siste tidens militæraksjoner hvor politistasjoner, Arafats sikkerhetsstyrker og også FNs hovedkvarter i Gaza blir truffet er svært alvorlig og kan ikke aksepteres.
Arafat må gjøre sitt ytterste for å stanse de palestinske selvmordsbomberne. Her er det mer igjen å gjøre, noe vi også fra Norges og Arbeiderpartiets side har gjort klart overfor palestinerne. Men vi kan ikke akseptere det at Israel ser på alle palestinere under ett.
Ytterliggående palestinere som sprenger seg selv i luften er ikke ensbetydende med de palestinske selvstyremyndighetene. Det er like lite riktig som når selvmordsbomber dreper sivile uskyldige israelere på grunn av angrep fra den israelske hær.
Dette er synspunkter vi flere ganger har gitt uttrykk for overfor israelske myndigheter, senest i dag hvor jeg har møtt den israelske ambassadør i Norge, Liora Herzl.
