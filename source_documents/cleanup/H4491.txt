
P R E S S E M E L D I N G 11/7-01
Fra: Østfold Venstre
Egoister og grensehandel
- Jeg føler meg ille berørt når folk blir stemplet som egoister fordi de
grensehandler i Sverige, sier Rita Sletner, Østfold Venstres 1. kandidat
til stortingsvalget.
Bakgrunnen for hennes reaksjon er uttalelser til NTB, gjengitt i norske
aviser fra antropolog Gro Follo ved Norsk senter for bygdeforskning, NTNU
i Trondheim samt fra Randi Sivertsen og hennes universitetsoppgave.
Sletner peker spesielt på at definisjonen for å være egoist visstnok er at
folk som handler i Sverige ikke har forståelse for norske
samfunnsavgifter, men kun tenker privatøkonomi. - Å spesielt fremheve
pensjonister og trygdemottakere i denne forbindelse er direkte uhørt, sier
Rita Sletner, som synes kommentarene er så ensporede at de minner om et
sponset bestillingsverk
Kommentarene fra antropolog Gro Follo viser at hun i undersøkelsen også
legger inn forhold som lønnsnivået mellom Norge og Sverige. Svenske
lønninger er som kjent ca. 20% lavere enn norske, og det blir ofte brukt
som delforklaring på prisforskjellene i butikk. Sletner mener dette er å
omgå sannheten, da man ikke tar hensyn til at arbeidsgiveravgiften i
Sverige er mer enn dobbel så høy (31,5%) som i Norge.
Det er selvsagt de totale kostnadene som teller for en arbeidsgiver, og i
sluttsum av lønn pluss sosiale kostnader er det ikke store forskjellen.
- Problemet med norske priser er ikke bare særnorske avgifter på enkelte
varer, men at mange bransjer beregner seg uhørte kalkyler sammenliknet med
utlandet. Jeg tør påstå som følge av liten konkurranse. Det eneste som
virker er at forbrukerne bevisst handler den samme vare der den er
billigst.
I så måte er grensehandelen et viktig bidrag, sier Rita Sletner, som mener
at grensehandlende nordmenn, langt mer enn Rimi-Hagen, bidrar til å gjøre
Norge billigere.
Eidsberg, Østfold 11.07.01
