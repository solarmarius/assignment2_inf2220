
22.5.2003
Sp
Morten Lund
Senterpartiforslag i Revidert nasjonalbudsjett: NY LÅNEORDNING FOR VEDLIKEHOLD AV KIRKEBYGG
Senterpartiet vil foreslå opprettelse av en ny låneordning for å stille midler til disposisjon for vedlikehold av kirkebygg. Ved behandling av Revidert masjonalbudsjett foreslås 500 millioner kroner til dette formål. Ordningen vil være tilsvarende låneordningen for vedlikehold av skoler som gir rentefrie lån til kommunene.
Senterpartiet vil også foreslå å øke fondskapitalen i Norsk Kulturminnefond med 200 mill. kr. slik at fondet kan gi bidrag til å ta vare på noen flere av de svært mange kulturminner som er viktige for oss.
Det er kommunene som har ansvaret for vedlikehold av de aller fleste av de om lag 1700 kirkebygg. På grunn av stram økonomi har mange måttet nedprioritere vedlikehold av kirkene. Kirkens arbeidsgiverforening har i en undersøkelse funnet at 73% av kommunene har sett seg nødt til å redusere vedlikeholdet av kirkene. Ifølge Fortidsminneforeningen har Riksantikvaren anslått at etterslep i vedlikehold ved de 960 vernede eller verneverdige kirkene vil være drøyt 2 milliarder kroner. De samlede anslag for alle kirker varierer mye. NRK kulturnytt har referert et anslag på mellom 8 og 10 milliarder til vedlikehold og rehabiliteing.
-Senterpartiet mener det er uverdig at disse viktige kulturminnene ikke kan holdes i stand i ei tid da nasjonen har stor kapital-rikdom samtidig som det er stor arbeidsledighet. Vi håper derfor det kan bli enighet i Stortinget om en ordning som kan hindre at store verdier blir ødelagt, sier Morten Lund som er Senterpartiets finanspolitisk talsmann.
