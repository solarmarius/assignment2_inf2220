
15.1.2004
Arne Lyngstad, Medlem av kirkekomiteen (KrF)
Innlegg
Kirken har krav på selvstyre
Den norske Kirke er et trossamfunn. Derfor ønsker KrF å videreføre reformprosessen som gir Den norske Kirke større ansvar og selvstendighet. Stortinget har nå behandlet vårt forslag om å endre grunnloven slik at kirken selv skal kunne utnevne biskoper og proster. Dessverre ble det ikke flertall for dette. Flere partier på Stortinget mente at man må avvente forslagene fra det oppnevnte kirke-stat-utvalget før man går inn på å endre Grunnloven og fjerne statens rett til å utnevne geistlige. Jeg mener en slik argumentasjon er lite prinsipiell og viser liten vilje til å videreføre den kirkelige reformprosess. I stedet virker det som om spørsmålet om utnevnelse av biskoper blir brukt som en del av et politisk spill rundt statskirke-ordningen. Dette er trist, og KrF vil fortsatt tilnærme seg dette spørsmål på en prinsipiell måte.
Kjernen i statskirkeordningen er ikke knyttet til utnevnelse av det åndelige lederskap, men i tilslutningen til Den norske Kirke som statens religion og dermed gi Den norske Kirke en særstilling framfor andre kirkesamfunn. Å overlate valg av biskoper til kirkens organer, rokker derfor ikke med kjernen i statskirkeordningen. Etter min mening er det ingen nødvendig sammenheng å avvente prosessen rundt forholdet stat-kirke før man gir kirken økt indre selvstyre i form av det avgjørende ord ved utnevnelser til lederstillinger i kirken.
Biskoper og proster er ledere i et trossamfunn, og er slik et åndelig lederskap. Dette understrekes ved at biskopene er faste medlemmer av Kirkens lærenemnd. Slike oppgaver mener vi klart hører inn under kirkens indre anliggender som det politiske system ikke har mandat til å påvirke.
Det politiske miljø i Norge har langt på veg akseptert dette prinsipp ved at man har vist vilje til å respektere resultatet av den valgprosess som Kirken selv har organisert. Det oppstår imidlertid problemer når Regjeringen som kirkelig statsråd overprøver utfallet av Kirkens egen prosess. Konsekvensen blir at Grunnloven må endres på dette punkt.
I Kristelig Folkeparti mener vi tiden er inne for en nyordning av forholdet mellom stat og kirke. Dette har en rekke implikasjoner som må utredes nærmere, men utfallet av en slik nyordning må uansett bygge på respekt for kirkens indre liv. Spesielt viktig er det å beholde det nære forhold mellom Kirken og det norske folk. Dette er også et ønske Den norske Kirke selv har.
