
24. oktober 2003
Stortingsrepresentant Bror Yngve Rahm (KrF), leder av Stortingets Energi - og miljøkomitè
Naturgass til Norge og England
- Jeg er svært tilfreds med at avtalen om en transportløsning for gassen fra Ormen Lange - feltet nå er i rute. Stortinget har nå sluttet seg til at arbeidet med planleggingen av eksportrørledningen til England kan gå videre. En eksportløsning til England har vært et viktig element for at ilandføringen av gassen fra Ormen Lange - feltet til Romsdalskysten skulle bli mulig, sier Bror Yngve Rahm.
I forbindelse med Stortingets behandling av St.prp.nr 81 'Om statsdeltagelse i i Pre-interesseskapsfasen knyttet til anlegg av nytt gasstransportsystem til Storbritannia' har det blitt reist spørsmål om hvorvidt norsk rikgass har vært inne som en del av forhandlingene om en rørledning for tørrgass til England. Rahm understreker at Olje- og energiminister Einar Steensnæs har avvist at leveranser av norsk rikgass skulle være en del av forhandlingene med britene. - Det er derfor ikke noe grunnlag for å hevde, slik enkelte har gjort, at det skulle være andre betingelser til denne avtalen enn de som fremgår av avtaleteksten, sier Rahm.
I tråd med EØS- avtalens bestemmelser disponerer selskapene selv sine egne olje- og gassressurser. Myndighetene har ingen instruksjonsrett når det gjelder deres avsetning av egen petroleum. Av den grunn var ikke leveranser av norsk rikgass til Storbritannia en del av forhandlingene med britene. Avtalen mellom britiske og norske myndigheter berører da heller ikke rettighetshavernes disposisjonsrett over egen petroleum.
- Med denne avtalen og med behandlingen av saken i Stortinget ligger forholdene godt til rette for fremdrift i Ormen Lange-prosjektet, som er den største utbygging på norsk sokkel på lang tid, uttaler Rahm. Han fremhever viktigheten av å legge til rette for økt behandling og bruk av naturgass i Norge og viser vi til den pågående utvidelsen av behandlingsanleggene for rikgass på Kårstø og Borealis' foreslåtte investeringer i utvidelse av crackeren på Noretyl, Rafnes.
- Den planlagte ilandføringen av gass fra Ormen Langefeltet til Nyhamna er også et viktig bidrag til økt behandling og potensiell bruk av naturgass i Norge.
