
22.04.99
Rolf Reikvam, utdanningspolitisk talsmann (SV):
Sosialistisk Venstrepartis Pressetjeneste
Stortinget
SV vil ha politisk styrt studielånsrente uten administrasjonstillegg
- Det er oppsiktsvekkende at regjeringspartiene som er enig med SV i at studielånsrenten bør styres politisk, ikke kan være med på vårt forslag om dette. Viljen til å prioritere unge mennesker med høy gjeld er knapt tilstede, sier Rolf Reikvam, utdanningspolitisk talsmann i SV.
Innstillingen på innføring av fastrente ble avgitt fra Kirke- utdannings og forskningskomiteen i dag.
- SVs forslag innebærer at renten skal fastsettes slik at realrenten for lån i Lånekassen skal være tilnærmet null. Med dagens prisstigning, og når vi tar hensyn til at rentene kan trekkes fra inntekten, betyr dette en vesentlig lavere rente enn dagens 7,8%
- Utdanning er viktig både for den enkelte og samfunnet. Unge mennesker må prioriteres. De som velger å binde den markedsstyrte renten vil med SVs forslag få en rente på under 5%
I dag betaler låntakerne i Lånekassen et tillegg utover den markedsbestemte renten. Tillegget er tidligere fastsatt av Stortinget til 1%. Tillegget skal blant annet dekke administrasjonskostnader.
- Det er ikke mange gode grunner til at staten skal pålegge en slik ekstra rente ut over det som er statens innlånsrente. SV foreslår derfor at påslaget fjernes i sin helhet og at staten bærer disse kostnadene, men komiteen ønsket ikke å gjøre dette grepet for å prioritere låntakerne, avslutter Rolf Reikvam.
