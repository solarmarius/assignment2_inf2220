
Fredag 3. september 1993
Stortingsrepresentant Solveig Sollie (KrF):
HENSYNET TIL LANDBRUKET BETYR NEI TIL EF
Hovedgrunnen til at jeg stemte nei til EF i 1972 var hensynet til primærnæringene våre, jordbruk og fiske, og dette hensynet er like viktig idag. Slutter Norge seg til EF-unionen, vil det få dramatiske konsekvenser for landbruksnæringen her i Tele-mark, og dermed for bosettingsmønsteret og sysselsettingen i fylket. Det sa stortings-representant Solveig Sollie (KrF, Telemark) på et møte i Seljord fredag.
Solveig Sollie minnet om at halvparten av gårdsbrukene i Telemark er på mindre enn et halvt årsverk.
-Disse vil det bli svært vanskelig å opprettholde dersom Norge blir med i EF-unionen, sa Solveig Sollie, som la til at det er vanskelig nok som det er i dag.
-KrF ønsker å arbeide for at vi skal bevare det mangfoldet som finnes i landbruket, og for å oppnå dette, vil vi se på ordningene for overføringer til denne næringen. KrF vil i neste stortingsperiode fremme forslag om en utredning der det blir vurdert å sette et tak på overføringene pr. bruk. Slik tror vi at vi kan bevare mangfoldet i næringen, fremme arbeidsplasser og sikre mulighetene for små og mellomstore bruk. Slik tror vi også at forholdene kan legges til rette for en produksjon som er miljømessig forsvarlig, og vi kan motvirke at bygdene våre avfolkes, sa Solveig Sollie på møtet i Seljord fredag kveld.
