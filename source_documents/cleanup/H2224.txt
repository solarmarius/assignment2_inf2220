
Tirsdag 16. mars 1993
Nestleder Valgerd Svarstad Haugland (KrF):
STOLTENBERG DESINFORMERER OM KONTANTSTØTTEN
Nestleder Jens Stoltenberg i Arbeiderpartiet har tydeligvis gitt opp å kjempe mot ideen med kontantstøtte til småbarnsforeldre, og forsøker istedet å gi forslaget et helt nytt innhold. I radioens nyhetssending tirsdag morgen presterte han å framstille det som om kontantstøtten bare er en annen betegnelse på barnetrygden. En slik påstand er ren desinformasjon. Det sier nestleder Valgerd Svarstad Haugland i Kristelig Folkeparti.
-Alle som har fulgt litt med, vet at kontantstøtten, slik først og fremst KrF har lansert tanken, er noe langt mer enn barnetrygd, understreker Valgerd Svarstad Haugland. Hun minner om at tanken bak kontantstøtten er at den skal gi småbarnsforeldre en reell valgfrihet når det gjelder omsorgsform for barna sine: Barnehageplass, delvis barnehageplass eller at en av foreldrene kan være hjemmearbeidende en periode.
-De ordninger som Arbeiderpartiet kjemper for, går alle som en ut på å gi støtte til familier med to inntekter og barnehageplass, og på å institusjonalisere barnas hverdag. Istedet for å gi barnefamiliene mulighet til å ha mer tid sammen, tilbyr man dem mer offentlig omsorg. Et typisk trekk i dette bildet er forslaget fra Arbeiderpartiets kvinne-politiske utvalg der man tar til orde for døgnåpne barnehager. Familier med bare én inntekt, eller der den ene eller begge foreldrene er arbeidsledige, får derimot lite og ingenting, sier KrF-nestlederen.
Hun legger til at hun oppfatter kontantstøtten som et rettferdighetskrav. Det er ikke rimelig at noen foreldregrupper skal nyte godt av store overføringer fra det offentlige, mens andre skal få praktisk talt ingenting.
-Dette rettferdighetskravet er ikke oppfylt fullt ut ved at det blir innført en kontantstøtteordning nå, men det er et skritt i riktig retning. Med en vekselvirkning mellom kontantstøtte og barnehageutbygging, er målet om full behovsdekning av barnehageplasser innen rekkevidde langt tidligere enn det Arbeiderpartiet legger opp til, konkluderer Valgerd Svarstad Haugland.
