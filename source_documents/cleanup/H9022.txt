
25.2.2005
Regjeringens forslag gir et råere arbeidsliv
Stortingsrepresentant Morten Lund, Senterpartiet
Det er avslørende for regjeringens verdigrunnlag og prioriteringer at den velger å gi etter for de som vil gjøre et allerede tøft arbeidsliv mer brutalt. Økt adgang til kjøp og salg av arbeidskraft i løs vekt vil bli stående som en symbolsak for Bondvik II. Bondeviks første regjering slo tilbake slike Høyre-forslag. Det er ikke overraskende at Samarbeids-regjeringen på tampen av sin periode legger fram forslag de vet får støtte fra Fremskrittspartiet
Senterpartiet mener at dagens bestemmelser om fast ansettelse og begrensninger i adgang til midlertidig ansettelser er basis for den grunntrygghet som arbeidslivet skal gi den enkelte. Dagens regler har ikke har vært til hinder for en positiv utvikling i norsk næringsliv. Tvert imot vil det i tida framover bli et større behov for bedriftene til å ta vare på de ansattes kompetanse og helse.
Senterpartiet mener at antall midlertidig ansatte er kommet opp på et for høgt nivå grunnet for dårlig oppfølging av dagens regler. Det er betenkelig at så mye som 10% av den samlede arbeidsstokken er midlertidig ansatt. Senterpartiet mener at ordningen med prøvetid gir arbeidsgiverne god nok anledning til å unngå å ansette dårlig egnet arbeidskraft.
Senterpartiet mener at dagens overtidsregler er romslige nok. Det er lite som tyder på at de er et stort problem for enkeltbedrifter og for nasjonen. Det er godt dokumentert at økt adgang til overtid, vil få negative helsevirkninger for mange. I dag kan f.eks arbeides 16 timer en enkelt arbeidsdag og 80 14 timers dager i ett år etter avtale med den enkelte og tillitsvalgte. Det er særlig betenkelig at Regjeringen foreslår å øke arbeidsgivers adgang til å pålegge såkalt frivillig avtalt overtid med den enkelte. Det må fortsatt være slik at Arbeidsmiljøloven har til formål å verne den svake part i et arbeidsforhold. Senterpartiet mener at arbeidstakerens stilling svekkes dersom plikten til å avtale med tillitsvalgte svekkes.
