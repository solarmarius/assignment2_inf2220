
25.2.2004
KrF
Idrett og alkohol høyrer ikkje saman
Det er sjokkerande at Skiforeningen ynskjer å servere alkohol i Holmenkollen. På denne måten bryt norsk idrett eit viktig prinsipp som ein har bygd på i lange tider: nemlig at alkohol og idrett ikkje høyrer saman. Eg vil difor umiddelbart sende eit brev til Norges Skiforbund der eg bed dei om å stanse den planlagde alkoholserveringa i Holmenkollen, seier Stortingsrepresentant og sosialpolitisk talsmann for KrF, Per Steinar Osmundnes.
Det vil vere ei fallitterklæring for norsk idrett dersom ein skal bruke øl som lokkemiddel til idrettsarrangement. Vi ligg i verdstoppen i dei aller fleste vintersportsgreinene, og då må vi klare å lokke tilskodarar til kollen ut frå idrettsopplevingar og ikkje øl. Berre i helga som var tok vi to VM-gull i skiflyging. Norske idrettsprestasjonar må i seg sjølve vere trekkplaster nok.
Det vert eit stort paradoks når Rolf Nyhus opnar for at det skal serverast alkohol i Kollen når han samstundes seier at kombinasjonen alkohol og ungdom er dårleg. Norske tribuner er fulle av barn. Dei må få lov til å oppleve god idrettsprestasjonar utan fare for å verte utsette for fyll og bråk. Idretten bør vere ein alkoholfri arena der foreldre trygt kan sende barn og ungdom utan at ein skal utsetjast for drikkepress.
Vi møter opp i kollen for å oppleve idretten frå si beste side, ikkje for å ta ein halvliter. Dersom ein skal ta ein halvliter, får ein heller gå på puben. Viss ikkje Skiforbundet grip inn og stoppar alkoholserveringa i Kollen, vil norsk idrett gå på ein historisk smell. Norsk idrett må no ta eit klart standpunkt mot alkohol i idrettsmiljøet, avsluttar Osmundnes.
