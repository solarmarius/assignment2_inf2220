
Mandag 21. oktober 1996
KrFs helsepolitiske talskvinne, Valgerd Svarstad Haugland:
HERNES HELSERIKE MÅ FÅ BISTAND!
- Hernes' helserike bærer voksende preg av å være et Atlantis; det går høylytte rykter om at tilstanden er bra, mens landet i realiteten synker i havet som et havarert skip. Vi trenger et realt krafttak for å berge havaristen, uansett hva kapteinen måtte mene. Dette var budskapet fra KrFs helsepolitiske talskvinne, Valgerd Svarstad Haugland, da Kristelig Folkeparti la fram sitt alternative statsbudsjett på en pressekonferanse i dag.
- Jeg har registrert at Hernes har svart på ventelisteproblemene ved å etablere en ny garanti - diagnosegarantien. Hvordan kan man unngå å se at ord og fagre garantier ikke løser de store kapasitetsproblemene helsesektoren har? Det er på høy tid å lukke myntpungen og åpne seddelboka. Vi er rede til å gi et virkelig løft for helsesektoren, og har derfor satt av 1,2 milliarder kroner i vårt alternative statsbudsjett. Av disse skal 700 millioner gå til økt behandlingsaktivitet på sykehusene, og de øvrige 500 millionene til styrking av psykiatrien, sa Svarstad Haugland.
- Under valgkampen i fjor satte vi fokus på situasjonen for de mange eldre som er tvunget til å leve sine siste år på samme rom som vilt fremmede. Et enstemmig storting vedtok deretter å be Regjeringen legge fram en stortingsmelding med en plan for utbygging av sykehjemsplasser og enerom til alle som ønsker det. Men et utbyggingstempo som går altfor sakte, slik Regjeringen legger opp til, kan ikke på noen måte sies å være tilfredsstillende. KrF vil derfor øremerke ytterligere 310 millioner i tilskudd til kommunene. Et slikt beløp vil kunne finansiere 5000 nye enerom, mens Regjeringens forslag gir 1000, påpekte Svarstad Haugland.
- Vi ønsker også at staten skal gå inn med øremerkede driftstilskudd til disse nye plassene. Derfor foreslår vi et tillegg på 600 millioner kroner til øremerkede omsorgstiltak i kommunene, blant annet bedre bemanning for å få til minstestandarder og bedre hjemmetjenester, slutter Svarstad Haugland.
