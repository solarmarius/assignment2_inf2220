
Søndag 1. mai 1994
Odelstingspresident Dag Jostein Fjærvoll (KrF):
EU TRUER FOLKESTYRET
-Et nei til EU vil styrke folkestyret. I 1972 sa de at det ikke lot seg gjøre å stå utenfor EF, men vi gjorde det likevel. Når det norske folk skal gi sin stemme for eller mot Europa-unionen ved folkeavstemningen, skal de vurdere en helhet, mens forhandlingsresultatet som statsminister og handelsminister har gjort rede for bare er en del av helheten, og ikke en gang den viktigste delen. Det sa odelstingspresident Dag Jostein Fjærvoll (KrF, Nordland) da han talte på et 1. mai-møte i Bø i Vester-ålen søndag.
-Man kan noen ganger få assosiasjoner til søndagsskolens visjoner av himmelens perle-porter og gater av gull når man hører regjeringsmedlemmer orientere om EU. Men som gammel søndagsskolegutt vet jeg at himmelen er langt mer enn dette. Jeg tror selv de som tror at himmelen kan skapes her på jorda vil bli skuffet over den Europeiske Unionen i den forbindelse, sa Dag Jostein Fjærvoll.
Fjærvoll sa han var bekymret over det demokratiske underskuddet i EU, og viste til at gjennom EU-medlemskap flyttes en hoveddel av lovarbeidet og lovgrunnlaget bort fra folkevalgt styring i Norge, og over til EUs organer.
-Disse hovedorganene, kommisjonen og ministerrådet, er ikke folkevalgt, sa han, og minnet om at de eneste folkevalgte fra Norge i EU-systemet vil være 15 av mellom 550 og 600 medlemmer i EU-parlamentet.
-Unionen vingeklipper vår nasjonale sjølråderett. Gjennom å tre inn som medlem av Unionen med dens felles forsvars- og utenrikspolitikk, reduseres vår utenrikspolitiske handlefrihet. NATO har vært vår forsvars- og sikkerhetsgaranti gjennom 40 år. Enhver svekkelse av NATO fra europeisk side er en svekkelse av Norges sikkerhetsgaranti. EU trygger ikke vår sikkerhet ytterligere, men kan skape tvil om Vest-Europas samlede innsats innenfor NATO-samarbeidet, sa Dag Jostein Fjærvoll i sitt 1. mai-foredrag i Bø I Vesterålen søndag.
