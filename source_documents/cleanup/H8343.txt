
Oslo, 06.05.04
Pressemelding fra Marit Arnstad i Senterpartiet om jordbruksoppgjøret
Dropp strukturtiltakene og la landbruket beholde effektivitetsgevinsten
Senterpartiets parlamentariske leder Marit Arnstad går nå ut med sterk støtte til landbruksorganisasjonene i forhandlingene med staten:
- Det forslaget som nå er lagt fram fra staten er ikke i tråd med det stortingsflertallet ved tidligere anledninger har sagt. Dropp strukturtiltakene og la landbruket beholde effektivitetsgevinsten, er derfor min oppfordring til regjeringen, sier Arnstad.
Ved behandlingen av jordbruksoppgjøret i Stortinget i 2003, ble det forutsatt at jordbruket skulle beholde en vesentlig del av effektivitetsgevinsten i næringa. I statens tilbud går det fram at staten trekker inn effektivitetsgevinsten på 6,3 prosent ved beregning av den økonomiske rammen i tilbudet. Dette er stikk i strid med det samtlige partier, med unntak av Frp, forutsatte bare for et år siden.
- Jeg forutsetter at partiene står fast på det de sa i behandlingen av jordbruksoppgjøret for 2003. Senterpartiet mener i alle fall at det er både rett og rimelig at landbruket får beholde effektivitetsgevinsten på 700 millioner.
Det tilbudet som staten nå har lagt fram vil derimot få dramatiske konsekvenser i løpet av få år. Taket for produksjon av melk på det enkelte gårdsbruk heves fra 250.000 liter til 500.000 liter, tilskuddsordningene til samdrift legges om og aktivitetskravet fjernes og det åpnes for friere omsetning og utleie av melkekvoter.
- I løpet få år vil disse strukturtiltakene forme et helt annet og mer industrielt landbruk enn det distriktslandbruket vi har i dag. Det er i strid med folkets oppfatning av hva landbruket bør være. En ny undersøkelse viser nemlig at 84 % av det norske folk vil opprettholde familielandbruket slik vi kjenner det i dag.
