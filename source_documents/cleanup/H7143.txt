
28.5.2003
Arbeiderpartiet
Skånsom utbygging i Saudafjellene
Arbeiderpartiet vil ha økt kraftutbygging i Saudafjellene. Arbeiderpartiet går inn for en utbygging der hele Nordoverføringen bygges ut i tillegg til Regjeringens forslag, men slik at Åbødalvassdragene ikke bygges ut. Dette innebære en økt kraftproduksjon på 850 GWh i forhold til dagens produksjon
Det var Arbeiderpartiets gruppe som kom fram til vedtaket tirsdag ettermiddag. I denne saken har vi nøye vurdert miljøhensyn opp mot behovet for mer kraft og lavere strømpriser, sier Arbeiderpartiets talsmann i Energi- og Miljøkomiteen, Rolf Terje Klungland.
- Olje- og energiminister Einar Steensnæs har ikke tatt kraftkrisen med de høye strømprisene, på alvor. Arbeiderpartiets vedtak viser at vi tar situasjonen på alvor. Og at vi tar miljøhensyn. Derfor har vi også holdt Åbødalvassdragene utenfor utbyggingen sier Klungland.
Har vi ikke kraft nok?
De faktiske forhold er at norsk forbruk de 10 siste år har steget med 19 TWh, mens produksjonsveksten bare har steget med 4 TWh.  Det er i dag en erkjennelse av at vi i Norge har netto underskudd i et år med normal nedbør og temperatur.  De fleste fagmyndigheter samt Regjering og Storting innser at på tross av ENØK og annen energiomlegging, vil el-forbruket fortsette å stige. Målet er å begrense veksten til noe som er mindre enn om man overlot forbruksveksten til seg selv.  Når det da viser seg svært vanskelig å få gjennomslag for ny kraftproduksjon, sier det seg selv at kraftbalansen blir stadig strammere, og de forhold vi hadde sist vinter med skyhøye strømpriser  kan dukke opp stadig oftere framover og bli vedvarende
 
"De store vannkraftutbyggingenes tid er over" har Jens Stoltenberg sagt.
Det er riktig at det er slutt på store vannkraftutbygginger  simpelthen fordi disse muligheter enten er bygd ut eller er vernet mot kraftutbygging.  I Norge er pr. i dag ca 340 vassdrag vernet  tilsvarende en produksjonsevne på 36 TWh.  Regjeringen har nå til vurdering et forslag om ytterligere vern av 40 vassdrag  tilsvarende 6 TWh. 
Sauda-prosjektet er ingen stor og tradisjonell kraftutbygging når det gjelder naturinngrep. Det etableres eksempelvis ingen nye magasiner og det blir lagt opp til betydelige minstevannføringer i flere berørte vassdrag.  For de som kjenner godt til de store inngrepene i Ulla Førre og Røldal-Suldal, er det umulig å stille Sauda i samme kategori. Mens Ulla-Førre er på 4700GWh, går vi inn for en kraftproduksjon på 850 GWh. Dessuten er inngrepene reversible - det vil si at våre etterkommere med enkle håndgrep kan føre vassdragene tilbake til naturlig tilstand hvis de måtte ønske det. Altakraftverket er et annet eksempel. Det er ikke stort når vi ser på kraftproduksjon, men var likevel store naturinngrep som vi ikke vil gjenta.
 
Hva sier lokalsamfunnet?
Kommunestyrene i de fire vertskommunene Sauda, Suldal, Etne og Odda støtter en større utbygging enn hva Arbeiderpartiets Stortingsgruppe nå har gått inn for. Faktisk hele regionen: Rogaland- og Hordaland Arbeiderparti ønsket seg også en større utbygging.
LO og fagbevegelsen.
Både LO lokalt, regionalt og sentralt ønsket i utgangspunktet en enda større utbygging enn Stortingsgruppa. Fra fagforeningshold betraktes en positiv innstilling til utbyggingsprosjektet som en prøvestein for aktiv industripolitikk. Det må ikke herske tvil om prosjektets store betydning for den lokale og regionale næringsutviklingen.
En av flere konklusjoner:
Saudaprosjektet, slik Arbeiderpartiet foreslår det utbygget, ikke en "ny stor vannkraftutbygging. Det er mer en modernisering og utvidelse av eksisterende vannkraftanlegg. Jens Stoltenberg har bred politisk støtte i at epoken med nye store vannkraftutbygginger er over.
Det dreier seg nå mer om å prioritere modernisering og utvidelse av eksisterende vannkraftanlegg. Det er sånn Arbeiderpartiet ser sitt forslag som.
Full utbygging etter NVEs ønske ville gitt 968 GWh. Arbeiderpartiets alternativ betyr en kraftproduksjon på 850 GWh. Regjeringens forslag innebærer en halvering, 490 GWh.
Arbeiderpartiets forslag til utvidelse av Saudaprosjektet vil gi 850 rene og fornybare GWh. En tilsvarende import av forurensende kullkraft vil gi utslipp på nærmere 615 000tonn CO2
