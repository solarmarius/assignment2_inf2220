
FREMSKRITTSPARTIETS
STORTINGSGRUPPE
fra stortingsrepresentant Øyvind Vaksdal (FrP), 17/4-2001
SENK STRØMAVGIFTENE
- Det er hårreisende at vi i en energistormakt som Norge kan risikere en fordobling av strømprisene til forbrukerne, sier Fremskrittspartiets olje- og energipolitiske talsmann Øyvind Vaksdal i en kommentar, etter at det i dag ble kjent at det internasjonale prognosefirmaet ICF Consulting kommer med denne spådommen.
Det er ingen energimangel i Norge, men det hersker mangel på politisk handlekraft til å ta i bruk noe mer av de enorme energiressursene vi har, sier Vaksdal, og minner om at man i Norge i dag produserer nærmere 3000TWH(milliarder kilowattimer) i form av kraft, olje og gass, og at vi bare klarer å bruke 6-7% av dette selv.
Det finnes fortsatt et potensiale for noe utbygging av vannkraft uten å foreta de store naturinngrep, og det er også et stort potensiale med å modernisere eksisterende kraftverk i tillegg til selvfølgelig å bygge gasskraftverk for å imøtekomme etterspørselen, sier Vaksdal, men minner samtidig om at det er avgiftene på strøm som Regjeringen og stortingsflertallet har påført forbrukerne, som i dag utgjør nærmere halvparten av stømregningen.
