
26.1.2004
Venstre
Gledelig med kommisjon for lokaldemokratiet
Venstre-nestleder Jennie Johnsen er glad for at Regjeringen, etter initiativ fra Venstre, nedsetter en kommisjon for lokaldemokratiet. Det var på Kommunedagene som KS-arrangerer i Stavanger i dag og i morgen at statsminister Kjell Magne Bondevik varslet at Regjeringen nå oppnevner en bredt anlagt Lokaldemokratikommisjon. Johnsen, som møter for Venstre på Kommunedagene og på KS-landstinget seinere i uka, er svært tilfreds med at Regjeringen følger opp vedtak fra Venstres landsstyre.
- Venstre er svært opptatt av kommunene og lokaldemokratiets situasjon. Demokratiet må bygges nedenifra for å sikre bred deltagelse og rekruttering. Venstre har lenge vært bekymret for lokaldemokratiets framtid. Den lave valgdeltakelsen ved sist valg er et varsko, sier Venstres nestleder.
Venstre er ikke i tvil om at staten er velferdskommunens største og verste fiende, og det bekymrer partiet at sentralisering og detaljstyring av folks hverdag ikke ser ut til å ta noen ende. Er det rart engasjementet råtner på rot? spør Jennie Johnsen.
Venstre har tidligere, ikke minst i sist valgkamp, hevdet at det er helt nødvendig å starte en prosess som desentraliserer makt fra statlig nivå og ned til kommunene.
­ Valgdeltakelsen viser at avstanden mellom borgeren og den folkevalgte har blitt for stor, samtidig som flere velgere har etterlyst lokale løsninger og fokus på disse. Kommunene må ha frihet til å velge egne løsninger og større frihet til å styre over egne midler, avslutter Johnsen.
