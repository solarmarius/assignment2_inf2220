
17. februar 2006
UNGE VENSTRE
- Regjeringens Europapolitikk styres av LO-frykt
- Regjeringen har lagt seg flat for LOs frykt om at tjenestedirektivet vil føre til sosial dumping, og bevisst unnlatt å påpeke at opprinnelseslandsprinsippet ikke gjelder for lønns-og arbeidsvilkår, sier leder i Unge Venstre Lars-Henrik Michelsen.
Unge Venstre er skuffet over kompromisset mellom de konservative og sosialistene i Europaparlamentet, som i går endte med at opprinnelseslandprinsippet i tjenestedirektivet ble kraftig utvannet.
- Hele direktivet er bygd på prinsippet om gjensidig anerkjennelse av lover og regler for handel med tjenester i Europa. Når dette prinsippet tas ut, blir mye av poenget med direktivet borte, sier Michelsen.
Michelsen mener en ubegrunnet frykt for tjenestedirektivets konsekvenser har ødelagt det store potensialet som direktivet hadde for økt vekst og sysselsetting i Europa. Tjenesteyting står i dag for 70% av norsk fastlandsøkonomi.
- Frykten for at tjenestedirektivet skal føre til lønnsdumping og sosial dumping, er i beste fall basert på en misforståelse. Direktivet har hele tiden slått fast at det er vertslandets lønns-og arbeidsvilkår som skal gjelde ved utstasjonering av arbeidstakere i et annet land. Tjenestedirektivet tar ikke for seg arbeidsrettslige spørsmål, sier Michelsen.
