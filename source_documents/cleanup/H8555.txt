
Dato: 20.08.2004
Stortingsrepresentant Kenneth Svendsen, FrP
- Skogsholm håner pårørende
Kenneth Svendsen, (FrP) er sjokkert over samferdselsministerens påstand om at Norge ikke har dårlige veier, men bare dårligere sjåfører. - Dette er hån mot alle de etterlatte som har mistet sine kjære i trafikkulykker, mener Svendsen
Samferdselspolitisk talsmann i Fremskrittspartiet, Kenneth Svendsen, er rystet over at samferdselsminister Torild Skogshom ikke ser de store manglene og det store behovet for nye investeringer i veinettet. Det var til TV2Nettavisen at Skogsholm, i går, utalte at veinettet i Norge ikke er dårlig.
- Det er skremmende at Norge har en samferdselsminister som ikke evner å se de mangler som er ved veinettet, og da spesielt stamvegnettet, sier Svendsen.
- Når Skogsholm overfører ansvaret fra seg selv til bilistene, er det å gå langt over streken. Selv om den enkelte bilist har et stort ansvar, er det staten som har ansvaret for at veinettet er dimensjonert for dagens trafikk, og vedlikeholdt på en forsvarlig måte. Dette er ikke tilfelle i dag med over 300 årlige drepte i trafikken, mener han.
- Skogsholms påstander er hån mot alle de som har mistet sine nærmeste eller de mange som sitter i rullestol etter trafikkulykker. Det Skogsholm gjør med sine uttalelser er å legge skylden på hver enkelt bilist for ulykkene, uten selv å ta på seg noe av ansvaret.
Han understreker at den eneste oppskriften for å få ned ulykkesstatistikken er betydelige økninger i investeringer til veinettet, og økt vedlikehold.
