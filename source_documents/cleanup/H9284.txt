
Dato: 6. juni 2005
Justispolitisk talsmann i FrP, Jan Arild Ellingsen (FrP)
- Aksjonister bør betale politiutgifter
- Aksjonistene i Blindern Fred bør betale kostnadene politiet ble påført av å eskortere det amerikanske hangarskipet USS Saipan til Oslo. Det krever justispolitisk talsmann i FrP, Jan Arild Ellingsen.
Det var aksjonister fra Blindern Fred som sa at de var villige til å dø for å hindre at det amerikanske hangarskipet USS Saipan kom gjennom Drøbaksundet. Det førte til at norsk politi måtte eskortere hangarskipet inn mot Oslo. -Utgiftene til dette bør belastes aksjonistene i Blindern Fred, mener Ellingsen.
- Det gjør det bare mer aktuelt å forfølge aksjonistene etter at det har blitt avklart at truslene om at de var villige til å risikere livet, var en bevisst løgn. Aksjonistene har med viten og vilje villedet politiet for å få medieoppslag.
- Aksjonistene har bevist bundet opp politiets ressurser med å varsle en farlig aksjon. Dette er ressurser som heller burde vært benyttet for å bekjempe kriminalitet, mener han.
Ellingsen har ingen forståelse for aksjonsmetoden til Blindern Fred. - Folk må ha lov til å demonstrere mot det hva de vil, men å true med livsfarlige aksjoner for å stoppe et skip er langt i overkant av hva vi bør godta for statens regning, avslutter han.
