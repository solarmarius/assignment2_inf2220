
Mandag 20. oktober 1997
NYE KrF-REPRESENTANTER PÅ STORTINGET
I forbindelse med at statsminister Kjell Magne Bondevik tok med seg tre av Kristelig Folkepartis stortingsrepresentanter da han dannet regjering, har fire vara-representanter blitt faste medlemmer av Stortinget. Disse fire er Modulf Aukan fra Møre og Romsdal, Olaf Gjedrem fra Rogaland, Einar Holstad fra Akershus og Dagrun Pedersen fra Vest-Agder.
Modulf Aukan er 49 år gammel og er fra Tustna kommune på Nordmøre. Han har vært medlem av kommunestyret i mer enn 20 år, og har også vært varaordfører i kommunen. Siden 1987 har han vært medlem av fylkestinget, og siden 1993 varamedlem til Stortinget. Han har vært selvstendig næringsdrivende i mange år, og blir medlem av næringskomiteen på Stortinget. Etter at Kjell Magne Bondevik er blitt statsminister, møter han som fast representant fra Møre og Romsdal.
Olaf Gjedrem er også 49 år, og er fra Bjerkreim kommune i Rogaland. Der har han blant annet vært ordfører. Han er lærerutdannet, og driver eget gårdsbruk. Som fylkespolitiker har han vært medlem av fylkestinget og leder for fylkeslandbruksstyret. Han har vært varamedlem til Stortinget siden 1993. Som fast representant mens Hilde Frafjord Johnson er statsråd, skal han møte i Stortingets kommunalkomité.
Einar Holstad er 48 år, og er fra Enebakk i Akershus. Han er bygningsingeniør av fag. Han har vært medlem av kommunestyret i Enebakk siden 1980. I perioden 1992-95 var han først varaordfører, deretter ordfører i kommunen. Som ordfører tok han initiativet til å sette de såkalte "fattigkommunene" på dagsorden. Som vararepresentant for Valgerd Svarstad Haugland møter han i forsvarskomiteen.
Dagrun Pedersen er 26 år gammel, og er fra Kristiansand. I forbindelse med at Jon Lilletun er blitt statsråd, må hun ta pause fra sine studier ved lærerhøyskolen for å være stortingsrepresentant. Hun har siden 1995 vært medlem av Kristiansand bystyre og kulturstyre. På fritiden er hun med i motorsykkelklubben Holy Riders. Hun skal være KrFs forsvarspolitiske talskvinne på Stortinget.
