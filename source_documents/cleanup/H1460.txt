
Stortinget, 04. oktober, 2000
FREMSKRITTSPARTIETS
STORTINGSGRUPPE
fra Stortingsrepresentant Hans J. Røsjorde (FrP), leder av Stortingets forsvarskomité
Forsvarsbudsjettet reduseres reelt sett - Regjeringen kamuflerer kutt og fraviker Stortingets forutsetninger
- For fjerde år på rad fremmes det nå et forsvarsbudsjett som fraviker Stortingets forutsetninger for langtidsperioden - nivået ligger allerede under det nivå som Forsvarsstudie 2000 og forsvarspolitisk utvalg anbefaler, sier forsvarskomiteens leder Hans J. Røsjorde (FrP), i en kommentar til statsbudsjettet.
- Dermed svekkes også grunnlaget for fremtidens forsvar som gir en halvering av landforsvaret for annen gang på åtte år! Det er sterkt beklagelig at budsjettet medfører kutt i utstyr for beskyttelse og overlevelsesevne for våre soldater. Stortinget forutsatte at delkostnadene ved fregattanskaffelsene skulle komme som TILLEGG til den ordinære forsvarsrammen med 1 mrd. kroner per år gjennom seks år. Dertil kommer at Stortinget vedtok at utenlandsoperasjoner skulle tilleggsfinansieres. Til dette formålet tas det fortsatt midler fra den ordinære budsjettrammen.
- Forsvarsbudsjettet må derfor korrigeres med ca. tre milliarder kroner - noe som innebærer at den ordinære ramme i virkeligheten er redusert i forhold til inneværende år. Dette betyr en fortsatt nedprioritering av Forsvaret fra Regjeringen, avslutter Hans J. Røsjorde.
