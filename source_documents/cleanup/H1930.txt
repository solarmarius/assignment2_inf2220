
Fredag 15. mai 1992
Stortingsrepresentant Britt Harkestad (KrF):
VEKSTNÆRINGER AV NATURRESSURSER I DISTRIKTENE
Vekstnæringene her i landet er knyttet til de naturressursene som først og fremst finnes i distriktene våre. En forsterket distriktspolitisk innsats må derfor gå sammen med satsing på våre viktigste vekstnæringer. Dette slo Kristelig Folkepartis kommunalpolitiske talskvinne, stortingsrepresentant Britt Harkestad (Hordaland) fast sa Stortinget behandlet statsråd Kjell Borgens kommunalpolitiske redegjørelse fredag. Hun sa seg kritisk til at distriktsvirkemidlene omorganiseres som et ledd i EF-tilpasningen, "eller til internasjonaliseringa, som Borgen meir diplomatisk uttrykkjer det", bemerket hun.
Britt Harkestad understreket at for KrF står den gamle målsettingen om å opprettholde et spredt bostedsmønster fast. Dette krever at også primærnæringene gis gode arbeidsvilkår. Å snakke om en offensiv distriktspolitikk uten å ta høyde for slike virkemidler, er innholdsløst snakk, slo Britt Harkestad fast.
KrF-representanten minnet også om at distriktspolitikk er mer enn næringspolitikk, og tok til orde for en tjenlig infrastruktur med gode kommunikasjoner og en desentralisert skolestruktur.
-Erfaringen har vist at i de lokalsamfunnene der grendeskolene legges ned, dør også lokalsamfunnet, sa Britt Harkestad, som advarte mot en omlegging av nøklene i inntektssystemet som medfører en sentralisering av grunnskolene.
-Vi må unngå at det blir skapt situasjoner som tvinger kommunene til å bruke skolen som salderingspost. Det fører ikke til robuste lokalsamfunn, men til frustrerte bygdesamfunn, sa hun. Britt Harkestad konkluderte med å si at kommunalministerens redegjørelse bar preg av at Norge er inne i viktige forhandlinger omkring EØS og GATT.
-Regjeringen har et stort ansvar for å få istand ordninger som kan sikre oss muligheten til fortsatt satsing på industri, landbruk og fiske i distriktene. Vi får håpe skeptikerne tar feil, og at det vil bli gitt oss de mulighetene vi trenger for å utvikle det distrikst-Norge som vi ønsker oss, med vekst og utvikling i alle deler av landet, avsluttet hun innlegget sitt i den kommunalpolitiske debatten i Stortinget fredag.
