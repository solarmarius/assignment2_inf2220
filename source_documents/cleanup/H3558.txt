
07.09.99
Sosialistisk Venstrepartis Pressetjeneste
Stortinget
:
Også brukere av kontantstøtten foretrekker billigere barnehager
I NRK-utspørringen tirsdag kveld ble KrF leder Valgerd Svarstad Haugland konfrontert med SV-undersøkelsen fra sist lørdag om lavere barnehagepriser som et alternativ til økt kontantstøtte. Undersøkelsen viste at 63% foretrakk lavere barnehagepriser, mens kun 20% ønsket økt kontantstøtte.
KrF-lederen svarte at det var en svakhet ved undersøkelsen, fordi den omfattet alle aldre. Man måtte spørre aktuelle brukere av kontantstøtten for å få et riktig bilde av hva folk ønsket.
Imidlertid viser undersøkelsen klart at i gruppen intervjuet med barn mellom 0 og 2 år, altså gruppen av foreldre som kan motta kontantstøtte, var det 59% som ønsket lavere barnehagepriser, mens kun halvparten, 30%, ønsket økt kontantstøtte.
- Dette bekrefter det vi har ment hele tiden, nemlig at hvis folk blir gitt et godt alternativ til kontantstøtte, nemlig billige barnehageplasser, velger de det, sier Kristin Halvorsen, leder i SV.
