
06.03.02
Fra stortingsrepresentant Jon Lilletun, KrF
KRL - fortsatt skolens fag
Læringssenterets utkast til læreplan for KRL er en klar forbedring og mer i samsvar med de innspillene som har kommet fra KrF og mange fagmiljøer, mener parlamentarisk leder for KrF på stortinget, Jon Lilletun. Det legges nå opp til at norske elever vil skal få god kjennskap til de ti bud.
-Hovedvekten ligger på den kristne kulturtradisjon, samtidig som det legges vekt på å inkludere andre trosretninger i undervisningen. For å bevare dette som et felles fag, er det viktig at alle føler seg inkludert i undervisningen. Samtidig er det viktig å understreke at dette er et kunnskaps- og skolefag, det er ikke trossamfunnenes fag, sier Lilletun.
-Hovedvekten ligger fortsatt på kristendommen, og jeg er glad for å se at læreplanen er justert slik at formuleringen nå lyder "grundig kjennskap til Bibelen". Det er en viktig vektlegging at elevene skal ha grundig kjennskap til kristendommen, og kjennskap til de andre religionene. Fagplanen er nå mer realistisk, og ikke lenger så overlesset med stoff som den var tidligere.
Muligheten for lokal tilpasning må brukes aktivt for å arbeide med stoff om eget livssyn, spesielt i småskoletrinnet. Vi vet i dag at det er store variasjoner i landet vårt, noen steder er pluraliteten stor, mens det andre steder er mer homogene forhold. Dette skal det nå bli lettere å gjenspeile i undervisningen.
KrF vil likevel bruke tid på å studere læreplanforslaget. Vi ønsker å sikre at læreplanen tydeliggjør KRL som skolefag, samtidig som det bidrar til danning i tråd med foreldreretten. Spesielt vil vi se på tidspunktet for når man skal begynne undervisningen om andre religioner en kristendommen, opplyser Lilletun.
