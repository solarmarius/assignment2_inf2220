
28. mai 2001
Thorbjørn Jagland
J@glandbrev
- Høyre har en enkel dagsorden: De tilbyr både en bedre skole og skattelette. De skal fjerne avgifter og de skal gi et bedre helsetilbud. Problemet er bare at Høyres skattelette på 40 milliarder tilsvarer det vi bruker på dagens sykehusdrift. 40 milliarder kroner er svært mye penger. Det sier seg selv at pengene må hentes et sted, og når skattelette blir lovet fra Høyre, er det ingen tvil om at det vil få alvorlige fordelingsvirkninger, skriver partileder og utenriksminister Thorbjørn Jagland i J@glandbrev 28. mai 2001.
De siste ukene har meningsmålingene fra det ganske land vist en urovekkende tendens for Arbeiderpartiet. Flere av dem har vist at Høyre har tilnærmet lik oppslutning som oss. Det forteller meg flere ting. En av dem er at det er store oppgaver som venter oss fram mot valget.
En av disse oppgavene er å få fram sammenhengen mellom skatter og avgifter, velferd og ansvarlig økonomisk politikk.
Høyre har en enkel dagsorden: De tilbyr både en bedre skole og skattelette. De skal fjerne avgifter og de skal gi et bedre helsetilbud. Problemet er bare at Høyres skattelette på 40 milliarder tilsvarer det vi bruker på dagens sykehusdrift. 40 milliarder kroner er svært mye penger. Det sier seg selv at pengene må hentes et sted, og når skattelette blir lovet fra Høyre, er det ingen tvil om at det vil få alvorlige fordelingsvirkninger.
For å finansiere sitt skatteopplegg for inneværende år, foreslo Høyre å kutte i sykelønna med 5,75 milliarder. Dette innebærer en reduksjon på 10 prosent. Så dersom du er en gjennomsnittelig lønnstaker, ville du tapt 32.000,- pr. år dersom du blir syk i et Høyre-styrt Norge. Dette er ikke solidaritet med de som trenger det.
Videre ville Høyre halvere tilskuddet til skolefritidsordninga. De som har minst rammes hardest når foreldrene må betale mer for å ha de minste barna sine trygt på skolen mens de selv er på jobb. Egentlig mener Høyre at SFO skal være selvfinansierende. Det vil si at foreldrene skal betale hele regninga for en SFO plass. I Ringerike har det borgerlige flertallet (Høyre, Frp, Venstre, KrF) vedtatt en slik selvfinansiering. Det betyr inntil 4.730 kroner i måneden for en SFO-plass. (i gjennomsnitt koster en slik plass 1.200,-)
Den neste store potten til skattelette skulle taes fra bistandsbudsjettet. Her ble minusen på 2,5 milliarder. Det ville rammet de aller fattigste i verden. Skattelette skulle videre tas fra utlån av skolebøker, uføre, arbeidsmarkedstiltak, kutt i morsmålstrenere i barnehagene. Til sammen tas det 1.1 milliarder. fra denne potten.
Så man kan jo spørre om ikke det er slik at også i Norge er det mange som lider, folk vi også må kjenne oss ansvarlige overfor. Jo, det er det selvfølgelig. Problemet er jo bare, at pengene til skattelette ikke skulle gå til dem som trenger dem i vårt land. De med årsinntekt på mellom 150.000,- og 300.000,- ville få 700,- tilgode, mens de med en inntekt på 600.000,- ville spare 3500,-. De som tjener under 150.000,- ville tape på årets Høyre-budsjett.
Hver krone du i dag sparer i skattelette må du betale som økte avgifter/egenandeler i barnehager, skolefritidsordning, sykehus, veiavgift osv. Lommebokas størrelse vil da avgjøre hvorvidt du kan benytte deg av de tjenester som tilbys.
De foregående representerer årets budsjettforslag fra Høyre. Jeg tør ikke tenke på hvordan det vil slå ut når nesten 4 ganger så mye skal kuttes i felles velferd.
Det fremstår to klare alternativer i norsk politikk. Det ene med basis i Arbeiderpartiet. Det andre med tyngdepunkt i Høyre. Vi ser dype verdimessige forskjeller mellom disse tyngdepunktene. Mange oppgaver står uløste foran oss i Norge i dag. Mange av dem bør løses i fellesskap. Vi skal gjenreise den sosiale boligpolitikken. Bolighaier, utbyggere og grunneiere kan ikke få dirigere boligmarkedet etter egen bankkonto. Vi har valgt å styrke helsevesenet, fortsette utbyggingen av eldreomsorgen, satse sterkt på psykiatrien og på kreftomsorgen. Vi har styrket kommunenes økonomi og gitt kommunene økt selvstyre.
Vi skal de nærmeste årene først og fremst satse på barn og unge. Vi skal bygge ti tusen barnehageplasser og ruste opp skolebygninger. Vi har valgt mer rettferdig fordeling ved å legge skatt på aksjeutbytte. Vi valgte å finansiere velferden og nye satsinger ved å øke skattene og avgiftene. Ikke fordi vi ikke har penger på sparekontoen, men fordi vi ville ødelagt økonomien, fått renteøkninger, prispress og økt arbeidsledighet ved å bruke oljepengene.
