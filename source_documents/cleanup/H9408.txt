
27.07.2005
SVs nestleder Øystein Djupedal
- Alt ligger til rette for borgelig kaos
SVs nestleder, Øystein Djupedal mener det er positivt at de borgerlige partilederne møtes for å klargjøre hva de står for i valgkampen, men når lederen for det største borgerlige partiet, Frp, ikke er tilstede blir en rekke uenigheter mellom KrF og Høyre, desto mer uavklarte. Djupedal ønsker å vite hva FrPs voksende størrelse og selvbevissthet vil ha å si for den borgerlige regjeringens politikk på følgende områder:
· Høyre vil bevilge mindre til u-hjelp. Det vil ikke KrF. Men vil FrP nå sørge for at Høyre får gjennomslag for dette?
· Høyre vil ha strammere kommuneøkonomi som virkemiddel for å tvinge fram mer effektivisering. FrP vil gjøre mest mulig enten statlig eller privat. Vil kommunene få enda tøffere nedskjæringer i eldreomsorg og skole når maktbalansen hos de borgerlige rykker lengre til høyre?
· Høyre vil gå raskere fram med utbygging av sårbare petroleumsfelter utenfor Lofoten og i Barentshavet enn KrF. FrP sier i sitt program at de vil overlate all bestemmelse om utbygging til markedet, dvs oljeselskapene. Med drahjelp fra FrP ligger det an til enda sterkere overkjøring av miljø- og fiskeriinteresser.
· Høyre vil søke om medlemskap i EU om 2 år. Det vil ikke KrF. Men kan FrP med sitt ikke-standpunkt godta Høyres krav om dette?
· Høyre vil ha vin i butikkene. Det vil ikke KrF. Men vil FrP nå sørge for at Høyre får gjennomslag for dette?
· Høyre vil fjerne hele formueskatten (7,4 mrd). KrF har ikke programfestet dette. FrP vil det samme som Høyre. Hvem vinner dette skatteslaget?
· Høyre går imot makspris på barnehageplass. KrF sier de er for makspris når det har blitt full barnehageutbygging. FrP nevner ikke maksprisen i sitt program. Kan maksprisen overleve med bare KrF som lunken støttespiller i det borgerlige alternativet?
· Høyre vil redusere alkoholavgiftene, mens FrP vil redusere både alkohol- og tobakksavgifter. Kan KrF stå imot?
- Bondevik-regjeringen har hatt i seg Krfs intoleranse og Høyres enøyd markedstro. Deres politikk har både vært sneversynt og usosial. Et sterkere FrP vil forsterke begge disse sidene ved den borgerlige regjeringens politikk. Det er derfor viktig at velgerne nå får en avklaring på hva som vil skje på disse områdene dersom Frp får større innflytelse ovenfor regjeringens politikk, sier Djupedal.
