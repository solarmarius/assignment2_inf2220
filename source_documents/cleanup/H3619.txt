
05.10.00
Rolf Reikvam, SVs utdanningspolitiske talsmann:
Sosialistisk Venstrepartis Pressetjeneste
FARVEL TIL FOLKEHØGSKOLER
Mange folkehøgskoler sliter allerede med økonomien. Dette skyldes blant annet at det ikke er gitt kompensasjon for lønns- og rentevekst.
 Regjeringas forslag til statsbudsjett kan knekke flere av disse folkehøgskolene, mener Rolf Reikvam, utdanningspolitisk talsmann for SV.
Skal skolene kunne opprettholde det samme nivået neste år, som de har i år, må de ha minst 20 millioner mer enn det som ligger i budsjettforslaget fra regjeringen. Dette utgjør over 5% av det staten samlet bruker til folkehøgskolene.
 Den beste måten å svekke folkehøgskolen på, er å gjøre den dyrere for elevene, og regjeringen foreslår i budsjettet å ta bort den spesielle stipendieordningen som gjelder for 19 åringer som velger ett år på folkehøgskole. Å fjerne 17 millioner som stipendet samlet utgjør er det samme som å stenge døra for mange 19 åringer, sier Reikvam
Folkehøgskolen er et pustehull for mange unge innenfor et utdanningssystem som er preget av konkurranse og effektivitet.. Med sine spesielle fagkombinasjoner og pedagogiske opplegg representerer folkehøgskolen det mange trenger i overgangen fra videregående skole til høyere utdanning.
 SV kan ikke akseptere at folkehøgskolen skal gå ut som budsjettaper. Rammene må derfor opprettholdes. For at skoleslaget fortsatt være åpent for alle må også stipendieordningen opprettholdes, avslutter Reikvam
