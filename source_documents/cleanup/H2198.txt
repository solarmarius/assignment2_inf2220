
Fredag 13. august 1993
KrF-leder Kjell Magne Bondevik:
KRISTENDOM FORAN VERDIFAG
-I en tid der vi ser en økende interesse for okkulte og negative krefter, er det behov for å styrke den kristne kulturarven i samfunnet. Forslaget fra Huseby skole i Trondheim om å erstatte kristendomsfaget med et nøytralt "verdifag" må derfor av-vises. Det er kristendomsfaget som er verdifaget framfor noe i norsk skole. Det sier Kristelig Folkepartis leder Kjell Magne Bondevik.
-I vår tid er det heller behov for å styrke kristendomsfaget, enn å svekke det, sier Bondevik, som mener forslaget fra Huseby skole i Trondheim bekrefter at det er krefter i samfunnet som vil fjerne kristendomsfaget helt.
-Unge mennesker må aktivt få lære om den kristne tro og dens verdier for å kunne møte de negative kreftene som vi ser florere. I den forbindelse er arbeidet med å legge kristendomsfaget bedre til rette pedagogisk svært viktig.
Bondevik minner om at det er to partier på Stortinget, Sosialistisk Venstreparti og Fremskrittspartiet, som har programfestet å erstatte kristendomsfaget med et verdifag, men KrF vil aktivt motarbeide slike forslag.
-Mønsterplanen for skolen åpner for at kristendomsfaget også kan informere om andre livssyn. Hensynet til andre livssyn kan derfor ikke brukes som brekkstang for å ta bort kristendomsfaget, sier Kjell Magne Bondevik.
