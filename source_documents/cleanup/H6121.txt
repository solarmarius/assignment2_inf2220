
30.08.02
May-Helen Molvær
KVA BLIR GJORT FOR NÆRINGSLIVET?
Næringspolitisk talskvinne i KrF
Med auka rente og fortsett høg kronekurs er det vanskelege tider for mange konkurranseutsette bedrifter. KrF vil ha ein offansiv næringspolitikk. Det skal vere attraktivt å starte og drive bedrifter. Vi må difor satse meir på forsking og utvikling, særleg innan dei næringsklyngene der Noreg har sin styrke.
Dei ulike partia er enige om at det finst klare og bekymringsfulle trekk for norsk industri. Høg kronekurs, høg rente og høg lønnsstigning gir store utfordringar for eksportretta produksjon, særleg dersom utviklinga held fram som no. Vi må derfor arbeide saman for å sikre arbeidsplassar og forutsigbare tilhøve. Vi må syte for at den industrien vi har utvikla kompetanse på gjennom generasjonar ikkje flyttar til utlandet.
Regjeringa si oppgåve er å forbetre situasjonen gjennom ein ansvarleg finanspolitikk, slik at rente kan gå ned, og ved å betre rammevilkåra for næringslivet. Regjeringa har til dømes foreslått vesentlege reduksjonar i avgiftene som rammer industrien. Frå 1. oktober i år fell investeringsavgifta bort. Dette utgjer åleine 500 millioner i avgiftslette for industrien, kvar einaste månad.
Samarbeidsregjeringa har òg utvida ordninga med skattefrådrag for bedriftene sine utgifter til forsking og utvikling. Forsking og utvikling er eit område regjeringa har som mål å satse meir på, fordi dette er heilt avgjerande for å byggje næringslivet på lengre sikt.
Sjølv om Noreg har eit høgt lønsnivå samanlikna med andre land, er prisen på arbeidstakarar med høg utdanning og kompetanse relativt låg. Vi har derfor eit godt utgangspunkt for å halde på og utvikle eit konkurransedyktig, kompetansebasert næringsliv. Og Noreg må vinne fram gjennom å tilby kompetente kunnskapsmiljø, for konkurransen om å tilby billig arbeidskraft kan vi ikkje vinne.
Private bedrifter, både små, mellomstore og store, er ryggrada i den norske verdiskapinga. Desse bedriftene treng kapital. Det er derfor regjeringa ønskjer å gjere noko med skattenivået for bedriftene, det er ikkje for å gi ein føremon til dei rike. Vi har tatt bort dobbeltskattlegginga på aksjeutbyte, samtidig som vi veit at aksjeutbytte for ein stor del blir reinvestert i næringsverksemd.
KrF meiner vi i Noreg må satse særleg sterkt på å utvikle dei næringsområda der vi har særlege føresetnader for å lukkast. Vi må skape og vedlikehalde miljø og nettverk, altså leggje grunnlaget for næringslivsklynger. Eksempel på slike klynger i norsk næringsliv er havbruk, skipsfart og møbelindustrien på Sunnmøre. Vi har òg ei sterk klynge på vasskraftteknologi, og vi bør arbeide for å skaffe oss ei tilsvarande klynge på andre miljøvenlege energiformer.
KrF vil satse sterkare på forsking og utvikling, etablering av nettverk og heving av kompetanse innan slike spesifikke område. På denne måten kan vi fokusere offentlege verkemiddel der vi kan vente at dei kastar best av seg, samtidig som prinsippet om å streve etter næringsnøytrale skatte- og avgiftsordningar ikkje blir endra.
Eit anna tiltak som snart blir fremma er opprettinga av eit regionalfond på om lag 1 milliard kr. Fondet skal fokusere på distriktsbasert næringsliv og næringssvake område. Det skal utgreiast om det skal etablerast som regionale fond knytt til kvar landsdel. Fondet eller fonda kan administrativt bli lagde til SND. Tiltaket vil betre tilgangen på kapital for det private næringslivet i Noreg.
