
Dato: 08.10.03
Stortingsrepresentant Øyvind Korsberg (FrP)
FrP vil ha tilbake kalking
- Jeg ser med uro på at Regjeringen i årets budsjettforslag nok en gang har nedprioritert investeringer i kalking. Få miljøtiltak gir så mye tilbake som nettopp kalking, sier Øyvind Korsberg, miljøpolitisk talsmann i Fremskrittpartiet.
- Kalking av vassdrag er et effektivt tiltak for å bøte på skader fra sur nedbøren. Behovet
for kalking er fortsatt stort, spesielt i store deler av Sør-Norge. For FrP er det totalt uaktuelt å redusere bevilgningene med 15 mill. kroner, vi vil tvert imot øke bevilgningene utover fjorårets nivå som var på 98 mill. kroner.
Reduserte fiskebestander og fiskedød er den mest synlige skadevirkningen av sur nedbør. Korsberg er opptatt av at kalking vil bidra til å styrke fiskebestandene i utsatte vassdrag.
- En del av disse midlene går spesifikt til tiltak for å styrke fiskebestandene. Direktoratet for naturforvaltning har utarbeidd en rapport som konkluderer med at det er få negative virkninger fra kalking.
Korsberg peker i tillegg på at det er god samfunnsøkonomi i kalking av vassdrag.
- Den sure nedbøren påvirker alle ledd i næringskjeden negativt. Kalking er god samfunnsmessig investering både i form av næringsinntekter til eiere, og i form av rekreasjon for befolkningen.
