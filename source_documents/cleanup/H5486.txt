
22/1 2002
Av Marit Arnstad (Sp):
Nå må Ludvigsen sette ned foten overfor EU!
Fiskeriminister Ludvigsen varslet i dag at det igjen går mot utsettelse i utlysingen av 40 nye laksekonsesjoner langs norskekysten. Årsaken til at det drøyer er blant annet at EFTAs overvåkingsprogram ESA mener at det norske regelverket med lokalt eierskap er i strid med EØS-avtalen. Nettopp enigheten om å fremme lokalt eierskap var grunnen til at Senterpartiet kunne godta å ta betalt for konsesjonene, sier Senterpartiets Marit Arnstad
I stedet for å ha en aktiv og offensiv holdning overfor EU og ESA velger Ludvigsen å stikke halen mellom beina å si at "alt hadde vært så mye bedre dersom vi var med i EU." En slik defensiv holdning bør ikke en statsråd som skal forsvare viktige norske interesser innta, sier Arnstad.
Det reelle innholdet i EØS-avtalen endrer seg stadig på grunn av de eksisterende, overordnede reglene blir brukt på områder de tidligere ikke har vært brukt. Dette skjer i en rekke viktige saker som fritak for el-avgift og for den differensierte arbeidsgiveravgiften. Det krever at norske politikere må stå samlet om å tydelig forfekte norske standpunkt og forsvare Stortingets beslutninger heller enn å blindt adlyde Brussel, sier Arnstad. Det gjelder også fiskeriministeren!
