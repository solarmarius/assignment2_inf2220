
21.8.2003
Rød Valgallianse
RV inviterer SV-ledelsen til hastemøte for å få nødvendig skolepolitisk avklaring.
Under overskriften "Hva er det dere gjør, SV?" har RVs leder Torstein Dahle i dag sendt et brev til SVs ledelse - for å få SV med igjen blant de kreftene som forsvarer enhetsskolen mot angrepene fra Clemet & Co.
I brevet påpekes det at Kristin Clemet har stilt seg i spissen for et omfattende angrep mot enhetsskolen. For å få den nødvendige styrken i forsvaret av skolen, er det svært viktig at SV er en sterk medspiller. Derfor er det katastrofalt at SV den siste tiden har bidradd til å sparke vekk den ene forsvarslinjen etter den andre.
En svært viktig forsvarslinje forsvant da Stortinget i juni - med SVs støtte - vedtok å fjerne klassebegrepet i skolen. Dermed er det ikke lenger noen bestemt grense for hvor store grupper man kan organisere undervisningen i. Reglene for klassedeling er også en sikkerhetsbestemmelse for ressurstildeling. Det er særdeles naivt å tro at opphevingen av delingstallet ikke vil bli brukt som et sparetiltak.
Kristin Halvorsens famøse "friskole-utspill" 12. august kom ikke fordi hun hadde tatt for mye Møllers tran. Det var et grundig forberedt utspill, som bl.a. omfattet en 6-siders trykksak "Friskole - for alle". Den lanserer fire prinsipper, hvor det ene er "Mindre detaljstyring". Der tar SV avstand fra at Stortinget og departementet skal bestemme årstimetall. Den enkelte skole skal stilles helt fritt - det er bare en "målformulering" som setter grenser.
Å fristille skolene slik - samtidig som kommuneøkonomien er elendig - er å legge den offentlige skolen i Norge helt åpen for omfattende rasering.
Det er totalt urealistisk å tro at SV gjennom retorikk skal klare å få økt bevilgningene til skolen vesentlig. All erfaring tilsier at det tvert imot er nødvendig med meget omfattende aksjoner, der foreldre, lærere, skolelever og fagbevegelsen aktiviserer seg.
En realistisk politikk må derfor ta hensyn til at skolen vil bli forsøkt skviset økonomisk også i årene som kommer.
"Jeg inviterer SVs ledelse til et møte så fort som mulig for å drøfte disse spørsmålene. Vi må snarest få en felles forståelse av hvordan kvelertaket på skolen kan stoppes. Enhetsskolen må ikke rives ned. Den må tvert imot beholdes, som et fundament for kreativ videreutvikling og lokal utfoldelse", avslutter Dahle i brevet. til SVs ledelse.
