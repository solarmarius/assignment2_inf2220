
29. mars 2001
Høyres Stortingsgruppe
fra Ivar Kristiansen (h)
TAFATT MILJØSTATSRÅD
-Det er i dag grunn til å stille spørsmål om Regjeringen har resignert i forhold til spredningen av giftalger som nå kan knekke oppdrettsnæringen på Sørlandet, sier stortingsrepresentant og medlem av næringskomiteen Ivar Kristiansen.
Alt tyder på at dødsalgen som igjen herjer på Sørlandet har tatt permanent opphold i Skagerak og Kattegat. Dette kan i verste fall bety slutten for laks- og skalldyrnæringen på Sørlandet, sier Kristiansen. Han tar nå saken opp med miljøvernministeren.
-Vi burde ha vært langt bedre forberedt og hatt beredsskapssystemer tidligere på plass som kan varsle giftalgeinvasjon, sier Kristiansen. Regjeringen må ta initiativ til at det daglig i havområdene mellom Norge og kontinentet kan tas tilfredsstillende vannprøver som kan varsle sporing av giftalger. Vi må øyeblikkelig få på plass en politikk som hindrer at fartøyer kan tømme ballasttanker i sårbare farvann hvor faren for spredning av giftalger er tilstede. Vi må snarest få et regelverk på plass som sørger for at fartøyer i internasjonal trafikk ikke tømmer ballastvann i norske fjorder, sier Kristiansen. -Dagens praksis åpner for spredning av giftalger også i andre farvann enn på Sørlandet, noe som kan medføre uopprettelig skade for norsk oppdrettsnæring.
Kristiansen ber også regjeringen si adskillig tydeligere ifra til sine britiske kolleger om at Norge finner spredningsfaren for radioaktivitet fra Sellafield-anleggene som totalt uakseptablel. På sikt kan spredning av radioaktivitet fra Sellafield også bidra til ubotelige miljøskader, i første rekke langs store deler av norskekysten, avslutter Ivar Kristiansen.
