
Dato: 31. oktober 2005
Parlamentarisk leder i FrP, Siv Jensen
- Kvotering hindrer integrering
- Ytterligere kvotering av innvandrere bedrer ikke integreringen, snarere tvert imot, mener parlamentarisk leder i FrP, Siv Jensen. Hun mener Arbeids- og sosialminister Bjarne Håkon Hansen ikke viser tillit til statlige selskapers ansettelsespolitikk.
Arbeids- og sosialminister Bjarne Håkon Hanssen sier i dagens VG at han ønsker å pålegge statlige selskaper å innkalle personer med innvandrerbakgrunn til jobbintervju. - Et håpløst forslag som ikke vil bedre integreringen, mener Siv Jensen.
- Kvotering er det dårligste virkemiddelet for å bedre integreringen. Forskjellsbehandling på bakgrunn av opphav skaper grobunn for rasisme. Dessuten bør det ikke være noe annet enn kvalifikasjoner som bør avgjøre om noen får en jobb eller ikke. Spesielt ikke i lederstillinger i statlige bedrifter, sier Jensen
- Statlige bedrifter forvalter i praksis skattebetalernes penger. Dette er et stort ansvar, og bedriftene bør ikke brukes som politiske instrumenter. Dette er bedrifter som må drives profesjonelt, derfor bør det være en selvfølge at bedriftene selv får bestemme hvem som får komme på jobbintervju.
Siv Jensen mener den nye Arbeids- og sosialministeren bør vise de statlige bedriftene litt mer tillit, enn å implisitt beskylde dem for å ikke ansette personer med innvandrerbakgrunn.
- Å ansette medarbeidere er helt og holdent bedriftenes eget anliggende. Flere statlige bedrifter kan helt åpenbart ha fordeler av å ha flerkulturelle ansatte. Men dette vet bedriftene langt mer om enn Bjarne Håkon Hanssen, avslutter hun.
