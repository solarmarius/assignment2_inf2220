
18.09.02
Vegard Martinsen, (DLF)
Svart arbeid
De siste dagers debatt om svart arbeid viser hvor sykt samfunnet er blitt. Det skulle ikke bare være lovlig, men det skulle være betraktet som et udiskutabelt gode at folk utførte arbeidsoppgaver for hverandre, også når overføring av penger er involvert.
Dersom jeg har et behov for å få bygget et gjerde, eller bli undervist i topologi, eller å få ryddet mitt loft, eller å få pusset opp mitt hus, eller å få passet mine barn, eller å få ført mitt regnskap, så skulle det være den naturligste ting av verden å betale noen for å gjøre dette. Men i dag er dette forbudt dersom jeg ikke bruker folk som har arbeidstillatelse (smak på dette ordet: arbeidstillatelse: man må ha tillatelse fra myndighetene for å arbeide!!), eller ikke har sørget for registrering, betaling av skatt, arbeidsgiveravgift, moms, etc.
Selvfølgelig er det mange i dag som både utfører og får utført arbeide utenom byråkratiet, og dette fører til at en rekke arbeidsoppgaver som eller ikke ville ha blitt utført, blir utført. Dette øker velstanden for alle, både arbeidsgiver og arbeidstager. At en stor del av dagens barnepass og renhold utføres svart er vel ingen i tvil om. Men dette gjør at en stor del av norske borgere er lovbrytere, og dette minsker respekten for lov og rett, noe som på sikt er svært skadelig. (En pussig observasjon man kan gjøre i disse dager er at en polakk som reparerte et gjerde for en fremtredende Venstre-politiker uten at papirer etc. var i orden, umiddelbart ble utvist fra Norge. Man kunne kanskje ønske at det var like lett å utvise utlendinger som virkelig begår kriminelle handlinger, men man kan få det inntrykk at det i dag er en større forbrytelse å arbeide uten myndighetenes tillatelse enn å begå innbrudd, tyveri og overfall.)
Nå er det snakk om reformer på dette området, og disse innbærer at man inntil en viss grense skal kunne få utføre arbeid uten noen form for registrering/beskatning, men den som kjenner myndighetenes reformer rett vil merke at det vil bli verre og vanskeligere etter reformen enn det var før.
Løsningen på dette problemet er selvsagt å la alt i forbindelse med arbeid være frivillig: dvs. la det være tillatt både å utføre arbeid og å betale for det. Det er nok et stykke igjen før vi kommer dit, dessverre.
