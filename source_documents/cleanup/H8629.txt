
Dato: 1. oktober 2004
Stortingsrepresentant Per Sandberg (FrP)
- Skuffende mangfoldighetsmelding
Innvandringspolitisk talsmann i FrP, Per Sandberg, er skuffet over at Regjeringens såkalte mangfoldighetsmelding ikke tar inn over seg de faktiske utfordringene knyttet til integrering. - Meldingen legger opp til få klare tiltak, og en integreringsprosses som i alt for stor grad skal skje på innvandrernes egne premisser, uttaler Sandberg.
Per Sandberg reagerer på utgangspunktet i hele meldingen og etterlyser klarere verdigrunnlag. - Når Regjeringen legger opp til en ny debatt om hvilke verdier som skal være gjeldende i det norske samfunnet, må man stille seg spørsmålet om hva som er galt med de tradisjonelle og jordnære norske verdiene som landet er tuftet på, sier Sandberg. Han mener det er viktig å respektere andres verdier og meninger, men at det ikke må bety at landets egne verdier skal underprioriteres.
Sandberg synes det er bemerkelsesverdig at Regjeringen ser ut til å avgrense integreringsbegrepet slik at det ikke omfatter de som er født i Norge. - Dette skjer jo på tross det vi vet om at flere 2. generasjons innvandrere verken håndterer språket eller har tilstrekkelige kunnskaper om samfunnet. Integreringsarbeidet er jo ikke fullendt før også 2. generasjons innvandrere fungerer som en integrert del av Norge, sier Sandberg
Sandberg mener det er en skuffelse å registrere at Erna Solberg ikke har fulgt opp FrPs oppfordringer om sette krav til innvandrerne i sentrum av debatten. - Meldingen har dessverre et altfor stort fokus på de tilbudene det offentlige skal gi tilby innvandrerne, avslutter en oppgitt Sandberg
