
fredag 3. januar 1992
FORSLAG OM KONTANTSTØTTE-ORDNING
Kristelig Folkeparti foreslår at Stortinget skal be regjeringen "fremme forslag om en ordning med kontantstøtte til småbarnsfamilier". Dette skjer i form av et forslag som tre av partiets stortingsrepresentanter har levert. Forslaget om kontantstøtte til småbarnsforeldre var blant Kr.F.'s viktigste valgkampsaker ved stortingsvalget i 1989.
I begrunnelsen for forslaget viser de tre Kr.F.-representantene Eleornore Bjartveit, Solveig Sollie og Kåre Gjønnes til at Finland i flere år har hatt en ordning med kontantstøtte til småbarns-familier. Når svangerskapspermisjonen er slutt, har foreldrene rett til enten barnehageplass eller kontantstøtte fram til barnet er tre år gammelt. Den nye svenske regjeringen har varslet at den vil foreslå en liknende ordning i Sverige.
"For Kristelig Folkeparti er det et viktig mål for familiepolitikken at foreldre skal ha et reelt valg mellom arbeid i og utenfor hjemmet mens barna er små. Dette tilsier at det også må satses på andre ordninger enn bevilgninger til barnehageplasser," heter det i begrunnelsen fra forslags-stillerne, som tilføyer at en kontantstøtteordning i Norge sannsynligvis vil redusere behovet for økning av barnehageplassene, full behovsdekning vil bli oppnådd raskere, og vil bli mindre kostbart investeringsmessig.
Forslaget gjør også rede for hvordan den finske ordningen fungerer, med en grunndel som tilsvarer omlag 3.000 nkr., en søskendel på omlag 600 nkr. pr. barn under sju år dersom disse ikke har kommunalt barnehageplass, og en behovstilleggsdel som varierer fra 0 til omlag 2.400 nkr. pr. måned. I tillegg har de fleste kommunene en frivillig kommunal kontantstøtte som kommunestyrene fastsetter selv.
"Dersom kontantstøtten ble lagt på nivå omtrent med størrelse på de statlige tilskuddene til en barnehageplass, vil kostnadene til ordningen ikke bli større enn det en full barnehagedekning koster," argumenterer forslagsstillerne, som mener ordningen kan utbygges gradvis beløpsmessig. I første omgang er det å få vedtatt prinsippet som er viktig, konkluderer Eleonore Bjartveit, Solveig Sollie og Kåre Gjønnes.
