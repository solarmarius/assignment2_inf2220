
søndag 18. juni 2000 10:21:53
Venstres landsstyre:
- Eit informasjonssamfunn for alle
Samansmelting av teknologi for overføring av lyd, bilete, tekst og data til ein digital teknologi skaper behov for mykje større overføringskapasitet i tele- og datanetta. For å ta del i, og hauste gevinstane av IT-utviklinga, må det derfor byggjast ut breibandsnett med høg overføringskapasitet. Å leggje til rette for dette er eit viktig samfunnsansvar styresmaktene må ta.
Venstres landsstyre vil ha ei satsing på utvikling av breibandsnett i hele landet. Konkurransen mellom ulike private aktørar har til no gjeve innbyggjarane i heile landet stadig billigare og betre tele- og internettenester. Denne dynamikken må leggjast til grunn og brukast også i ei satsing på breibandsnett. Eit mangfald av ulike løysingar er også nødvendig på grunn av den norske geografien. Samtidig må det offentlege stimulere til utbyggjing i dei delane av landet som private aktørar eventuelt ikkje vil gjennomføre for eiga rekning.
Venstres landsstyre meiner dette bør vere hovedpunkta for det offentlege i ei nasjonal satsing på tilgang til breiband for alle:
Satsing på avanserte tenester som kan skape ein betre og meir brukarvennleg offentleg sektor, for eksempel telemedisin og døgnopen forvalting. Slik blir det offentlege ein krevjande kunde som etterspør breibandsnett.
Byggje ut HØYKOM-ordninga som delfinansierer tenester i breibandsnett i distrikta til å bli ei stor, landsomfattande ordning.
Satse på breibandtilgang for alle skular, høgskular og universitet.
Gå inn i eit tett samarbeid med næringslivet om forsking, utvikling og finansiering av nyskaping for å kunne utnytte satsing på breibandsnett til industriell utvikling i Noreg.
Arbeide meir aktivt ovanfor EU for at det skal bli lov å påleggje teleaktørar med sterk marknadsstilling kostnadsdeling og leveringsplikt i heile landet også når det gjeld breibandsnett.
