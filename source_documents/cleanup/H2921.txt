
Oslo 9.3.97
Landsstyret i Kristelig Folkeparti uttaler:
KrF SIER NEI TIL UTBYGGING AV ØVRE OTTA
Kristelig Folkepartis landsstyre vil anbefale et nei til kraftutbygging i Øvre Otta. Utbyggingen av Øvre Otta-vassdraget vil sannsynligvis bli den første store kraftutbyggingen som foreligger til behandling i neste stortingsperiode. Utbyggingen vil få store konsekvenser for berørte vann og elver, redusere omfanget av urørt natur og komme i konflikt med villreinens leveområder og den planlagte Reinheimen Nasjonalpark.
A/S Opplandskraft har søkt om konsesjon til utbygging av hovedelva Otta i Nord-Gudbrandsdalen og åtte av dens sideelver. Det er planlagt to kraftverk, Glitra og Øyberget. Utbyggingen vil bl.a. sterkt redusere vannføringen i turistattraksjonen Dønfossen i Skjåk, og i flere av sideelvene. Traseene for kraftlinjene i tilknytning til utbyggingen er også svært kontroversielle. Det er dessuten betenkelig å ta en beslutning om utbygging av Øvre Otta før grensene for den planlagte Reinheimen Nasjonalpark er fastsatt. Landsstyret i Kristelig Folkeparti går derfor ikke inn for den planlagte Øvre Otta-utbyggingen nå.
Kristelig Folkeparti mener at ENØK-tiltak og modernisering av eldre kraftverk må prioriteres framfor ny kraftutbygging og bruk av fossilt brennstoff. Dette innebærer at det må satses på opprustnings- og til dels utvidelsesprosjekter, samt utbygging av småkraftverk. Det må etableres et eget omfattende energispareprogram og et større program for satsing på nye fornybare energikilder, bl.a. bioenergi, vindkraft og solvarme. Dette vil KrF følge opp i neste stortingsperiode, uttaler landsstyret i Kristelig Folkeparti.
