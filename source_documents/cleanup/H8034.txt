
2.12.2003
Nestleiar i samferdselskomiteen Jorunn Ringstad, Senterpartiet
Lesarinnlegg
Uroleg for riksvegferjene
For enkelte deler av Noreg, er riskvegferjene ein viktig del av vegnettet. Utan ferjene som knytt saman ulike sider av fjordanen, eller som er bindeledd mellom øy og fastland vil det vera vanskeleg å oppretthalde busetnad og eit levande næringsliv. Dette tek Senterparitet på alvor, og partiet har mellom anna programfesta eit mål om gratis ferje.
I den seinare tida, er det kome tiltak og signal frå regjeringa som gjer at det er på høg tid å rope eit varsko for riksvegferjene. I Regjeringa si budsjettinnstilling, heiter det mellom anna at ein vil ha tilnærma full konkurranseutsetjing innan 7 til 10 år og ein ønskjer å sjå på mannskapssertifikatet slik at ein kan redusere bemanninga på ferjene. I samband med budsjetthandsaminga, stilte Senterpartiet spørsmål til departementet kva skal konsekvensar dette vil få. Svaret er ein reduksjon i driftskostnader, men og auka kødanning i periodar med høg trafikk. Med andre ord, i dei periodane av døgnet kor eksempelvis pendlarane er avhenging av eit godt tenestetilbod, vil det oppstå kunne problem og forseinkingar. Departementet argumenterar med at mannskapskostnadane er om lag 50% av driftsutgiftene til ferjene, slik at reduksjon av desse kostnadane vil være svært viktige i effektiviseringa av ferjene. I ei tid med stor arbeidsløyse, er det altså reduksjon av tilsette som skal være løysinga.
Dette vil gå ut over det tilbodet ein har i dag, både når det gjeld oppretthaldinga av gode kommunikasjonsnett og når det gjeld arbeidsplassar i distrikta. Når ein i tillegg aukar forsøk med endra takstsystem som resulterar i så store auka kostnader for næringslivet at ein må vurdere nedlegging av verksemder enkelte stader, då er det verkelge på tide å rope varsko.
Senterpartiet har i sitt alternative budsjettframlegg i haust gått inn for å auke løyvingane til riksvegferjedrifta med 180 mill. for å oppretthalde dagens nivå for tryggleik og auka frekvens på ferjene. Vi vil ikkje godta at folk skal miste jobbane sine, at ferjetilbodet skal reduserast og at næringslivet skal få auka kostnadar som gjer det vanskeleg å drive verksemder på stader der ein er avhenging av ferje. Ein tankegang der ein isolert ser på dei økonomiske kostnadane ved å drive riksvegferjene og mellom anna kuttar ned på bemanninga utan å tenkje på konsekvensar for folk og busetnad i desse områda, er ikkje akseptabelt.
Sentrepartiet vil at det skal vera gode tilbod for dei som har ferjene som ein del av riksvegen sin. Det betyr blant anna at løyvingane til dette formålet må aukast. Løysingane som er skissert av regjeringa skapar ingen tryggleik verken for folk eller næring. Her må vi kunne stå saman for å hindre ei utvikling som vil ramme allereie utsette strok av landet. Senterpartiet vil fortsette å arbeide mot full konkurranseutsetjing og tiltak som rammar næringsliv og viktige arbeidsplassar. Vi vil halde fast på at riksvegferjene er ein del av vegnettet, og det må løyvast midlar til dette slik at målet er gratis ferjer som gir gode vilkår for både folk og verksemder.
