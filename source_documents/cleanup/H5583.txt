
21. februar 2002
Stortingsrepresentant Anita Apelthun Sæle, KrF:
Vil ha nye tiltak mot tvangsekteskap
Vil ha nye tiltak i kampen mot tvangsekteskap: Vil skjerpe kravene til bevis ved familiegjenforening
- Ekteskap som inngås i utlandet må sertifiseres ved en offisiell seremoni på norsk utenriksstasjon for å gi grunnlag for familiegjenforening, foreslår stortingsrepresentant for Kristelig Folkeparti, Anita Apelthun Sæle. Hun vil i dagens interpellasjonsdebatt på Stortinget foreslå dette overfor Kommunal- og regionalministeren.
-Et krav om at ekteskapet også må være stadfestet på norsk utenriksstasjon vil bidra til å forhindre tvangsekteskap. Ved en seremoni på en norsk utenriksstasjon der det vil være en systematikk i å spørre om ekteskapet er inngått frivillig vil gi en ung jente eller gutt som tvinges inn i ekteskap mulighet for å be om hjelp fra vårt utenrikspersonell. Man vil så kunne få hjelp til å reise tilbake til Norge og her bli ivaretatt, sier Sæle.
Ekteskap med en person som har lovlig opphold i Norge gir grunnlag for familiegjenforening. Ungdom med minoritetsbakgrunn og ulike organisasjoner forteller om ekteskap som er inngått i utlandet under sterkt press eller ved tvang. Det fortelles også om at ekteskap i enkelte tilfeller inngås uten at begge parter er til stede. -Det er nødvendig å iverksette tiltak for å forhindre at ekteskap som ikke er inngått frivillig kan danne grunnlag for familiegjenforening i Norge, mener Anita Apelthun Sæle.
