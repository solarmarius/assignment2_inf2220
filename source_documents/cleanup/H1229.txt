
Stortinget, 26. april 2001
Børge Brende
Bra at selv Ap nå sier nei til trenings-moms
- Bare uker etter at finansministeren sendte ut et høringsbrev der Regjeringen opprettholder sitt forslag om å momsbelegge trening, går nå partileder Thorbjørn Jagland ut og varsler at man likevel er imot.  Det er sent, men bra at Arbeiderpartiet nå innser galskapen i å fra 1. juli halvere momsen på potetgull, sjokolade og cola og så å gjøre det 24% dyrere å trene på treningsstudio!
Det er et viktig slag for folkehelsa her i landet at man nå dropper momsen på trening, men et halvt års uklarhet kunne ha vært unngått hadde Regjeringen tatt seg mer tid og utredet momsreformen grundigere.  Forslaget om at de som har legehenvisning skulle slippe moms, som var det siste innspillet fra finansministeren før den totale snuoperasjonene var på plass, var i alle fall helt håpløst.  Norske leger har annet å drive med enn å skrive bekreftelser til pasienter med behov for å trene.  Det er faktisk bra for alle å trene og dette bør ikke momsbelegges.  Bare det å finne på noe slikt krever at man i utgangspunktet er så avgiftsivrige som bare Det norske Arbeiderparti på sitt verste kan være.  At partilederen plutselig har blitt imot treningmoms må jo være tungt å svelge for de ivrigste tilhengerne av denne momsen i eget parti.
At Ap. nå snur i treningsmoms-saken kommer på toppen av at statsministeren angrer seg for skatteøkninger gjennom toppskatten for folk flest. Det er tydelig at valgkampen er i gang, men folk flest kjenner nok lusa på gangen, og vet at Arbeiderpartiet alltid vil finne nye skatter og avgifter å øke. Folk har ikke glemt at Arbeiderpartiet og sentrumspartiene har økt skattene med 12 milliarder den siste påminnelsen om det kom med den siste strømregningen.
