
Fredag 5. februar 1993
KrFK-leder Aud-Inger Aure:
SKATTEREFORMEN HEMMER SYSSELSETTINGEN
Dersom regjeringen og Stortinget mener alvor når de vil ha et krafttak mot arbeids-ledigheten, må de være villige til å se på skattereformen en gang til. Reformen må reformeres, og det er meningsløst å "frede" den i to år til. Først og fremst må det gjøres noe med delingsmodellen. Det sa lederen for Kristelig Folkepartis Kvinner, Aud-Inger Aure, på årsmøtet i Møre og Romsdal KrFK i Molde fredag.
-Delingsmodellen er en enestående norsk oppfinnelse. Ingen andre land har noe til-svarende, og den har skapt stor usikkerhet blant bedriftseiere og -ledere, og har skapt en "vente-og-se"-holdning hos mange. Det er stor skepsis til hvordan effekten av skatte-reformen vil bli, ikke minst hos potensielle gründere, og i det eksisterende næringslivet. Ved siden av at det må gjøres noe med delingsmodellen, må man også få tilbake noen av de mulighetene til avsetninger som reformen har fjernet. Dette gjelder særlig muligheten til avsetninger for å møte garantiansvar, sa Aud-Inger Aure.
Hun kritiserte også at aktive bedriftseiere skal straffes med ekstra skatt fordi de gjør en innsats i sin egen bedrift.
-Skattepolitikken legger et av de viktigste rammevilkårene for næringsutvikling, og dermed for flere arbeidsplasser i privat sektor. Det vil være tragisk dersom det skal knyttes så mye prestisje til skattereformen at man ikke kan gå inn og rette opp åpenbare urimeligheter. Jeg er overbevist om at ved en evaluering om to år, vil dette være av de ting man går inn og forandrer. Men i mellomtiden vil arbeidsledigheten ha vokst enda mer. Derfor må det handles nå, understreket Aud-Inger Aure i sitt foredrag på årsmøtet til Møre og Romsdal KrFK.
