
Onsdag 29. oktober 1997
Lagtingspresident Odd Holten (KrF):
TELETJENESTER VELEGNET SOM DISTRIKTSARBEIDSPLASSER
-Teletjenester må være spesielt godt egnet til å sikre sysselsetting i distriktene. Nettopp derfor virker det litt uforståelig at Telenor nå vil sentralisere disse tjeneste, og avvikle arbeidsplasser ute i distriktene. Sarpsborg-regionen er blant dem som blir rammet. Det sier lagtingspresident Odd Holten (KrF, Østfold). Onsdag tok han dette spørsmålet opp med samferdselsminister Odd Einar Dørum i Stortingets spørretime.
-Teletjenestene står midt i en stor ekspensjonsperiode som stiller store krav til såvel tekniske som organisatoriske løsninger. Men det bør vel ikke være slik at man omorganiserer for omorganiseringens egen skyld? Det er vanskelig å se hva slags gevinst man har av slike operasjoner dersom resultatet blir at medarbeidere settes på ventelønn. Det er verken god økonomi eller god personalbehandling, sier Odd Holten.
Samferdselsministeren sa i sitt svar at han vil gå inn i en dialog med Telenor for om mulig å opprettholde arbeidsplassene i distriktet, sammen med et best mulig tjenestetilbud.
-Jeg har forståelse for at statsråden ikke kan gripe direkte inn i omstruktureringen av Telenor, men må holde fast ved at dersom det er en type arbeidsplasser som bør kunne legges til distriktene, må det være slike der teknologien i den grad ligger til rette for det, sier Odd Holten.
