
10.12.97
Marit Tingelstad,
UNGDOMSTRINNET - SKOLENS AKILLESHÆL
-Ungdomsskolen er skoleverkets akilleshæl, sa stortingsrepresentant Marit Tingelstad i sitt innlegg under debatten i Stortinget i dag.
Tingelstad viser til Regjeringens politiske grunnlagsdokument fra Voksenåsen, samt Senterpartiets programformuleringer, der det påpekes nødvendigheten av å redusere elevtallet i klassene fra 30 til 28. På lengre sikt er det en målsetning å senke elevtallet i 2. til 10. klasse ned til 25 elever pr. klasse.
- Elever på ungdomstrinnet befinner seg i en brytningstid og i en sterk utviklingsfase. Med 30 elever i klassen sier det seg sjøl at det ikke er lett å gi alle elever tilstrekkelig tid og oppmerksomhet, fortsetter Tingelstad.
Elevene har, i følge den generelle delen av læreplanen, en lovfestet rett til opplæring tilpasset egne evner og behov.
- Dersom vi ikke klarer å gi elevene på dette nivået gode læringsvilkår, vil vanskelighetene forsterke seg oppover i den videregående skolen, sier Tingelstad.
Det å gi læreren bedre anledning til å følge opp den enkelte elev vil bidra positivt til elevenes og lærernes arbeidssituasjon og dermed være et viktig bidrag til å heve kvaliteten på undervisningen.
- Vi registrerer ut i fra uttalelser fra Ap og H at disse partiene ikke er villige til å prioritere et slikt kvalitetsforbedrende tiltak i skolen, avslutter Tingelstad.
