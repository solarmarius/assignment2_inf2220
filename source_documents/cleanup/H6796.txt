
(Vedtatt av Venstres landsmøte 6.-8. mars 1981 og revidert siste gang på Venstres landsmøte 2000)
VEDTEKTER FOR VENSTRE
§ 1. FORMÅL
Venstre har til formål å samle kvinner og menn med et sosialt liberalt grunnsyn til innsats for fred og internasjonalt samarbeid, og for sosial, kulturell og økonomisk framgang i vårt land og i verden som helhet, gjennom opplysning å øke forståelsen og interessen for samfunnsspørsmål og å virke for å få Venstrefolk valgt inn i landets representative organer.
§ 2. MEDLEMSKAP
Personer over 15 år som ikke er medlem i noe annet parti, og som deler Venstres grunnsyn, kan bli medlem av Venstre. Medlemskap oppnås gjennom medlemskap i et lokallag, fylkeslag eller til Venstres Hovedorganisasjon direkte. Bare den som har betalt den fastsatte kontingenten innen den vedtektsfestede frist kan regnes som medlem.
Støttemedlemskap kan tegnes som medlemskap i Venstre sentrale arkiv. Kontingenten for det påfølgende år fastsettes av lokallagets årsmøte, fylkeslagets årsmøte og Venstres landsmøte og kreves direkte inn fra det sentrale sekretariat..
§ 3. ORGANISASJON
a) Organer.
Venstre er sammensatt av fylkeslag og lokallag. Venstres sentrale organer er landsmøtet, landsstyret og sentralstyret. Landsstyret kan med 2/3-flertall tillate en annen regional organisering enn etter dagens fylkes og kommunegrenser. Vedtektene for slike regionale lag godkjennes av landsstyret på samme måte som fylkeslagenes gjør i dag.
b) Tilknyttede organisasjoner.
Følgende selvstendige organisasjoner med egne vedtekter er tilknyttet Venstre: Norges Unge Venstre, Norges Venstrekvinnelag og Norges Liberale Studentforbund.
c) Stortingsgruppa.
Partiets stortingsrepresentanter danner en egen gruppe med egne vedtekter og eget styre.
d) Likestilling.
For å fremme likestilling mellom kvinner og menn i politisk arbeid, skal begge kjønn som en hovedregel være representert med minst 40 prosent i Venstres styrer, utvalg og komitéer.
§ 4. FYLKESLAGENE
I hvert fylke skal det være et fylkeslag med egne vedtekter. Vedtektene, som skal godkjennes av landsstyret, må inneholde disse bestemmelser:
1. Fylkesårsmøtet skal holdes innen 15. februar. Sentralstyret kan etter søknad dispensere fra denne bestemmelse.
2. Venstrearbeidet ledes mellom årsmøtene av et fylkesstyre som består av leder, nestleder og minst tre styremedlemmer. Ett av styremedlemmene skal være nettverksansvarlig og ett medlem økonomiansvarlig. Når fylkesstyret har to nestledere bør den ene være ansvarlig for politiske saker med hovedvekt med kontakt med fylkestingsgruppen, programarbeid og informasjon. Den andre nestlederen bør være ansvarlig for oppfølging av det politiske arbeid i lokallagene. I tillegg har styret et medlem valgt av Unge Venstre og eventuelt et medlem valgt av Venstrekvinnelaget.
Lederen for Venstres fylkestingsgruppe tiltrer styret uten stemmerett.
Styret plikter å følge opp vedtektene, arbeidsoppgaver og retningslinjer og fordele ansvar deretter.
3. Fylkesstyret skal ta initiativ for å få i gang et effektivt arbeid i lagene og for å få stiftet lokallag i alle kommuner.
4. Senest en måned før landsmøtet tar til, sender fylkesstyret til landsstyret årsmelding og regnskaps-sammendrag fra fylkeslaget.
5. I god tid før stortingsvalg og fylkestingsvalg forbereder fylkesstyret nominasjon og sørger for at nominasjonsmøtet blir holdt innen utgangen av mars.
6. I fylkestingsvalgår sørger styret for at det i god tid blir utarbeidet et forslag til eget valgprogram for Venstre i fylket som vedtas på fylkesårsmøtet, eller etter vedtektene for det enkelte fylkeslag av et annet representativt fylkesmøte.
Fylkesstyret skal dernest arbeide for lister i flest mulig kommuner og for at kommunene utarbeider egne valgprogram.
Fylkesårsmøtet kan overlate til et eget program-møte å vedta programmet under forutsetning av at dette er valgt etter samme regler som fylkesårsmøtet.
I stortingsvalgår sørger styret for at fylkesårsmøtet behandler landsstyrets utkast til stortingsvalg-program.
7. Styret skal sørge for at det blir et godt samarbeid mellom fylkeslaget og Venstres representanter i fylkestinget.
8. Kontingenten innbetales til Hovedorganisasjonen innen de frister og retningslinjer landsstyret setter.
§ 5. LOKALLAGENE
Venstrelaget i en kommune utgjør et lokallag med egne vedtekter. Vedtektene, som skal godkjennes av fylkes-styret, må inneholde følgende bestemmelser:
1. Årsmøtet skal holdes innen 15. desember i arbeids-året.
2. Venstrearbeidet ledes mellom årsmøtene av et styre med leder og minst to styremedlemmer. Ett av styremedlemmene skal være nettverksansvarlig og ett medlem økonomiansvarlig. Styret består dessuten av en representant valgt av Unge Venstres lokallag og en representant valgt av Venstrekvinnelagets lokallag.
Lederen for Venstres kommunestyregruppe tiltrer styret uten stemmerett.
Styret plikter å følge vedtektene, arbeidsoppgaver og retningslinjer og fordele ansvar deretter.
3. Styrets hovedoppgave blir å synliggjøre Venstre og vise partiets politikk i praksis gjennom folkevalgte organer, og ved aksjoner i lokalmiljøet. Styret skal også drive et kontinuerlig vervearbeide.
4. Venstrelaget skal være innmeldt i fylkeslaget og skal hvert år senest innen utgangen av desember sende melding med regnskapssammendrag fra virksomheten siste året til fylkeslaget og Venstres Hoved-organisasjon.
5. Ved lokal kontingentinnkreving betaler laget den kontingent pr. medlem som er fastsatt av fylkesårsmøtet og landsmøtet. Kontingenten betales samlet til fylkeslaget, som igjen sender Hovedorganisasjonens del av medlemskontingenten til det sentrale sekretariat.
6. I kommunestyrevalgår sørger styret for at arbeidet med eget valgprogram og egen valgliste blir forberedt og gjennomført i god tid før valget.
7. Foran stortings- og fylkestingsvalg skal forslag til valgprogram behandles av et medlemsmøte før det behandles på fylkesårsmøtet.
8. Det skal etableres et nært samarbeid mellom laget og Venstres kommunestyremedlemmer og medlemmer av kommunale styrer, råd og utvalg.
9. Medlemskap, og de rettigheter medlemskap gir, oppnås bare i ett lokallag, og medlemmet kan bare være med å behandle og stemme over samme sak i ett lokallag.
§ 6. LANDSMØTET
I. Kompetanse og sammensetning.
a) Kompetanse.
Landsmøtet er øverste myndighet i partiet.
b) Ordinære landsmøter.
Ordinært landsmøte holdes i mars eller april hvert år. Tid og sted fastsettes av landsstyret, som også kaller møtet sammen.
c) Ekstraordinære landsmøter.
Ekstraordinært landsmøte holdes når landsstyret vedtar det eller når minst halvparten av fylkesstyrene skriftlig krever det. Tid og sted fastsettes av landsstyret, som også kaller møtet sammen. Det innkalles med minst 14 dagers varsel.
Fylkeslagene skal da straks sammenkalle til fylkesmøte for valg av utsendinger og behandling av de saker som er ført opp på saklisten for det ekstraordinære landsmøtet. Ekstraordinært landsmøte kan bare behandle den eller de saker som er angitt i innkallingen til møtet.
d) Frister.
Ordinært landsmøte skal kalles sammen med minst to måneders varsel. Forslag til landsmøtevedtak må være innkommet til landsstyret seks uker før landsmøtet. Sakliste og saksdokumenter skal sendes til de lag og organisasjoner som har representasjonsrett til landsmøtet senest fire uker før landsmøtet tar til. Forslag til vedtak som kommer senere enn disse fristene kan behandles av landsmøtet bare dersom landsmøtet vedtar dette med 2/3 flertall. Endringsforslag til utsendte utkast ved programbehandling må være sendt sekretariatet innen seks uker før landsmøtet. Endringsforslag etter denne fristen behandles ikke av landsmøtet med mindre landsstyret tar dem opp.
e) Sammensetning og representasjonsrett.
Landsmøtet består av landsstyrets medlemmer og av utsendinger valgt av fylkesårsmøtene i Venstre etter følgende regler:
1) Etter stemmetall: 1 utsending pr. påbegynt 1.200 stemmer inntil 8.000 stemmer og deretter en utsending pr. påbegynte 2.000 stemmer.
2) Etter medlemstall: 1 utsending pr. påbegynt 120 medlemmer.
Representasjonsretten etter punkt 1 bygger på det antall stemmer Venstre fikk i fylket ved siste fylkestingsvalg.
Representasjonsretten etter punkt 2 bygger på medlemstallet i fylkeslaget pr. 1. desember året før landsmøtet. Liste over disse medlemmene må foreligge og kontingenten skal være gjort opp seinest en måned før landsmøtet tar til.
Dernest har de tilknyttede organisasjonene Norges Unge Venstre, Norges Venstrekvinnelag og Norges Liberale Studentforbund 15 utsendinger fordelt etter medlemstall, dog slik at hver organisasjon har minst 2 delegater.
Det er en forutsetning for representasjonsretten at den tilknyttede organisasjon har avholdt årsmøte samme år som landsmøtet eller året forut, og at de har underorganisasjoner i minst 4 fylker eller utdannings-institusjoner i landet. Dernest må den enkelte organisasjon ha minst 100 medlemmer totalt.
Venstres statsråder og stortingsrepresentanter kan delta i forhandlingene, uten stemmerett.
Landsmøtets forhandlinger kan overværes av medlemmer av Venstre og av medlemmer i de tilknyttede organisasjoner.
II. Arbeidsoppgaver
a) Konstituering.
Under konstitueringen ledes møtet av lederen. Møtet oppnevner:
1. Møteledere, hvorav lederen er den ene.
2. Leder og to andre i en fullmaktsnemnd som gir innstilling til landsmøtet om godkjenning av utsendingenes fullmakter.
3. Minst to møtesekretærer.
4. Minst to referenter.
5. Et tellekorps.
b) Valg av sentralstyre.
Det første og det tredje ordinære landsmøte i stortingsperioden velger leder, to nestledere og bestemmer hvem som er første og annen nestleder, og fire medlemmer og fire varamedlemmer til sentralstyre. 1. varamedlem tiltrer automatisk alle møter, uten stemmerett.
c) Valg av landsstyremedlemmer.
Det første og det tredje ordinære landsmøte i stortingsperioden velger fire medlemmer og fire varamedlemmer til landsstyret.
d) Valg av revisor.
Det første og tredje ordinære landsmøte i stortingsperioden velger en statsautorisert revisor til å stå for revisjon av Venstres regnskaper.
e) Valg av valgnemnd.
Det andre og det fjerde ordinære landsmøte i stortingsperioden velger en valgnemnd etter forslag fra landsstyret, bestående av leder, åtte medlemmer og fire varamedlemmer, som på det etterfølgende landsmøtet legger fram forslag til valg av leder, to nestledere, åtte medlemmer og elleve varamedlemmer til landsstyret, sentralstyre, desisjonsnemnd og revisor.
f) Valg av redaksjonsnemnd.
Hvert ordinære landsmøte velger, etter innstilling fra landsstyret, leder, fire medlemmer og to varamedlemmer til en nemnd som på det etterfølgende landsmøte gjennomgår og redigerer de forslag landsmøtet oversender til nemnda og avgir deretter innstilling til landsmøtet.
g) Andre arbeidsoppgaver.
Alle ordinære landsmøter skal:
1. Gjennomgå og stemme over landsstyrets forslag til årsmelding og regnskap. Styret har ikke stemmerett som landsmøterepresentanter i disse sakene.
2. Gjennomgå og stemme over landsstyret forslag til mål, strategier og hovedlinjer for handlingsplaner i landsmøteperioden.
3. Behandle organisasjonssaker.
4. Fastsette den sentrale medlemskontingenten for det påfølgende kalenderår.
5. Behandle og stemme over andre saker som er fremmet i samsvar med vedtektene.
6. Fastsette hovedsak for det påfølgende landsmøtet og legge rammer for framdriften av forberedelsesarbeidet for denne saken.
i) Særlige arbeidsoppgaver i stortingsvalgår.
I stortingsvalgår skal landsmøtet:
1. Behandle og vedta arbeidsprogram for kommende stortingsperiode.
2. Drøfte planer for valgarbeidet.
j) Særlige arbeidsoppgaver i kommunestyre- og fylkestingsvalgår.
I kommunestyre- og fylkestingsvalgår skal landsmøtet:
1. Drøfte planer for valgarbeidet.
III. Avstemmingsregler
Møtelederen foreslår avstemmingsmåten, men valg skal foretas skriftlig om noen krever det. Vedtak i andre saker enn de som gjelder vedtektsendringer gjøres med vanlig flertall. Dersom stemmetallene for og mot vedtak er like, faller forslaget. Ved valg av leder og nestleder, kreves over halvparten av de avgitte stemmer. Oppnås ikke det ved første gangs votering, skal det være bundet omvalg mellom de to som har fått flest stemmer. Dersom stemmetallene er like ved andre valg, skal det foretas loddtrekning.
Stemmesedler ved valg skal inneholde et antall navn som tilsvarer det antall personer som skal velges.
§ 7. LANDSSTYRET
a) Kompetanse.
Landsstyret leder Venstres arbeid mellom landsmøtene i samsvar med de vedtak som blir fattet av landsmøtet. Styret kommer sammen minst to ganger mellom hvert ordinære landsmøte og ellers så ofte lederen eller fire i sentralstyret finner det formålstjenlig, eller når minst sju styremedlemmer skriftlig krever det. Det er vedtaksført når minst to tredeler av medlemmene, deriblant lederen eller en av nestlederne, er til stede. Lederen kaller landsstyret sammen og leder møtene.
b) Sammensetning.
Landsstyret er sammensatt av sentralstyret, av de fire landsmøtevalgte landsstyremedlemmene, av fylkeslederne med fylkesnestledere som varamedlemmer, et medlem valgt av Norges Venstrekvinnelag, et medlem valgt av Norges Liberale Studentforbund, to valgt av Norges Unge Venstre.
Avgått fylkesleder fungerer i landsstyret fram til og med landsmøtet.
Venstres statsråder og stortingsrepresentanter tiltrer styret uten stemmerett.
De valgte varamedlemmene til sentralstyret er også varamedlemmer for sentralstyremedlemmene i landsstyret.
c) Arbeidsoppgaver.
Hvert ordinære møte i landsstyret skal drøfte retningslinjene for det organisasjons-messige og politiske arbeidet. På eget møte skal regnskap og budsjett behandles. Styret skal ta initiativ til å få i gang et tilfredsstillende arbeid i lagene. Det skal særlig påse at det blir oppstilt Venstremedlemmer som kandidater ved valg til offentlige verv og at partiet blir representert i offentlig oppnevnte organer. Til å ta seg av særlige arbeidsoppgaver kan landsstyret oppnevne nødvendige utvalg.
Landsstyret skal hvert år legge fram forslag til mål, strategier og handlingsplaner.
d) Mønstervedtekter:
Landsstyret fastsetter mønster-vedtekter for fylkes- og lokallagene.
e) Redaksjonsnemnd og valgnemnd:
Landsstyret innstiller på valg av redaksjonsnemnd og valgnemnd overfor landsmøtet.
f) Protokoller.
Protokoll fra landsstyremøtene skal sendes til medlemmer og varamedlemmer av styret, til ledere og sekretærer i fylkeslagene og til de tilknyttede organisasjoner. Bemerkninger til protokollen må legges fram senest på det etterfølgende møte.
g) Avstemmingsregler.
Møtelederen foreslår avstemmingsmåten, men valg skal foretas skriftlig om noen krever det. Et vedtak krever vanlig flertall. Er stemmetallene for og mot vedtak like, faller forslaget. Er stemmetallene like ved valg, skal det foretas loddtrekning.
h) Programbehandling.
I god tid før stortingsvalg oppnevner styret en programnemnd med leder og minst seks medlemmer som innhenter forslag fra fylkeslagene om saker som bør tas med i valgprogrammet.
Etter at forslagene er innkommet, lager nemnda et utkast til valgprogram som legges fram for landsstyret, fylkes- og lokallagene.
Landsstyrets forslag til stortingsvalgprogram sendes lokal- og fylkeslagene senest 31. oktober året før stortingsvalget. Etter at uttalelser fra fylkes- og lokallagene er innkommet, utformer landsstyret sitt endelige forslag til valgprogram som legges fram for landsmøtet sammen med disse uttalelser.
§ 8. SENTRALSTYRET
a) Kompetanse.
Sentralstyret leder Venstres arbeid mellom landsstyremøtene i samsvar med de vedtak som gjøres av landsmøtet og landsstyret. Det kommer sammen så ofte lederen finner det formålstjenlig eller når minst fire medlemmer krever det. Det er vedtaksført når minst fem medlemmer, deriblant lederen eller en av nestlederne, er til stede. Lederen kaller sentralstyret sammen og leder møtene.
b) Sammensetning.
Sentralstyret består av lederen, de to nestlederne, fire medlemmer og fire varamedlemmer valgt av landsmøtet og av en representant valgt av Norges Venstrekvinnelag og av en valgt av Norges Unge Venstre med personlige varamedlemmer.
Lederen i Venstres stortingsgruppe tiltrer sentralstyret uten stemmerett.
c) Avstemmingsregler.
Sentralstyret følger de samme avstemmingsregler som landsstyret.
d) Protokoller.
Protokoll fra sentralstyrets møter sendes til medlemmer og varamedlemmer av landsstyret og de tilknyttede organisasjoner. Bemerkninger til protokollen må legges fram senest på det etterfølgende møte.
§ 9. SEKRETARIATET
Venstre har et sekretariat med en generalsekretær og med det personale landsstyre til enhver tid gjør vedtak om. Generalsekretær ansettes av landsstyret. Det øvrige personale ansettes av sentralstyret eller den som sentralstyret gir fullmakt. Generalsekretæren har rett til å delta på landsmøter, landsstyremøter og sentralstyremøter, men uten stemmerett.
Andre funksjonærer kan innkalles og gis talerett på disse møtene etter vedtak i de enkelte organer.
Ansatte i Venstres organisasjon kan ikke ha tillitsverv på samme nivå, eller ha tillitsverv som innebærer representasjon på samme nivå som ansettelsesforholdet utgår fra.
§ 10. URAVSTEMMING
Politiske eller organisasjonsmessige saker som ikke gjelder vedtektene, budsjett og regnskap, valg av tillitsfolk eller sekretariat, kan forelegges medlemmene til rådgivende uravstemming pr. post når landsstyret eller landsmøtet gjør vedtak om det, når fem fylkesmøter ber om det eller 400 medlemmer skriftlig forlanger det. Stemmeberettigede er alle som er registrert som medlemmer av Venstres lokallag senest tre måneder før avstemningen skal finne sted. Landsstyret gir nærmere regler om gjennomføring av uravstemminger.
§ 11. TILLITSREPRESENTANTER I OFFENTLIGE ORGANER
a) Venstres representanter i folkevalgte organer er bundet av partiets programmer og sin egen overbevisning.
b) Det skal være et nært samarbeid mellom partiets organer og Venstres stortingsgruppe. Stortings- gruppens vedtekter bør gi møterett for lederen og andre tillitsvalgte i Venstre etter nærmere regler.
c) Saker som ikke dekkes av bestemmelser i landsprogrammer eller landsmøtevedtak skal behandles i fellesmøte mellom stortingsgruppe og landsstyre når gruppestyret eller sentralstyret ber om det.
§ 12. VEDTEKTENE
Disse vedtektene endres av landsmøtet når minst to tredeler stemmer for det. Forslag til vedtektsendringer legges på forhånd frem for landsstyret, de tilknyttede organisasjoner og fylkeslagene.
