
Stortinget, 21. august 2001
Sonja I. Sjøli
Bedre sent enn aldri for regionsykehusene
Det er gledelig at Regjeringen endelig tar inn over seg regionsykehusenes vanskelige økonomiske situasjon og varsler en ekstrabevilgning på 250 mill kr for inneværende år. Da Stortinget behandlet revidert budsjett i juni, var tonen fra Arbeiderpartiet en annen. De overså et åpenbart behov for økte bevilgninger dersom tilbudet til pasientene ikke skulle bli dårligere, og stemte mot forslag fra Høyre om nettopp 250 mill kr ekstra til regionsykehusene. Den varslede ekstrabevilgningen føyer seg dermed inn i rekken av snuoperasjoner fra Arbeiderpartiets side etter hvert som valgdagen nærmer seg.
Høyre mener det er behov for omfattende endringer i systemene for finansiering av sykehusene, og har ved en rekke anledninger fremmet forslag om dette uten å få tilslutning fra Arbeiderpartiet. Stykkprisandelen må økes, slik at sykehusene får betalt i forhold til sine faktiske kostnader. Pengene må følge pasienten til det sykehuset som står for behandlingen, ikke via fylkeskommunen eller regionale helseforetak. Regionsykehusene får i dagens innsatsstyrte finansiering ikke dekket kostnader som skyldes at de behandler mer kompliserte tilfeller enn de øvrige sykehusene innen de samme sykdomsgruppene. Enhetsprisen som gir grunnlag for refusjon til sykehusene må differensieres slik at det tas hensyn til dette og regionsykehusene får betalt i forhold til sin faktiske pasienttyngde.
