
12. februar 2002
stortingsrepresentantene John I. Alvheim, Harald T. Nesvik og Per Sandberg (FrP)
FrP vil ha tilnærmet lik omsorgslønn i kommunene
FrPs stortingsrepresentanter John I. Alvheim, Harald T. Nesvik og Per Sandberg har i dag lagt frem et privat forslag i Stortinget der de ber Regjeringen sørge for at det blir utarbeidet normerte satser for omsorgslønn i alle kommuner.
- Kommunene har i dag en plikt til å ha en ordning med omsorgslønn til personer som påtar seg særlig tyngende omsorgsoppgaver for nære pårørende eller andre. Dessverre er det mange kommuner som har et svært dårlig tilbud på dette området, sier stortingsrepresentant John I. Alvheim. - Riktignok er kommunene forpliktet etter lov om sosialte tjenester til å ha et slikt tilbud innenfor rammen av sine sosiale tjenester, men i mange kommuner gis det meget lave satser som omsorgslønn, påpeker Alvheim.
- Sammen med stortingsrepresentantene Harald T. Nesvik og Per Sandberg har jeg derfor lagt frem et forslag om å be Regjeringen sørge for normerte satser for omsorgslønn slik at det kan bli en tilnærmet likhet i alle kommuner og en fornuftig størrelse på omsorgslønnen.
- Hovedformålet med omsorgslønnen er, ifølge det Rundskrivet som gjelder, å bidra til best mulig omsorg for de som trenger hjelp i dagliglivet og å gjøre det mulig for private omsorgsgivere å fortsette med dette arbeidet. Så lenge satsene bestemmes etter kommunalt skjønn blir ytelsene i enkelte kommuner svært lave og antall timer en omsorgsyter får tildelt svært få. Vi skal huske på at personer som påtar seg omsorgen for pleietrengende personer ofte sparer samfunnet for store summer. Men viktigst er det at den som trenger pleie selv kan få velge omsorgsperson. Omsorgslønn gjør det mulig for dem som ønsker det å yte omsorg for sine nærmeste i eget hjem. Dette er en mulighet svært mange vil ønske - og ha glede av, sier Alvheim.
