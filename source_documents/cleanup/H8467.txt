
11.06.2004
Kristin Halvorsen, leder i SV
- ALL UKLARHET OM ULTRALYD RYDDET AV VEIEN
- De nye retningslinjene for ultralyd i svangerskapsomsorgen sikrer at tilbudet om ultralyd for gravide videreføres som i dag, sier Halvorsen. - Jeg er glad for at både Den norske lægeforening, Norsk gynekologisk forening og Den norske jordmorforening stiller seg bak de nye retningslinjene. Det rydder den usikkerhet som helsepersonell og mange gravide har hatt av veien, fortsetter Halvorsen.
Mange fagmiljøer var sterkt kritiske til regjeringens opprinnelige forslag til lovregulering av ultralyd. Stortingsflertallet og SV endret regjeringens forslag, men fremdeles var det usikkerhet om hvordan den nye loven skulle fortolkes. Stortinget ba derfor om at retningslinjene skulle legges fram for Stortinget før de skulle iverksettes. Dette er nå gjort i forbindelse med Revidert Nasjonalbudsjett.
Nå sier Den norske lægeforening ved president Hans Kristian Bakke følgende om de nye retningslinjene:
- Legeforeningen er av den klare oppfatning at de retningslinjene regjeringen har framlagt innebærer en videreføring av det som er etablert som god medisinsk praksis. Vi stiller oss således helt og holdent bak de fremlagte retningslinjene (Innst. S. nr. 250 (2003 - 2004) kap. 9.24.1)
Den norske jordmorforening ved leder Anne Marit Tangen sier det slik:
- Den norske jordmorforening har gjennomgått de nye retningslinjene for bruk av ultralyd i svangerskapsomsorgen og mener at disse retningslinjene er å anbefale (Innst. S. nr. 250 (2003 - 2004) kap. 9.24.1)
Kristin Halvorsen sier det har vært viktig at fagmiljøene har vært med i prosessen rundt de nye retningslinjene. Nå er det klart at alle gravide skal få tilbud om ultralyd ved 17 - 19 uke som i dag og på medisinske indikasjoner. Mors uro for at noe er galt med fosteret er også en medisinsk indikasjon. Utover dette vil gravide ha mulighet for ultralyd både før og etter 17 - 19 uke, selv om det ikke er medisinsk begrunnet. I det siste tilfelle kan den gravide kreves for en egenandel.
