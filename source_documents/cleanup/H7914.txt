
Dato: 16. oktober 2003
Stortingsrepresentant Bror Yngve Rahm, leder i Stortingets Energi- og miljøkomite
Om oljeutvinning i Barentshavet: Miljøet er viktigst for KrF
- Vi må sikre at oljevirksomheten ikke ødelegger evigvarende fiskeressurser i Barentshavet. Et klart krav til vår politikk skal være at vi tar forsvarlige beslutninger for miljøet og at vi ikke gambler med hensynet til fiskerier og miljø. Dette sier Bror Yngve Rahm, leder av Stortingets Energi- og miljøkomite.
KrF har i tråd med Sem-erklæringen forutsatt utarbeidelse av en konsekvensutredning for helårlig petroleumsvirksomhet (ULB) i de nordlige havområdene. Dette arbeidet er nå fulgt opp, og utredninga og høringsinnspillene fra denne skal danne grunnlaget for vår vurdering i spørsmål om ytterligere petroleumsvirksomhet i nordområdene.
- I motsetning til mange andre har ikke KrF forhåndskonkludert på denne utredningen. Lyset står derfor fortsatt på gult. Vi må skaffe oss full oversikt over alle innspill før vi kan svare på om og eventuelt på hvilke vilkår helårlig petroleumsvirksomhet kan være forenlig med øvrige hensyn og interesser i de nordlige havområdene, uttaler Rahm.
Rahm har full tillit til at Olje- og energidepartementet har gjennomført en så god utredning at man har et godt grunnlag for å foreta slike vurderinger. De kunnskapshullene som må tettes er man allerede i gang med å fylle. Som eksempel kan nevnes sjøfugl, der uredningen erkjenner at det er behov for oppdatert kunnskap. Det foreslås at det etableres et forum som utarbeider en plan for å dekke kunnskapsbehovet.
- KrF er garantist for at vi gjennomfører en ryddig og ansvarlig prosess rundt dette spørsmålet. Å ta vare på et sårbart miljø vil uansett være viktigst for oss, avslutter Rahm
