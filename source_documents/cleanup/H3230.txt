
4. oktober 2000
Frå finanspolitisk talskvinne Valgerd Svarstad Haugland:
Uakseptabel næringslivsprofil
- Framlegget til statsbudsjett inneheld mange gode forslag, men inndekninga er ikkje akseptabel. Ikkje minst for næringslivet er dette budsjettet katastrofalt. Når det gjeld dei store utfordringane som Helse-Norge står framfor, trengst ei klarare prioritering. Dette uttaler KrFs finanspolitiske talskvinne, Valgerd Svarstad Haugland, i ein kommentar til det framlagde statsbudsjettet.
-Skatte- og avgiftsaukane vil føre til ei kraftig forverring av næringslivet sine konkurransevilkår. Det er nok å nemna fjerning av aksjerabatten, forslaget om skatt på utbytte, innstramming i delingsmodellen og konjunkturavgift, uttaler Svarstad Haugland.
- Oppfølginga av dei vedtekne helseplanane synest å vera for dårleg, særleg når det gjeld psykiatri. Situasjonen på norske sjukehus krev ei omfattande satsing på sjukehusutstyr. KrF vil derfor sjå nærare på dette, seier ho.
- Når det gjeld framlegget til momsreform, manglar denne eit viktig element, redusert moms på matvarer. Dette er særleg viktig for barnefamiliane. Regjeringa sitt forslag om momskompensasjon på kjøttvarer er ikkje godt nok. Vi vil ha lågare momssats på alle matvarer. Då unngår vi ei favorisering av kjøtt på bekostning av frukt, grønt og fisk. Regjeringa si prioritering er underleg med omsyn til helseaspektet, seier Svarstad Haugland.
- Vi merkar oss at Ap møter seg sjølv i døra. Regjeringa legg fram mange forslag som Sentrum tidlegare har foreslått, men som Ap då kom med sterk kritikk mot.
