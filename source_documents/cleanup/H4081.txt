
mandag 13. november 1995 13:59:58
Venstres nye prinsipprogram presenteres:
Ideologisk motpol til Arbeiderpartiet
Med utkastet til nytt prinsipprogram skjerpes Venstres profil som det liberale sentrumspartiet.
- Vårt viktigste bidrag er å sette fokus på enkeltmenneskets frihet og rettigheter, og trekke klare grenser mellom individ, samfunn og stat. Ideologisk definerer vi oss som en motpol til sosialdemokratiet, sier Venstres politiske nestleder Terje Johansen.
Det nye prinsipprogrammet tar utgangspunkt i et liberalt og humanistisk menneskesyn, men poengterer samtidig at vern av disse verdiene krever både en sterk og aktiv statsmakt, og at det i samfunnet er et aktivt og levende uavhengig samfunnsliv.
- Fordi vår ideologi er sosial-liberalismen, vil vi styrke fellesskap mellom mennesker. Det er særlig viktig i et samfunn som forandrer seg raskt. Det er en utbredt feiloppfatning i dag at fellesskap betyr stat eller de offentlige. Venstre vil bygge opp under de frivillige fellesskap, i kulturliv og nærmiljø, sier Terje Johansen. Han mener at prinsipprogrammet med dette viser kontinuiteten i Venstres verdier.
Venstre vil slå ring om Velferdsstaten, men ønsker samtidig en grundig gjennomgang av alle velferdsordninger. Et hovedmål er å gjøre systemet enklere og mer forståelig for den enkelte. Slik vil den enkelte bli bedre i stand til å ta vare på egne rettigheter i systemet. Prinsipprogramkomiteen ønsker derfor en ordning med samfunnslønn eller garantert minsteinntekt.
Bredest omtale i programmet får miljøpolitikken og den økonomiske politikken. Hovedpoenget er at miljøpolitikk og økonomisk politikk må forenes til en langsiktig og forsvarlig forvaltning av ressursene. - Vi går i bresjen for et nytt skatte- og avgiftssystem som vil tvinge produsenter og forbrukere til å leve i pakt med naturens tåleevne, sier Terje Johansen.
En av sakene som er kommet sterkest i søkelyset, er komiteens forslag om å selge statens eierandeler i Statoil og Norsk Hydro. Johansen avviser at dette er noen høyredreining av partiet.
- Programmet må sees i sammenheng. Vi ønsker en prinsippiell diskusjon om de statlige industriselskapene spesielt, og om forholdet mellom stat og næringsliv generelt. Vi må spørre hva statens oppgaver skal være, sier Johansen.
Han hevder at et gjennomgående trekk i programmet er viljen til politisk styring av rammene om økonomien. Johansen er imidlertid skeptisk til statlig eierskap som et egnet styringsverktøy og mener at Venstre dermed plasserer seg mellom Senterpartiet og Høyre i disse spørsmålene.
Oslo, 13.11.95 kl. 14:00
