
20.12.2005
Eli Sollied Øveraas, Stortingsrepresentant for Senterpartiet
En merkedag for Kystfolket.
I dag vedtar Stortinget utbygging og finansiering av Atlanterhavstunnelen. Etter at lokale og regionale politikere, samt næringsliv i regionen har jobbet med denne saken i flere ti-år blir dette fergeavløsningsprosjektet endelig en realitet. Dette prosjektet pluss en rekke andre positive signaler i statsbudsjettet, viser at vi nå har fått en regjering som tar kystfolkets kommunikasjonsutfordringer på alvor sier Eli Sollied Øveraas stortingsrepresentant fra Senterpartiet og medlem i Transport- og kommunikasjonskomiteen.
Atlanterhavstunnelen vil bedre kommunikasjonene mellom Averøya og Kristiansund og dermed styrke Kristiansund som regionsenter. Prosjektet omfatter bygging av 3,9 km ny veg i dagen mellom Bremsnes og Øksenvågen på Averøya, en undersjøisk tunnel på omlag 5,7 km mellom Øksenvågen og Kristiansund og 0,6 km ny veg i Kristiansund.
Under valgkampen var det mange underlige utspill vedrørende denne saken. I august proklamerte daværende leder i Samferdselskomiteen Petter Løvik fra Høyre at nå gjensto kun Stortingets behandling, noe som førte til store medieoppslag i lokalpressen. I september stilte daværende regjeringsparti med Venstreleder Lars Sponheim og statsråd Skogsholm i spissen opp til champagnefest på Nordmøre med nye lovnader: proposisjonen var klar til behandling. Dette var en pussig forestilling, for rett etter valget kom det ny beskjed fra Regjeringen, og nå var beskjeden at de ikke rakk og behandle saken før ny regjering til trådde.
Jeg vil derfor benytte anledningen til å rose samferdselsminister Navarsete for den måten hun har tatt tak i saken på. Samtidig vil jeg rose komiteen for hurtig saksbehandling slik at Atlanterhavstunnelen kunne vedtas før jul.
