
06.04.2005
Heidi Sørensen og Sigbjørn Molvik (SV)
- Staten må rydde opp i miljøskandale
NRK Brennpunkt kunne 5. april avsløre at store mengder radioaktivt avfall ligger usikret i en slagghaug ved AS Norsk Bergverks nedlagte gruver i Ulefoss. Det radioaktive avfallet ligger rett ved drikkevannskilden til Telemark.
- Det er en skandale at norske helsemyndigheter har kjent til dette problemet i over 40 år uten å gjøre noe for å sikre det farlige radioaktive avfallet, sier Heidi Sørensen, stortingsrepresentant for SV.
Hun tok i dag spørsmålet opp med helseminister Ansgar Gabrielsen i Stortingets spontanspørretime. Han hadde selv ikke sett programmet, men lovte å ta kontakt med direktøren for Statens Strålevern umiddelbart.
Mengden avfall i slagghaugen i Ulefoss er omfattende, alene fire ganger så mye og 6-8 ganger så radioaktivt som fra norsk oljeproduksjon. Myndighetene krever at dette avfallet samles inn og deponeres forsvarlig. Staten har imidlertid ennå ikke erkjent ansvaret for avfallet eller sikringen av slagget i Ulefoss, og det pågår en diskusjon om hvem som skal betale for oppryddingen.
- Her må staten være ydmyk og erkjenne feil. SV vil kreve at staten sørger for sikring av alt industrielt radioaktivt avfall i Norge og betaler for opprydding der staten har eid anleggene, avslutter Sigbjørn Molvik, stortingsrepresentant for SV fra Telemark.
