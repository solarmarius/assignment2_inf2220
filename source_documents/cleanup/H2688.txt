
Pressemelding lørdag 4.mars 1995
Kristelig Folkepartis landsstyre:
LANDBRUKET FORTSATT EN VIKTIG NÆRINGSVEI!
Landbruksnæringen må bestå som en av bærebjelkene i lokalsamfunnene våre. Nødvendige omstillinger som følge av GATT/ WTO - avtalen må skje over tid. Staten og landbruksorganisasjonene må fortsatt forhandle om viktige elementer som priser i forbindelse med de årlige jordbruksoppgjør. Dette uttaler landsstyret i Kristelig Folkeparti i møte 3. og 4. mars 1995.
Den nye GATT/ WTO -avtalen fører til at Norge legger om importen av landbruksvarer fra et system med kvantitativt importvern til et system basert på tollsatser. Det er nødvendig å legge tollsatsene på et slikt nivå at det fortsatt kan føres reelle forhandlinger om priser i tilknytning til jordbruksoppgjøret. Vi må ha et tollvern som gjør det mulig fortsatt å drive lønnsom matproduksjon i Norge. Lave tollsatser kan føre til at prisene også på norske varer må settes så mye ned at det ikke vil være mulig for mange bønder å fortsette produksjonen. Landsstyret mener at det må legges til rette for økt import av landbruksvarer fra utviklingsland.
Den omlegging som skal skje, må gjøres over tid slik at nødvendige tilpasninger kan gjøres i samarbeid med næringen. Norge trenger ikke være i fremste rekke med lave tollsatser. Norsk landbruk vil trenge mer beskyttelse enn landbruket i mange andre land på grunn av våre klimatiske forhold og naturforhold. Kristelig Folkeparti mener det er viktig at det fortsatt kan drives et levedyktig landbruk i alle deler av landet.
Kristelig Folkeparti vil ellers advare mot en drastisk omlegging av omsetningssystemet for frukt og grønt. Den omsetningsordningen vi har hatt hittil har vært viktige virkemidler for å få en prisutjamning og dermed mest mulig like priser i hele landet. Samtidig har bøndene vært sikret avsetning for varene sine. Dette må fortsatt være viktige elementer i omsetningsordningen.
