
Dato: 16. mars 2004
Stortingsrepresentant John I. Alvheim (FrP)
POSITIV TIL OMSORGSPOENG!
KrF ønsker å innføre omsorgspoeng til alle kvinner som har hatt omsorg for små barn, med tilbakevirkende kraft helt til 1967. Dette er vel og bra dersom KrF klarer å finne frem til alle de kvinner dette gjelder. KrF har ikke sagt noe om hva tiltaket kommer til å koste. Er det Folketrygden som skal dekke utgiftene nå når Pensjonskommisjonens flertall i sin innstilling går inn for at utgiftene til pensjoner må reduseres for å redde folketrygdens økonomi?
- Jeg er positiv til at alle kvinner som har hatt omsorg for små barn skal få beregnet omsorgspoeng i folketrygden, som kan gi dem en pensjon som det går an å leve av, sier stortingsrepresentant John I. Alvheim (FrP). - Alle er jo bekymret for folketrygdens økonomi for tiden og Pensjonskommisjonens innstilling understreker at vi må kutte ned på vanlige folks pensjoner - har vi da råd til denne satsingen på omsorgspoeng? spør Alvheim.
- Jeg har ikke registrert at KrF har lagt frem noen kostnadsoverslag eller sagt noe om hvem som skal betale regningen for dette tiltaket, sier Alvheim som er litt forundret over at KrF ikke selv følger de retningslinjer de trekker opp for andre. - Når FrP fremmer forslag uten å påvise dekning eller i det minste legge frem kostnadsoverslag, er KrF stadig ute med kritikk for at FrP er uansvarlig, sier Alvheim. - Gjelder ikke dette for KrF, eller er KrF så "seriøse" at det ikke er nødvendig å kreve slike kostnadsoverslag fra dem, undrer Alvheim.
- Jeg er redd det kan bli vanskelig å finne frem til alle de som har hatt omsorg for barn helt tilbake til 1967 og vi kan ikke ta sjansen på at noen får poeng mens andre faller utenfor, avslutter Alvheim.
