
FREMSKRITTSPARTIETS
STORTINGSGRUPPE
Fra stortingsrepresentant Lodve Solholm 20. april 1999
Enoksen har gitt opp i distriktspolitikken!
- Satsing på kompetanse, mer penger fra staten, og at kvinner må bli boende i distriktene, mer konkret er ikke kommunalminister Odd Roger Enoksen (SP) i sin distriktspolitiske redegjørelse til Stortinget.
Det er FrP's fraksjonsleder og nestleder i kommunalkomitéen, Lodve Solholm som feller denne dommen over Enoksens redegjørelse tirsdag.
- Skal distriktene oppleve et oppsving, må vi begynne med næringslivet. Bedriftene må bli mer robuste, mer konkurransedyktige. Dermed vil de trenge flere ansatte. På den måten skaper man levedyktige lokalsamfunn.
- Videre må skatte- og avgiftsnivået ned. I statsbudsjettet er skatter- og avgifter beregnet til 404 milliarder i 1999. Nesten 100.000 kr. pr. innbygger i skatter og avgifter er for mye, og for næringslivet i distriktene er dette en tung bør å bære. Skjemavelde og byråkrati er et annet stikkord. Nå må næringsminister Sponheim snart begynne å innfri noen av valgløftene sine, sier Solholm.
- Enoksen er ute på en farlig vei når han går imot rasjonalisering og effektivisering av fiskeriene. Vi må fortsette å forbedre norsk konkurranseevne både på fiskeråstoff og foredlede produkter. Dette må skje selv om det på kort sikt kan koste noen arbeidsplasser i distriktene. På lang sikt er det hasardiøst å regne med at markedene i utlandet vil betale en høyere pris bare fordi produktene er norske. Vi har sterke konkurrenter, spesielt i de vesteuropeiske atlanterhavslandene som står klare til å overta våre markedsandeler dersom vi ikke henger med, sier Solholm.
