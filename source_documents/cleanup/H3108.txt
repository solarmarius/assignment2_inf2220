
Oslo, 6. mars 1999.
Kristelig Folkepartis sentralstyrekandidater klare
Valgkomiteen i Kristelig Folkeparti foreslår gjenvalg av partileder Valgerd Svarstad Haugland. Som første nestleder foreslås Einar Steensnæs, som i dag er andre nestleder i partiet. Disse er foreslått uten motkandidat.
Som ny andre nestleder foreslår komiteen Øyvind Håbrekke og Torill Selsvold Nyborg. Håbrekke (29) er cand. mag. og er i dag leder av Kristelig Folkepartis Ungdom. Han er fra Sør-Trøndelag, nå bosatt i Oslo. Nyborg (48) er høgskolelektor ved Diakonissehjemmets høgskole i Bergen.
Til valget av fem sentralstyremedlemmer har komiteen satt opp følgende 10 kandidater:
Modulf Aukan, Møre og Romsdal, Trude Brosvik, Sogn og Fjordane, Åse Gunhild Woie Duesund, Aust-Agder, Laila Dåvøy, Hordaland, Helge Eide, Akershus, Jan Birger Medhaug, Rogaland, Ingebrigt S. Sørfonn, Hordaland, Olav Teppen, Hedmark, Berit Westad, Buskerud og Ester Wollbakk, Nordland.
Valgkomiteen, som er blitt ledet av Rolf Myhre, avleverte sin innstilling 5. mars. Valgene skjer under Kristelig Folkepartis landsmøte i Grieghallen i Bergen 16.-18.april.
