
Fredag 13.august 1999
Uttalelse fra Kristelig Folkepartis landsstyre, Kolbotn 13.august 1999
NASJONAL DUGNAD FOR SIKRING AV SKOLEVEI
Regjeringen bør gå i bresjen for en nasjonal dugnad for sikring av skolevei. Det er svært viktig at utbygging av gang- og sykkelveier forseres. Særlig viktig er det å få til økt innsats for sikring av barns skolevei, uttaler Kristelig Folkepartis landsstyre.
Kommuner, fylker og staten bør samarbeide om en dugnad for at dette kan skje raskt. De kommunale trafikksikkerhetsplanene må danne grunnlaget for samarbeidet, og det må legges spesiell vekt på å sikre skoleveiene rundt barneskolene. KrF vil prioritere mange og enkle gang- og sykkelveier framfor en sakte utbygging av kostbare løsninger. Regelverket må justeres i samsvar med dette. Landsstyret ber regjeringen ta dette opp i forbindelse med utarbeidelsen av Nasjonal Transportplan våren 2000.
