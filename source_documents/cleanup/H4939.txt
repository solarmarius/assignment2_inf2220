
30. mai 2001
Olav Magne Thyri
Helsedirektøren vil ha flere sykestuer
Helsedirektør Lars E. Hanssen uttalte seg svært positivt om sykestuer da han presenterte Tilsynsmelding 2000, skriver kommune-og fylkestingsrepresentant Olav Magne Thyri (Ap). Helsedirektøren mener det er ressurser å spare på at sykestuer eller egnede sykehjemsplasser benyttes for å hindre innleggelser og til å ta imot pasienter som er ferdigbehandlet på sykehus. (30.05.01)
Helsedirektør Lars E. Hanssen uttalte seg svært positivt om sykestuer da han presenterte Tilsynsmelding 2000. Han mener mange pasienter kunne blitt behandlet bedre på sykestuer enn på en spesialavdeling på et stort sykehus. Han presiserte at mange pasienter har behov for innleggelse, men ikke nødvendigvis på et spesialisert sykehus.
Helsedirektøren anbefaler at sykestuer eller egnede sykehjemsplasser, benyttes for å hindre innleggelser og til å ta imot pasienter som er ferdigbehandlet på sykehus. Det må gripes mer aktivt fatt i problematikken med "ferdigbehandlede" pasienter. Det er dårlig utnyttelse av ressursene at pasienter som ikke behøver å være på sykehus, likevel blir liggende.
At helseminister Tore Tønne så vel som helsedirektøren, er positive blir bekreftet av at prosjektet "desentraliserte spesialisthelsetjenester i Valdres" har fått 800.000 kroner til planlegging og etablering av nye tilbud ved legesenteret på Fagernes. Om tilbudene lokaliseres til legesenter, sykehjem eller sykestue er ikke det viktigste. Det som er viktig er å få best mulig tjenester til befolkningen uavhengig av bosted og avstand til sykehus.
Desentraliserte sykehustjenester på Fagernes og Otta, vil gi bedre helsetilbud til befolkningen i Valdres og Nord-Gudbrandsdalen. Det sikrer nærhet til helsetjenester som i dag oppleves som tungvinte, på grunn av lang avstand til Gjøvik og Lillehammer. Ofte kan transporten være en vel så stor påkjenning som selve sykdommen. For eksempel må dialysepasienter til behandling to ganger i uka. For de er transporten til sykehus svært slitsom og dårlig samfunnsøkonomi. Lokal dialysebehandling av 5 pasienter på Otta isteden for på Lillehammer, gir en årlig besparelse på ca. 1 million kroner.
