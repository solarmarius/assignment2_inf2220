
Venstre, 11. mars 2008
Norges Venstrekvinnelag v/ leder Torild Skogsholm
Venstrekvinnelaget etterlyser handling mot vold
Vold i nære relasjoner er blant de største hindrene for et likestilt samfunn. Frihet fra vold og overgrep er en menneskerettighet. Venstrekvinnelaget krever derfor at alle kommuner nå må komme i gang med å utarbeide handlingsplaner mot vold i nære relasjoner.
Fra 1992 til 2004 ble 208 kvinner drept i Norge. I samme periode ble 101 menn dømt for å ha drept sin samlivspartner/ekspartner. I mai 2005 gikk over 1~100 kvinner med voldsalarm. Et likestilt samfunn kan ikke nås så lenge så mange kvinner lever i frykt for å bli utsatt for vold.
Hele 95 prosent av norske kommuner mangler en handlingsplan mot vold i nære relasjoner. Manglende planer betyr at kvinner og barn ikke får tilstrekkelig hjelp. Nær en tredjedel av kommunene begrunner dette med at vold mot kvinner i nære relasjoner ikke er et problem, eller at det ikke er prioritert i deres kommune.
Regjeringen Stoltenberg tar ikke volden mot kvinner på alvor. Med Venstre i justisdepartementet ble det vedtatt en nasjonal handlingsplan mot vold i nære relasjoner i 1999, og den ble revidert i 2004. Det er vanskelig å se at Stoltenberg-regjeringen har fulgt opp dette gode arbeidet. Derfor er det all grunn til å spørre om hva som skjer, og når fagfeltet i kommunene, sykehus og krisesentra kan se nytten av dette.
Venstrekvinnelaget vil gi all honnør til Venstres Anton Dahl i Finnmark, som gjennom å organisere menn lokalt, tar ansvar mot vold i lokalsamfunn.
All bruk av vold strider mot norsk lov og krenker grunnleggende menneskerettigheter. Det er på tide å gi lokal hjelp nå!
