
6.10.2004
Ola D. Gløtvold (Sp)
SKUFFENDE FOR FRIVILLIGHETSSENTRALENE!
Regjeringens bebudede satsing på frivillighetsarbeidet fikk en skikkelig nedtur ved framleggingen av statsbudsjettet for 2005, sier Senterpartiets Ola D. Gløtvold.
Frivillighetssentralene er et svært positivt samarbeid mellom enkeltstående ildsjeler, frivillige organisasjoner, kommune og stat. Men staten har de senere årene ikke fulgt opp sin del av samarbeidet gjennom statsbudsjettene.
Det beklagelige nå er at det heller ikke i år gjøres en skikkelig satsing for å styrke frivillighetsarbeidet gjennom disse sentralene. Regjeringen foreslår en økning på 4 mill. kroner. Dette er på ingen måte nok for å få etablert nye sentraler i kommuner og bydeler som ønsker det, samtidig som det trengs en betydelig økning i driftstilskuddet til de sentralene som er i drift.
Mange snakker pent om frivillighetsarbeidet og Frivillighetssentralene, men i praktisk politikk er støtten påtakelig fraværende, sier Ola D. Gløtvold. Fra Senterpartiets side vil vi også i år foreslå økt satsing på dette frivillighetsarbeidet, og så får vi håpe at i hvert fall resten av opposisjonspartiene på Stortinget kan støtte oss slik at vi nå får orden på forholdene, avslutter Senterpartiets sosialpolitiske talsmann, Ola D. Gløtvold.
