
27. november 2001
Stortingsrepresentant Ivar Østberg
ASVO bedriftene er sikret!
- Jeg er svært fornøyd med at Statsråd Victor Normann nå har garantert at ASVO bedriftene er sikret fortsatt drift. Han vil ha en tverrpolitisk dugnad og lage et felles regelverk for bedriftene. Dette skjer på bakgrunn av min henvendelse til Statsråden. Dette sier Stortingsrepresentant Ivar Østberg (KrF).
Det vil nå komme et overgangssystem der produksjonsverkstedene selv kan velge om de vil fortsette som før, eller omstille seg til ASVO bedrifter. Dette vil skape langsiktighet, fleksibilitet for omstilling og viser samtidig at dette viktige arbeidet taes på alvor.
Det er viktig med lokal forankring. Dette fordi kommunene ofte er best på denne type arbeid. En ny tilskuddsmodell vil derfor være basert på kommunalt engasjement både på drift- og eiersiden. Kommunen skal bidra med et driftstilskudd på inntil 25 %. Staten dekker deretter 75 %. I forbindelse med Statsbudsjettet for 2002 vil statsstøtten oppjusteres. ASVO tilskuddet skal ha en reell regulering der en ser på kostadsnivå, og ikke bare prisnivå. Det vil innføres et fast tilskudd pr. år, og et tilskudd som skal gå til tilrettelegging av nye arbeidplasser begrenset oppad til ca. 90.000 kr.
Arbeid for alle er en sentral målsetning. Et forsøk med differensierte støtteordninger i forhold til ulike funksjonsnivå skal derfor prøves ut. Det vil sikre at at bedriftene ikke vil prioroitere de sterkeste ansatte framfor de svakere. Statsråden vil også garantere at ingen som jobber i bedriftene i dag skal falle ut på grunn av regelendringene. Tvert imot skal bedriftene få mulighet til å ta inn flere. Dette er en svært gledelig dag for alle oss som jobber for et arbeidsmarked der det er plass til alle. Dette sier Stortingsrepresentant Ivar Østberg (KrF).
