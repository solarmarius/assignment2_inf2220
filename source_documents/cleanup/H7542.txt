
Sør-Trøndelag FrP
Program for 2003-2007
Fylkeskommunen
Fremskrittspartiet mener at det er viktigere å ivareta befolkningens tjenestebehov enn å opprettholde fylkeskommunen som eget forvaltningsnivå. Fremskrittspartiet vil gå inn for å overføre fylkeskommunens ansvar og myndighet til stat og kommuner.
For å gi innbyggerne best mulig tjenester må utgifter til byråkrati holdes på et lavest mulig nivå.
Tjenester til befolkningen skal utføres av de som gir det beste tilbudet, og finansiering av slike tjenester skal skje ved overføring fra staten. Det som spares i redusert byråkrati og effektivisering ved å nedlegge fylkeskommunen bør gå til å finansiere bedre tjenester for innbyggerne.
Sør-Trøndelag FrP vil ikke at fylkeskommunen skal skape seg nye arbeidsoppgaver som regional utviklingsaktør, men vil heller konsentrere innsatsen mot å gi tjenestebrukerne et best mulig tilbud.
Fremskrittspartiet krever, og vil i perioden følge opp, at staten ved overtagelse av virksomhet og eiendom gir full kompensasjon slik at gjenværende tjenestetilbud ikke blir rammet.
Ved utbygging, kjøp eller leie av bygninger eller utearealer som fylkeskommunen skal disponere til sin virksomhet, skal det tas hensyn til tilgjengelighet for alle brukergrupper, slik at også innbyggere med ulike funksjonshemminger kan benytte disse.
Videregående opplæring
Fremskrittspartiet betrakter hver enkelt elev som et unikt individ som fortjener et tilbud tilpasset eget behov. Fremskrittspartiet vil derfor at skolene skal tilby nivådifferensiert undervisning for å kunne ivareta hver enkelt elevs ulike behov på best mulig måte.
Sør-Trøndelag FrP vil at fylkeskommunen skal drive utvidede forsøksordninger med økt selvstyre for skolene for å bedre kunne utnytte det lokale mangfold i skaperevne og ressurser. Dette blir dessverre lett undertrykt i et stivbeint byråkratisk system som ikke tar hensyn til at ting kan organiseres på mange ulike måter og gi kvalitetsmessig gode resultater.
Sør-Trøndelag FrP vil at kvaliteten på undervisningen skal måles og evalueres for å kunne sette inn målrettede tiltak som gir elevene et best mulig tilbud.
I dag er det kun elevene i Trondheim som har fritt skolevalg. Sør-Trøndelag FrP vil at også elever bosatt i resten av fylket skal ha rett til fritt skolevalg.
Fremskrittspartiet vil ikke akseptere at mobbing skal få ødelegge enkeltelevers og læreres skolehverdag. Vi mener det er et klart ansvar for skolens ledelse å gripe raskt inn mot, og slå ned på, mobbing. Sør-Trøndelag FrP vil derfor gå inn for en nulltoleranse mot mobbing
Sør-Trøndelag FrP vil:
· Styrke og utvide lærlingeordningen med økt tilskudd slik at bedriftene blir mer motivert til å skaffe lærlingeplasser
· Innføre evaluering av lærere og undervisning
· Innføre fritt skolevalg for alle elever
JA-kommunen - Lokal bestemmelsesrett
Fremskrittspartiets representanter i Sør-Trøndelag fylkesting skal være imøtekommende og serviceinnstilte. Når skjønn utvises i henhold til lovverk skal dette alltid komme innbyggerne til gode.
Fremskrittspartiet vil at Sør-Trøndelag fylkeskommune skal respektere det lokale selvstyre og kommunenes bestemmelsesrett når det gjelder disponering av arealer i kommunen. Virksomhet som en kommune tillater innen kommunen, skal fylkeskommunen ikke prøve å stoppe ved tvang og innsigelser.
Fremskrittspartiet ønsker også en snarlig gjennomgang av fylkesmannens ansvarsområder og innsigelsesmuligheter.
Næring, natur og ressursforvaltning
Vårt velferdssamfunn er avhengig av et næringsliv som skaper de verdier som skal fordeles. Fremskrittspartiet vil bedre vilkårene for næringslivet slik at man kan øke verdiskapningen, noe som vil skape nye arbeidsplasser. Vi ser det sårbare i et ensidig basert næringsliv og vil legge forholdene til rette for nye næringer og bedrifter som vil satse på å skape nye arbeidsplasser.
Sør-Trøndelag FrPs fylkestingsrepresentanter vil jobbe for en JA-holdning til etablering av nye arbeidsplasser i fylket.
Med en stor gruppe på fylkestinget kan vi øve påtrykk for at befolkning og industri i Midt-Norge nå får sjansen til å utnytte de store mulighetene som ligger i å føre gassressurser i rør inn til Trøndelag.
Fremskrittspartiet ser store utviklingsmuligheter og fordeler for industri, næringsliv, offentlig tjenesteyting og husholdninger ved å få på plass en infrastruktur for ilandføring og bruk av gassen.
Sør-Trøndelag FrP vil se positivt på søknader om tillatelse til forsøksvirksomhet for å undersøke drivverdighet eller forske på oppdrett eller utnyttelse av ulike arter innen havbruk. Vi vil også gå inn for å bygge opp nye næringer og arbeidsplasser i distriktet ved å gi konsesjoner til utnyttelse av de drivverdige ressurser som finnes til lands og langs kysten i fylket.
Eksport av fersk sjømat og jordbær med mer fra Trøndelag er mulige vekstområder for flyfrakt fra Værnes og eventuelt også fra Ørland.
Sør-Trøndelag FrP vil jobbe for å gi eksportbedriftene bedre tilgang til markedene ved å tilrettelegge for økt og rimeligere flyfrakt.
Sør-Trøndelag FrP ser også utbygging av bredbånd som en viktig del av infrastrukturen i samfunnet.
Sør-Trøndelag FrP vil:
· at staten finansierer utbygging av gassrørledning til Trondheim og Skogn.
· ha en snarlig bygging av gasskraftverk som kan gi økt kraftproduksjon og bidra til lavere kraftpris for både husholdninger, bedrifter, offentlig virksomhet og andre.
· bidra til å gi næringslivet gode rammebetingelser ved å sikre en godt utbygd infrastruktur tilpasset næringslivets behov.
Miljø
Fremskrittspartiet ser det som et grunnleggende og viktig oppgave å ivareta miljøet.
Vi ønsker et samfunn bygget på mest mulig frivillighet og færrest mulig reguleringer. I et slikt samfunn skal det være lovverkets viktigste oppgave å hindre at noen skader andres liv eller eiendom. Fremskrittspartiet vil gjøre dette syn gjeldende også i miljøpolitikken.
Miljøvernlovgivningen må bygge på sentrale prinsipper som likhet for loven og vern av folks liv, helse og eiendom.
Sør-Trøndelag FrP vil:
· at verneplaner og verneinteresser ikke skal gå på bekostning av den private eiendomsrett
· at det ikke skal lønne seg å forurense, den som forurenser skal også stå ansvarlig for opprydding
Samferdsel
Fremskrittspartiet vil at staten skal betale utbygging av riksveger da dette ses på som en statlig oppgave, og ikke en oppgave for innbyggerne og trafikantene i området.
Sør-Trøndelag FrP vil derfor gå inn for at staten nedbetaler alle bompengefinansierte riksvegprosjekter i fylket og vil si nei til alle forslag om veiprising og nye bompengeprosjekter som vil belaste trafikanter i fylket.
Sør-Trøndelag FrP vil jobbe for å bedre trafikksikkerheten i fylket ved å oppgradere veiene der dette er nødvendig.
Fremskrittspartiet vil ved planlegging av veiutbygging gå inn for å få en fullgod standard i henhold til vegnormalene.
Vedlikeholdet av veiene må ligge på et nivå som ivaretar trafikksikkerhet, trafikantenes transportbehov og veienes verdi og levetid.
Sør-Trøndelag fylke har med kun 59 % asfalterte fylkesveier den nest laveste andel fylkesveier med fast dekke i Norge, samt tredje lavest andel fylkesveier med tillatt aksellast 8 tonn. Sør-Trøndelag FrP vil med en stor gruppe i fylkestinget kunne øve påtrykk for å øke de statlige bevilgningene til veiformål.
Ferjetilbudet på strekningene Brekstad-Valset og Flakk-Rørvik er viktig for næringsliv, innbyggere og turister. Sør-Trøndelag FrP går inn for å utvide ferjetilbudet slik at det bedre dekker trafikantenes behov.
Sør-Trøndelag FrP vil:
· støtte trafikantenes og næringslivets krav om utbedring av E-6 sør fra Trondheim og riksvei 3 fra Ulsberg til Hedmark grense.
· fortsatt jobbe for at staten skal påta seg finansieringsansvaret for utbyggingen av ny E-39 Øysand-Thamshavn.
· at staten skal innfri bompengeprosjektene til Hitra, i Trondheim og på E6 øst
· gå i mot at det innføres en ny "bomavgift" for å finansiere opprusting av deler av fylkesveinettet på Fosen på sambandet Flakk-Rørvik.
· prioritere sikring av skoleveier. I Sør-Trøndelag er det særlig behov for rask sikring av skoleveier langs riksveg 709 til Børsa
· at fylkesveinettet oppgraderes med tanke på bæreevne
· ha fast dekke på alle fylkesveier
· utbedre veier som er utsatt for betydelige teleløsningsproblemer
· sikre myke trafikanter
· ha statlig fullfinansiering av alle nye riksveiprosjekter
Kollektivtransport
For å få best mulig nytte av de offentlige pengene som brukes til kollektivtransport vil Fremskrittspartiet at det gjennomføres anbud på alle ruter som mottar offentlig tilskudd.
Fremskrittspartiet er positiv til en reell konkurranse mellom flere aktører da dette vil gi de reisende det best mulige tilbudet for lavest mulig pris. Sør-Trøndelag FrP vil at ulike typer kollektivtransport som konkurrerer med hverandre skal likestilles med hensyn til støtte og enhetspris ved kjøp av transporttjenester.
Transporttjenester for funksjonshemmede skal kjøpes på anbud, og de gitte kvalitetskrav skal følges. Et system som sikrer at brukerne får de tjenestene de har krav på, og at fylkeskommunen betaler riktig pris, må innføres. Fylkeskommunen må ha sanksjonsmuligheter som kan benyttes dersom avtalte krav ikke overholdes.
Kultur
Sør-Trøndelag FrP vil at kulturaktiviteter, herunder idrett, som retter seg mot barn og ungdom skal få en større del av midlene som fylkeskommunen fordeler. Samtidig vil Sør-Trøndelag FrP redusere støtten til den institusjonsbaserte kulturen som Trøndelag Teater og Trondheim symfoniorkester.
Sør-Trøndelag FrP ser positivt på det spleiselaget som Trøndelag Fotballkrets, næringslivet og Rosenborg ballklubb har gått sammen om for å få etablert minst en ballbinge i hver kommune i Sør-Trøndelag.
Sør-Trøndelag FrP vil:
· at en større del av midlene gis til frivillige lag og organisasjoner som driver barne- og ungdoms arbeid
· stimulere kulturinstitusjoner som i dag er fornøyd med en stor grad av offentlig subsidiering til å oppnå høyere grad av egenfinansiering
· ikke tillate at kulturinstitusjoner som i dag har liten egen inntjening får tilført ekstra midler på bekostning av de institusjonen som har stor egeninntjening
· begrense bruken av offentlig betalt utsmykking utført av såkalt profesjonelle kunstnere på offentlige bygg og heller slippe til fylkets mangfoldige og kreative ungdommer, for eksempel elever i videregående skoler
Tannhelsetjenesten
Fremskrittspartiet mener at all tannbehandling skal dekkes av det offentlige på lik linje med andre helsetjenester.
I Sør-Trøndelag er det i dag store problemer med å få besatt ledige offentlige tannlegestillinger spesielt i distriktet. Dette fører til et dårlig tilbud, mangelfull oppfølging og ventelister.
Sør-Trøndelag FrP vil at fylkeskommunen skal inngå avtaler med privatpraktiserende tannleger, og å legge ut tannhelsedistrikt på anbud. Vi mener at dagens situasjon innenfor tannhelsevesenet krever en fornuftig bruk av personalressursene. Ikke minst med tanke på fordelingen av arbeidsoppgaver mellom tannlege og tannpleier.
