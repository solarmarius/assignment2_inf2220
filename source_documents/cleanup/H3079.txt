
3. desember 1999
Fra stortingsrepresentant Einar Holstad (KrF)
Positive signaler fra justiskomiteen:
Kamp for politihelikopter kan føre fram
-Etter lang innsats for at Østlandet skal få sitt livsnødvendige politihelikopter, ser jeg nå muligheter for at kampen kan gi resultater. Dette uttrykker Einar Holstad (KrF) etter at en samlet justiskomite nå ber departementet om en ny gjennomgang av kost/nyttevurderingen av helikopterprosjektet.
Departementet var i utgangspunktet ikke innstilt på å videreføre helikopterprosjektet som ble nedlagt 1. mai i år. I løpet av de 17 månedene prosjektet varte, bidro det til å redde menneskeliv. I tilbakemeldingen til Stortinget etter avsluttet prøveprosjekt, er erfaringer med forebyggende effekt etter prøveperioden ikke vektlagt. Likeledes er ikke verdien av beredskap trukket inn i departementets vurdering.
Flere tragiske hendelser siste året har aktualisert bruk av eget helikopter i politiet, senest den mye omtalte ulykken på Ringveien i Oslo hvor en ung mor blir drept. Igjen har en politijakt med bil endt i en ulykke. Han som var skyld i ulykken gjennom å kjøre mot kjøreretningen i over 5 kilometer, skylder på politiet. Politiet er ofte utsatt for de "umulige" oppgavene som skal løses i løpet av sekunder og under meget sterkt press. Det er lett å kritisere politiets valg av løsninger når tragedien inntreffer.
I 17 måneder fram til 1. mai i år hadde politiet et svært godt virkemiddel i forebyggende trafikksikringsarbeide gjennom et eget politihelikopter. Det var innleid privat helikopter bemannet med politiets egne mannskaper, godt utstyrt og forberedt på svært mange situasjoner som kan oppstå. Hvor mange alvorlige trafikkulykker som ble avverget gjennom å være synlig langs de store veiene i Osloområdet, er det vanskelig å fastslå av den enkle grunn at de aldri ble registrert. Stortinget imøteser en ny gjennomgang av prøveprosjektet hvor nytteverdiene blir synliggjort. Målet må være å etablere en egen helikoptertjeneste i politiet
