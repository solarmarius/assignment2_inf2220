
Oslo, 08/02 - 02
KrFU
- Gi studentene reisestipendet tilbake!
Kristelig Folkepartis Ungdom krever at Stortinget gir studentene over 25 år reisestipendet tilbake allerede i revidert nasjonalbudsjett.
Lånekassen har nå iverksatt Stortingets vedtak om å fjerne reisestipendet for studenter over 25 år. Dermed står over 12 000 studenter helst uten reisestipend. Med de elendige rabattordningene Stortinget nå i tillegg har vedtatt å gi studentene på kollektivreiser, er det god grunn til å frykte at studentene nå vil velge bort utdanningsinstitusjoner som ligger langt hjemmefra.
For landets nordligste universitet, Universitetet i Tromsø, kan konsekvensene av kuttet i reisestipendet bli drastiske. I Tromsø er det totalt 9 000 studenter ved universitetet og høgskolen. Svært mange av disse er hjemmehørende andre steder i landet, og to tredjedeler av studentene ved universitetet er over 25 år. Fremtidige søkere til Universitetet i Tromsø vil kanskje se seg presset til å velge studiesteder nærmere sitt hjemsted.
Kristelig Folkepartis Ungdom ønsker at et spredt og variert utdanningstilbud skal opprettholdes, og krever derfor at Stortinget gir studentene reisestipendet tilbake allerede i revidert nasjonalbudsjett.
