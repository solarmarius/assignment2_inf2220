
Mandag 16. oktober 1995
Stortingsrepresentant May-Helen Molvær Grimstad (KrF):
FAMILIEN SATSNINGSOMRÅDE I KrF-BUDSJETT
-Kristelig Folkeparti holder ord i familiepolitikken når vi i vårt alternative forslag til statsbudsjett lanserer en "familiepakke" for i alt 1,1 milliarder. Sentrale elementer i familiepakka er penger til forsøk med omsorgsvikariatet og til forsøk med kommunale kontantstøtteordninger, prisjustering av barnetrygden og forsørger-fradraget og at adopsjonsstøtten opprettholdes på dagens nivå. Det sier stortingsrepresentant May-Helen Molvær Grimstad (KrF, Møre og Romsdal). KrFs budsjettopplegg ble presentert mandag.
-Det er valgfrihet som er den overovernede filosofien bak KrFs familiepolitikk. Med vår familiepakke i opplegget til statsbudsjett, viser vi at dette lar seg realisere på en troverdig måte. KrF ønsker å gjøre småbarnsfamiliene til budsjettvinnere, mens de i regjeringens opplegg er budsjettets tapere, sier May-Helen Molvær Grimstad.
KrF-representanten undertreker at ordningene rundt studiefinansiering er en integrert del av familiepolitikken. Det er derfor viktige familiepolitiske signaler som gis når KrF ønsker å øke stipendandelen med 3 prosent, og samtidig redusere studielånsrenta med 1 prosent, sier hun.
I budsjettopplegget ligger også en egen miljøpakke med satsing på ENØK og alternative energikilder, og satsinger på samferdselssektoren, blant annet med 600 millioner til investeringer i forbindelse med jernbaneplan- og jernbanemelding. Som samferdselspolitisk talskvinne er Molvær Grimstad godt fornøyd med at det også er lagt inn økte bevilgninger til rassikringsfondet, utbedring av fylkesveiene og til Aksjon Skolevei.
KrFs budsjettforslag bedrer budsjettbalansen med 1,3 milliarder, som partiet ønsker å bruke til å styrke oljefondet. Blant inndekningspostene er 4 milliarder fra salg av bankaksjer, 1,5 milliarder i form av reduserte utgifter til prosjektering og investeringer på sokkelen, 1,2 milliarder ved justering av sykelønnsordningen og diverse kutt, blant annet i arbeidsmarkedstiltakene, gir en innsparing på 700 millioner. Ved å prisjustere avgiftene på alkohol og tobakk regner KrF med å bedre budsjettbalansen med 215 millioner kroner (KrF-Press/NPE).
