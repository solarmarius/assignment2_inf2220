
11.mars 2006
Uttalelse fra Unge Venstres landsstyre
Fri arbeidsinnvandring fra Øst-Europa
Innen 1. mai 2006 skal regjeringen melde tilbake til EU hvorvidt Norge vil opprettholde dagens overgangsregler, som stenger arbeidstakere fra de østeuropeiske EU-landene ute fra det norske arbeidsmarkedet. Unge Venstre mener tiden nå er inne for å fjerne overgangsreglene.
Det har vist seg at arbeidsinnvandring fra Øst-Europa ikke utgjør noen trussel mot norske arbeidsplasser eller velferdsordninger. Derfor blir overgangsordningene bare en ren rangering av borgerne i Europa etter modell fra den kalde krigen.
I følgje UDI delte norske myndigheter ut mer enn 37.000 arbeidstillatelser i 2005, noe som er 33 prosent flere enn i 2004. Til tross for denne merkbare innvandringsøkningen, går arbeidsledigheten i Norge ned. Tall fra Aetat viser at arbeidsledigheten i bygg- og anleggbransjen, som er den bransjen som trolig er mest utsatt for arbeidsinnvandring, har gått ned med hele 19 prosent det siste året. Sentralbanksjefen er bekymret over manglende arbeidskraft i tiden som kommer. Norge bør åpne grensene nå.
Storbritannia, Sverige og Irland, som allerede har fjernet tilsvarende overgangsregler, har opplevd stor vekst takket være arbeidsinnvandring. Innvandring har historisk sett alltid vært en motor for økonomisk vekst og velstand.
Som et liberalt ungdomsparti mener Unge Venstre også prinsipielt at kunstige nasjonale grenser ikke burde stå i veien for menneskers mulighet til fritt å søke det gode liv. For Unge Venstre er det på tide å fjerne overgangsreglene, slik at alle som bor i Europa blir likeverdige borgere.
