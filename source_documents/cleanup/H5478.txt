
21.01.02
Stortingsrepresentant Per Ove Width, FrP
Forsvaret mer enn ledelse
- Jeg registrerer at forsvarsministeren er opptatt av å ha en slagkraftig forsvarsledelse. Hva med et slagkraftig Forsvar, undrer Per Ove Width, Fremskrittspartiets forsvarspolitiske talsmann.
- Statsråden skriver i VG 21. januar at det er nødvendig å ha en samkjørt forsvarsledelse som kan gi det politiske miljø klare, realistiske og fremadskuende råd om hvilke tiltak som må til for å skape et moderne og effektivt forsvar. Disse råd har Stortinget fått som grunnlag for vedtaket av den nye forsvarsstrukturen, sier Per Ove Width.
- De råd som kom fra forsvarsledelsen i forbindelse med den nye forsvarsstrukturen ble lagt til grunn for den totale vurdering av Forsvarets behov for ressurser. På bakgrunn av de innspillene beregnet man de kommende forsvarsbudsjettene. Det var derfor av stor betydning for Forsvaret at bevilgningene ble lagt på et nivå som tilsvarte den vedtatte struktur. Viktigheten av dette er forståelig, da Forsvaret er avhengig av å vite at den planlagte og vedtatte struktur skal kunne gjennomføres for å kunne løse de pålagte oppgaver, påpeker Width.
- Slik situasjonen er i dag, er ikke de nødvendige midler bevilget til Forsvaret. Dette resulterer i at Forsvarets omorganisering blir skadelidende. Det som er vel så ille er at Forsvaret nå må leve i usikkerhet med tanke på de nødvendige investeringer i materiell som er nødvendig for å løse sine pålagte omstruktureringer og oppgaver. Andre nødvendige investeringer som for eksempel kjøp av nye kampfly og transportfly blir også usikre, sier han videre.
- Den situasjon Forsvaret er kommet i er etter Fremskrittspartiets mening svært uheldig. Man skulle tro at et stortingsvedtak ville bli lagt til grunn for ressurstildelingen til Forsvaret, avslutter Width.
