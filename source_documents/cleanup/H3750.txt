
19.3.97:
Terje Riis-Johansen,
UANSVARLIG MED OVER 30 ELEVER I KLASSENE.
- Senterpartiet uenig med Ap, vil ha maksimalt 25 elever
Stortingsrepresentant Terje Riis-Johansen fra Senterpartiet er opprørt over at Arbeiderpartiregjeringen i forslaget til ny opplæringslov åpner for over 30 elever i klassene. Sp har i sitt nye Stortingsvalgprogram gått den andre veien, og vil redusere tallet til maks. 25 elever i hver klasse.
- Klassestørrelsen har stor betydning for kvaliteten på undervisningen. Det sier seg selv at store klasser betyr mindre hjelp for de elevene som trenger det mest, sier Terje Riis-Johansen. - De flinkeste vil sikkert klare seg nokså bra sjøl, men de som trenger mest hjelp vil tape i store klasser. Større enheter vil heller ikke være gunstige i forhold til å lage trygge og gode læringsmiljø, mener Riis-Johansen, som tror han har de fleste foreldre og elever med seg i dette synet.
Det er symptomatisk at når Ap-regjeringen kommer med forslag til lovendring, er det begrunnet ut fra muligheten til å spare mer penger, ikke ut fra behovet for en bedre skole. - Aps kart stemmer ikke med terrenget, og kompasset peker konstant mot innsparing. Det er feil vei, sier Riis-Johansen, som utfordrer lærer­kompetente i regjeringen og Arbeiderpartiets stortingsgruppe til å ta en uke i skolen med 35 elever i klassene.
