
Fredag 1. mai 1992
KrFK-leder Aud-Inger Aure:
ATTFØRINGSMELDINGEN SENDER REGNINGEN TIL DE LANGTIDSSYKE
Det er elementer i regjeringens "attføringsmelding" som i beste fall er selvbedrag, i verste fall et forsøk på å la de langtidssykemeldte betale for innsparingene på sykelønnsbudsjettene. Dette var KrFK-leder Aud-Inger Aures karakteristikk av meldingen da hun talte til landsmøtet i Kristelig Folkepartis Kvinner i Bergen fredag. Ved å unnta de korttidssyke fra innskrekninger, unngår regjeringen å erte på seg grupper som ennå har ressurser til å slå tilbake. De langtidssyke er en gruppe uten politisk gjennomslagskraft. Et slikt angrep mot dem fortjener bare å bli avvist av Stortinget, slo Aud-Inger Aure fast.
Aud-Inger Aure tok også fatt i at regjeringen først og fremst bruker økonomiske argumenter i presentasjonen av attføringsmeldingen. Intensjonen med meldingen er prisverdig nok: At folk med mindre uførheter skal kunne føres tilbake til arbeidslivet ved hjelp av et opplæringsprogram. Slik vil man spare inn på utbetalingene til uførhetstrygd. Arbeidsmarkedsetaten skal styrkes, og er fornøyd med opplegget, men meldingen sier ikke noe om hvor mange som skal komme tilbake i ordinært arbeid ved dette opplegget.
-Jeg beklager å måtte si det: Det eneste jeg tror vil komme ut av dette, er at folk som ellers ville fått sykepenger og senere uførhetstrygd, og med det ytelser det går an å leve av, i stedet vil havne i køen av arbeidsledige som er henvist til å få 62 prosent av tidligere lønn, slo Aud-Inger Aure fast. Å tro at slik attføringstiltak vil løse noe problem når 200 000 friske, arbeidsføre mennesker er arbeidsledige, er i beste fall å føre folk bak lyset, sa hun.
-Det er et faktum at en sykelønnsordning som gir 100 prosent dekning i forhold til lønn fra første sykedag, er en kostbar ordning. I KrFK er vi innstilt på å diskutere ulike metoder for å spare inn på denne, for eksempel ved å innføre en karensdag, eller ved å redusere lønnen den første eller de første sykedagene. Den som er borte fra arbeid en uke på grunn av en influensa har bedre råd til dette enn den som har vært syk i flere måneder, konkluderte Aud-Inger Aure.
