
Kvæfjord FrP
VALGPROGRAM 2003-2007
GRUNNSYN:
Fremskrittspartiet er et liberalistisk parti.
Det bygger på Norges Grunnlov, norsk og vestlig tradisjon og kulturarv med basis i det kristne livssyn.
Fremskrittspartiets hovedmål er å arbeide for sterk nedsettelse av skatter, avgifter og offentlige inngrep.
Det fundamentale i Fremskrittspartiets samfunnssyn er troen på og respekten for det enkelte menneskes egenart og retten til å bestemme over eget liv og økonomi. Sammen med familien og den private eiendomsretten er enkeltmennesket det grunnleggende i samfunnslivet.
Hovedprinsippene i vårt valgprogram er i forkortet form følgende:
LOKAL FORVALTNING:
Kvæfjord FrP vil:
· Arbeide for en effektiv og serviceinnstilt offentlig sektor.
· Ha både privat og offentlig utførelse av den offentlig betalte tjenesteproduksjonen.
· Gi mulighet for næringsutvikling ved å konkurranseutsette offentlige tjenester
· Utvide det interkommunale samarbeidet for å få ned kostnadene ved kommunens drift.
· Redusere utgiftene ved å rasjonalisere kommunens administrasjon til et minimum.
· At det gis klare målsettinger for kommunal virksomhet, slik at en kan måle resultatene ut fra innbyggerne ønsker og behov.
· Ha en meget kritisk holdning til etablering av og deltakelse i tiltak som ikke er lovpålagt eller som ikke er ønsket av et flertall av kommunens innbyggere.
HELSE- OG SOSIALOMSORG:
Kvæfjord FrP vil:
· At man skal tilstrebe at alle innbyggerne har tilgang på akseptable sosiale og materielle goder.
· At de kommunale helse- og sosialtjenestene må innrettes som en hjelp til selvhjelp.
· Se på om noe av tjenesteproduksjonen innen helse- og sosialomsorg kan konkurranseutsettes for å forbedre tilbudet og få mer igjen for hver krone som legges ned i sektoren.
BARN OG UNGE:
Kvæfjord FrP mener:
· At barn og unge må behandles som det de faktisk er; Kvæfjords fremtid.
· At barnehage- og skoletilbud skal være så godt som mulig ut fra prinsippet om at der folk føler seg trygge og trives vil også den beste læringen og største skapertrangen finnes.
· At orden og oppførsel skal vektlegges.
· At skolen må kunne tilby opplæring i de fag som fremtiden krever.
· At samarbeidet mellom skole og næringsliv må styrkes.
· At barna skal kunne få utvide sin horisont og kunne se de mulighetene som lokalsamfunnet kan gi dem gjennom opprettelse av elevbedrifter allerede i grunnskolen.
· At foreldrene skal ha styringen i skolen, og at skolene skal organiseres som selvstyrte enheter som er styrt av foreldre, lærere og skolens administrasjon i fellesskap, og hvor foreldrene er i flertall.
· At et større ansvar for ressursforvaltningen flyttes over på skolens ledelse, som også blir gjort ansvarlig for de resultater som oppnås ved skolen,
· At det må innføres et system med automatisk tilleggsfinansiering for barn med spesielle behov.
· At fritidstilbudene bør innrettes slik at det stilles krav om innsats fra de unge før de kan få fra kommunen.
NÆRINGSPOLITIKK:
Kvæfjord kommune er fattig på privat næringsvirksomhet. Den viktigste næringen er landbruk, og i nordnorsk målestokk er klima og jordsmonn godt tilrettelagt for videre utbygging av landbruket. I forhold til folketallet i kommunen burde det ligge til rette for en større aktivitet innen handel og servicenæringene enn det som er i dag. Det er også interessante utviklingsutsikter innen havbruk, oppdrett og tradisjonell fiskerinæring.
Kvæfjord FrP vil legge til rette for videreutvikling og nyetablering innen næringslivet gjennom:
· En JA-holdning i alle kommunale organer.
· At Kvæfjord kommune gjennom sin administrative og politiske behandling skal finne mulighetene, ikke begrensningene, ved tolkning av regelverket, for eksempel ved bruksendringer av eiendom.
· At Kvæfjord FrP vil være næringslivets talerør ovenfor kommunen.
· Å aktivt jobbe for konkurranseutsetting av kommunale tjenester, for eksempel på områder som renovasjon, brøyting mv.
· Å oppfordre til og legge til rette for privat etablering av helsetjenester, for eksempel lege, tannlege og alternative behandlingsformer.
· Å tillate grunneiere å fradele tomter på sin eiendom til bolig- eller hyttebygging.
· At man selv skal bestemme hvordan egen eiendom skal brukes og utvikles, såfremt ikke klare samfunnsmessige hensyn taler i mot.
BORKENES MOTTAK:
Kvæfjord FrP mener:
· At erfaringene med asylmottaket er mer negative enn positive for kommunen og dens innbyggere.
· At man ikke skal akseptere at staten sender kriminelle personer til bygda.
· At kommunen har et ansvar for sine innbyggeres sikkerhet og velvære, og at dette er viktigere enn hensynet til et fåtall mennesker som misbruker bygdas gjestfrihet og kommunens blåøydhet.
Kvæfjord FrP går derfor inn for at Borkenes Mottak legges ned. Hvis vi ikke kommer i en posisjon til å påvirke en slik nedleggelse, vil vi arbeide for at det stilles strengere krav til hvem som får oppholde seg på mottaket, hvilken oppførsel som kan aksepteres, og at de samme regler som gjelder for kommunens øvrige innbyggere også skal gjelde for mottakets beboere.
