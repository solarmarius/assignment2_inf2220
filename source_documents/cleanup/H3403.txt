
14. februar 2001
Av May-Helen Molvær Grimstad, KrF, leiar av Familie-, kultur- og administrasjonskomiteen på Stortinget
Ungdom og vald
Det tragiske drapet på Holmlia i Oslo har gjort eit djupt og alvorleg inntrykk på oss alle. Naturleg nok har debatten om ungdom og vald igjen vorte sett på dagsorden. Det er ein debatt vi alle må ta: foreldre, skule, ungdommar og politikarar.
Det mest farlege nå er om vi resignerer eller går til det motsette ytterpunktet: blir grepne av panikk. Begge delar er farleg.
Vår oppfatning av verkelegheita blir naturlegvis prega av avisoppslaga og TV-innslaga om valdelige episodar - og no - drap. Denne verkelegheita må vi ta inn over oss. Men verkelegheita har og ei anna side: Forebygging verkar, men det forebyggjande arbeidet kan og bør bli endå betre.
Ungdom flest har vorte "snillare og snillare" dei siste åra, ifølgje undersøkingar (NOVA, Rapport 7/98). Det faktum kjem sjeldan fram. Heller ikkje at innvandrarungdom er generelt meir lovlydige og brukar langt mindre rusmiddel enn annan norsk ungdom. Derimot er det rett at den såkalte "5% gruppen" (ungdom med problematferd) har auka noko, og gruppa er meir aggressiv og avvikande enn tidlegare. Bruk av våpen har til dømes auka i denne gruppa. Dette betyr i klartekst at utsett ungdom må få vår oppmerksemd i auka grad.
Generelt gjeld at det gode forebyggjande barne- og ungdomsarbeidet vi har satsa på over mange år, har ført fram. Det vi har gjort har verka! Vi står i fare for å stigmatisere ein heil generasjon, og vi står i fare for å umyndiggjere foreldre og andre vaksne, dersom vi ikkje erkjenner at forebyggjande, haldningsskapande arbeid verkar. Ei kjensle av avmakt har ofte ei sjølvoppfyllande verkning. "Er det då ingenting som nyttar?", spør mange redde foreldre seg i desse dagar. Svaret er: Jo, vi må halde fram med å satse på det langsiktige, lille og hverdagslege som har vist seg å verke. Men 5 % av ungdommane våre treng noko anna. Dei treng målretta innsats.
Moralsk panikk oppstår lett i kjølvatnet av tragiske hendingar som får stor oppmerksemd. Mang ein politikar og fagperson lanserer i desse dagar løysingar på korleis vi skal fjerne eit ny-nazistisk ungdomsmiljø. I ein pressa situasjon er det lett å vurdere situasjonen på eit mangelfullt grunnlag og sette inn tiltak som ikkje nødvendigvis fører oss dit vi ønskjer. Når ubehagelegheiter vert avdekka, vil vi så gjerne at verkelegheita skal vere annleis enn det den faktisk er. Og vi vaksne vil så gjerne ta styringa over barn og unge sine liv. Vi liker ikkje at utviklinga går i ei anna retning enn vi ønskjer. Det er lett å få panikk i saker kor barn og unge er involvert, og kor ein har kjensle av at situasjonen er ute av kontroll.
Vi må nå alle ta ein nøktern samla gjennomgang av innsats og tiltak over eit vidt felt, frå forebyggjande barne- og ungdomsarbeid til reaksjonar på kriminelle handlingar. Det er ein stor trong etter å styrke og vidareutvikle det tverrsektorielle samarbeidet mellom ulike etatar og tenester lokalt (som skule, politi, barnevernteneste, pedagogisk-psykologisk teneste, helseteneste, barne- og ungdomspsykiatri, kultur- og fritidsetat mm.).
Det er også trong for auka deltaking og medverking frå dei foreldre og ungdommane som opplever problemet på kroppen. Det er svært naudsynt å styrke samarbeidet mellom offentlege myndigheiter, barn og ungdom, foreldre, frivillige organisasjonar og grupper. Trua på ekspertveldet og dei enkle løysingane må vi styre unna. Eg vil for øvrig vise til Handlingsplanen mot barne- og ungdomskriminalitet, som Bondevik-regjeringa la fram for vel eitt år sidan.
Samfunnet er tent med at vi klarer å reagere raskt og relevant når t.d. ein valdsepisode blant ungdom oppstår. Utfordringa framover ligg i at fagfolk - helsepersonell, barnehagetilsette, lærarar, fritidsleiarar, pedagogisk-psykologisk teneste, barneverntilsette og politi - må unngå å umyndiggjere foreldra eller svekke foreldreautoritetane, og i staden bistå og støtte foreldra til sjølve å meistre funksjonane sine som foreldre. Personell som er i kontakt med foreldre med minoritetsbakgrunn, bør ha kunnskap i tverrkulturell kommunikasjon og kjennskap til korleis til dømes normar for barneoppseding kan variere.
La oss samla konsentrere oss om å utvikle tiltak som kan hindre nye, tragiske voldsepisodar og drap. Ingen av oss har eit barn og ein ungdom å miste. Men la oss samstundes halde fram det gode, langsiktige barne- og ungdomsarbeidet som vert dreve dagleg i dette landet - i offentleg og frivillig regi. Forebyggjande arbeid har vist seg å verke.
