
8.10.2003
Jorunn Ringstad (Sp)
Sentraliseringa held fram - distrikta tapar
Regjeringa skryt av auka midlar til samferdsel, men dette er det slett ikkje alle som får nyte godt av, seier nestleiar i samferdselskomiteen Jorunn Ringstad.
Distrikta tapar i kampen mot storbyane, og regjeringa si satsing på sentralisering held fram.
I samband med framlegginga av statsbudsjettet i dag, har regjeringa mellom anna lagt vekt på at det er satsa sterkt på samferdsel. Dette er ei framstilling som ikkje er like sann for heile landet. For storbyane er det ei auka satsing på kollektivtransport, og det er gode pengar å hente for dei som satsar på miljøtiltak i sentrale strøk. Dette er ei god satsing, men dessverre går dette ut over distrikta.
Etterslepet i veginvesteringar aukar med 400 millionar, noko som gjer at etterslepet i forhold til Stortingets vedtekne nasjonale transportplan kjem opp i om lag 1,5 milliardar.
Regjeringa sa i Sem erklæringa at det ville styrkje samferdselssektoren og auke vegtilskota. Dette heng ikkje saman med det forslaget til statsbudsjett som dei nå har lagt fram.
Samferdsle er det grunnlaget for oppretthalding av ei mangfaldig busetting og eit robust næringsliv i distrikta. Ei nedvurdering av denne sektoren, slik regjeringa legg opp til, kan ikkje senterpartiet godt, seier Ringstad.
