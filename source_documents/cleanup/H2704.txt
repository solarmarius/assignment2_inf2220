
Fredag 8. september 1995
KrF-leder Valgerd Svarstad Haugland:
BETEGNELSEN "HVIT VALGALLIANSE" LEGITIMERER RASISTISKE HOLDNINGER
-Det er meget betenkelig og uheldig at myndighetene har godkjent et partinavn som vil kunne oppfattes som en legitimering av holdninger der mennesker vurderes etter hudfarge og etnisk opprinnelse. Betegnelsen "Hvit valgallianse" vil lett kunne oppfattes slik. Godkjenningen av navnet bør derfor trekkes tilbake. Det sier Kristelig Folkepartis leder Valgerd Svarstad Haugland.
Det er de to minipartiene "Stopp Innvandringen (Folkeviljen - Velgerforbundet) og "Hjelp fremmedkulturelle hjem ellers mister vi landet vårt" som har gått sammen, og fått godkjent navnet "Hvit Valgallianse (Stopp innvandringen/Hjelp fremmede hjem)".
-Med et såpass langt navn, sier det seg selv at det er betegnelsen "Hvit Valg-allianse" som blir stående som listens hovedbetegnelse i folks bevissthet. Dette er uheldig, blant annet fordi navnet "Rød valgallianse" er godt innarbeidet i folks bevissthet. At man nå får et nytt parti som kaller seg "valgallianse" er egnet til å skape forvirring, og kan bli belastende for RV, sier Valgerd Svarstad Haugland.
RV har tidligere protestert mot at navnet "Hvit valgallianse" er godkjent, og KrF-lederen har skrevet brev til Notaris Publicus i Oslo der hun støtter denne protesten, og hvor hun på KrFs vegne ber om at navnegodkjenningen trekkes tilbake. (KrF-Press/NPE)
