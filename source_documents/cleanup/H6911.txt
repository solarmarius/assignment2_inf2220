
21.03.03
Åslaug Haga
KUVENDING FRA AP OM ARBEIDSGIVERAVGIFTEN
Senterpartiets Åslaug Haga er opprørt over at Arbeiderpartiet allikevel ikke vil gå til rettsak i EFTA-domstolen for å beholde den differensierte arbeidsgiveravgiften. - Jeg er skuffet, men ikke veldig overrasket over Stoltenbergs spill overfor det norske folk i denne saken, sier hun. Det holder ikke med store oppslag i VG, hvis man ikke holder ord overfor folk.-
Den differensierte arbeidsgiveravgiften var i dag et tema på et ekstraordinært møte i EØS-utvalget på Stortinget. Det er bred enighet blant partiene at differensiert arbeidsgiveravgift er svært effektivt og målrettet. Fullgode alternativer finnes ikke.
Så sent som den 18.mars sa Stoltenberg til VG at "om nødvendig må vi vurdere å gå til EFTA-domstolen" med denne saken. Han mente da at titusener av arbeidsplasser kunne gå tapt på grunn av ESAs fortolkning av norsk regelverk. Et bortfall av differensiert arbeidsgiveravgift kan ifølge departementets egne utredninger true hele 60 000 arbeidsplasser, halvparten av dem i privat næringsliv.
Åslaug Haga krever at Norge reiser sak i EFTA-domstolen for å få omgjort dette vedtaket. - Nå må regjeringen forsvare Norges interesser! Det er udiskutabelt hva Norges beste er i denne saken. Konsekvensene for sysselsetting og distriktsbosetting vil være meget alvorlige.
