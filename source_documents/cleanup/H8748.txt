
811.2004
Hallgeir H. Langeland (SV) nestleder i energi- og miljøkomiteen
- Mens Hareide snakker, smelter isen
- Regjeringen sier den tar problemene alvorlig, men synes ute av stand til å redusere norske utslipp av CO2, uttaler Hallgeir Langeland, nestleder i energi- og miljøkomiteen og SVs miljøpolitiske talsmann.
CICERO presenterte i dag rapporten som dokumenterer klimaendringer i Arktis. Konklusjonene er klare: Klimaendringer skjer allerede, de er knyttet til menneskelige utslipp og de vil få store og alvorlige konsekvenser i fremtiden, i Arktis så vel i resten av verden. Rapporten er den første i sitt slag.
- Vi ser ingen tegn til at regjeringens påståtte alvor i klimapolitikken fører til en politikk som gjør noe med problemet. Hareide sendte nylig ut et forslag til kvotesystem. Systemet omfatter bare 10 prosent av utslippene. Samtidig bygges det gasskraftverk på Snøhvit og Kårstø ligger klar. Det virker derfor som om Hareide og KrF er ute av stand til å redusere norske utslipp av CO2, sier Langeland.
- Problemet til Hareide er dessuten at utslipp også kommer fra sektorer han ikke har ansvar for, som samferdsel. Dette er en av de raskest voksende sektorene som slipper ut av drivhusgasser. Men utviklingen har ikke Hareide kontroll over. Regjeringen klarer ikke å redusere utslippene av CO2 og her er Bondevik ansvarlig, sier Langeland.
- Senest i dag ble det avslørt i Dagsavisen at Norge er en sinke på avfallsfronten. Norske avfallsplasser spyr ut klimagasser. Dette kan Hareide gripe tak i, sier Langeland.
- Norge må også tørre å utfordre USA på klimaområdet. Amerikanske forskere har stått sentralt i arbeidet med rapporten. Jeg håper Bondevik tør å si klart og tydelig fra om at det er meget problematisk at USA ikke ratifiserer avtalen, sier Langeland.
