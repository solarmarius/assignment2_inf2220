
fredag 6. april 2001 17:32:22
UTTALELSE FRA KRISTELIG FOLKEPARTI, SENTERPARTIET OG VENSTRE - SVOLVÆR, 6 APRIL 2001.
Bærekraftig forvaltning av ressursene i havet
De marine næringene vil i fremtiden spille en avgjørende rolle for sysselsetting, bosetting og verdiskapning langs hele den norske kysten, og eksportinntektene fra denne næringen vil bli enda viktigere for norsk økonomi. For å kunne realisere det store potensialet i de marine næringer må forvaltningen av ressursene i havet og kystdistriktene bygge på langsiktighet og bærekraftige prinsipper. Dette betyr blant annet at det er viktig å vri beskatningen over til fangst av større eller fullvoksne individer. En utvikling mot økt kapitalisering og sterkere vektlegging av kapitalavkastning på bekostning av arbeidsplasser i distriktene, lokal tilhørighet og forsvarlig forvaltning av ressursene vil bli avvist av de tre sentrumspartiene.
Den siste tiden har vi opplevd flere skipsforlis og fått avdekket at beredskapen mot forurensning ikke er god nok. I fiskerinæringen er det avdekket juks med leveranser, og det bringes stadig inn fartøyer fra andre land som driver ulovlig fiske i norsk sone. Kystvakten har viktige oppgaver knyttet til dette, både med tanke på beredskap ved ulykker, kontroll av båter som ikke bør slippe inn i norsk farvann og kontroll av fiskebåter og fangster. I et langsiktig perspektiv vil de norske oljeinstallasjonene i havet være potensielle mål for terrorangrep fra land eller fra grupper som ønsker å skade Norge eller Norges handelspartnere. Regjeringens forslag til omstilling av Forsvaret i den nylig fremlagte langtidsplanen er utilstrekkelig for å kunne møte de nye truslene, verne om ressursene i norske farvann, hindre juks i fisket og bygge opp beredskapen mot forlis langs den norske kysten. Sentrumspartiene vil derfor legge større ressurser i potten for å kunne realisere en robust og effektiv kystvakt som bedre kan dekke det store spekter av oppgaver som en er satt til å dekke.
Sentrumspartiene er opptatt av at fiskerinæringen skal bidra til verdiskapning og utvikling av distriktene. Derfor må det legges vekt på å ha en flåtestruktur som kan være tjenlig for hele kysten. For større deler av kysten vil dette være den lille og mellomstore kystflåten, i andre strøk vil havfiskeflåten være viktig. Sentrumspartiene ønsker en struktur både i havbruk og i fiske som sikrer rekruttering og lokalt eierskap. Vesentlige deler av verdiskapningen må komme lokalsamfunnet til gode. De tre sentrumspartiene er i mot auksjon som virkemiddel ved fordeling av konsesjonsrettigheter.
For å kunne optimalisere det langsiktige utbyttet fra fiskeriene ønsker sentrumspartiene en vesentlig økning i det årlige uttaket av havpattedyr som sel og beskattbare bestander av hval.
Kristelig Folkeparti Senterpartiet Venstre
Kjell Magne Bondevik Odd Roger Enoksen Lars Sponheim
