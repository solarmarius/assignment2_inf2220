
Tirsdag 11. februar 1992
Jon Lilletun om kulturministerens redegjørelse:
MYE POSITIVT, MEN TVETYDIG HELHETSINNTRYKK
Det er flere positive ting i kulturminister Åse Klevelands mediepolitiske redegjørelse, men helhetsinntrykket er tvetydig. Slik oppsummerer Kristelig Folkepartis kultur-politiske talsmann, stortingsrepresentant Jon Lilletun, redegjørelsen som ble gitt Stortinget tirsdag. Lilletun er mest skuffet over at statsråden ikke ser ut til å ha betenkeligheter med å åpne for alkoholreklame på norske fjernsynsskjermer.
Jon Lilletun synes det er positivt at departementet er innstilt på å vurdere fjernsynets påvirkning av barn og unge, og sette inn tiltak mot dette. Han er også glad for den klare viljen til å kjempe for almenkringkastingen og verdiene ved den. Nye regler og strengere straff for brudd på konsesjonsvilkårene er også positive signaler, likeså at departementet vurderer strengere regler mot vold og porno i video.
-Fører dette til det man kunne få inntrykk av, med forhåndskontroll av all video, på linje med kinofilm, betyr det gjennomslag for et gammelt KrF-krav. Bransjen selv er også innstilt på slike ordninger, for å kunne rydde opp i eget hus, sier Jon Lilletun.
Inkonsevens
Jon Lilletun legger likevel ikke skjul på at han synes det er mye inkonsekvens i kultur-ministerens mediepolitiske redegjørelse. Mest iøynefallende er det at mens statsråden varsler vilje til å kjempe for almenkringkastingen, er hun fullstendig holdningsløs i for-holdet til alkoholreklame fra satelittsendinger.
-Det argumenteres med at man må tilpasse seg det internasjonale mediebildet, men sannheten er jo at det er Norge som er i forkant av dette bildet, og at andre kommer etter oss, sier Jon Lilletun. Å si at forbudet mot alkoholreklame hindrer internasjonal kommunikasjon karakteriserer han som "å snu tingene på hodet".
-Det er betegnende at de positive signalene i redegjørelsen alle er på "vurderings-stadiet", mens de negative signalene kommer i form av konkrete tiltak. Man kan derfor godt si at kulturministeren talte med to tunger da hun ga sin mediepolitiske redegjørelse, konkluderer Jon Lilletun.
