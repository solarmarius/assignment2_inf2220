
KRISTENT KONSERVATIVT PARTI (KKP)
PROGRAM FOR
KRISTENT KONSERVATIVT PARTI (KKP)
VI GÅR TIL VALG MED FØLGENDE HOVEDPAROLER:
1. Et hvert menneske har rett til liv - fra unnfangelse til naturlig død.
2. Det norske folks selvbestemmelsesrett må ikke undergraves, verken ved ukontrollert innvandring, EØS-avtale eller EF-medlemskap.
3. EØS-avtalen må kanselleres!
4. Vi vil gjenreise vår kristne kulturarv i heim, skole og i samfunnet i sin helhet.
5. Skatter, avgifter, priser og lønninger må nedover for at Norge igjen skal oppnå konkurranseevne.
Vi bygger på Bibelen og Grunnloven
For et fritt næringsliv- med frihet under ansvar
PRINSIPP-PROGRAM FOR KRISTENT KONSERVATIVT PARTI
INNLEDNING - BASIS
Kristent Konservativt Parti (KKP) er et ikke-sosialistisk parti med klar sosial profil. Partiet vil ikke favorisere bestemte grupper, men arbeide til beste for hele folket.
BIELEN og GRUNNLOVEN, som er vårt fundament, må igjen bli norm- og retningsgivende for alt samfunnsarbeide. Norges lover og regelverk må stå fast forankret i disse to grunnpillarer. Heim, skole og kirke må hånd i hånd arbeide målbevisst for å redde vår framtid, BARNA, fra alle nedbrytende krefter i tiden.
«Med lov skal land byggjast, og ikkje med u-lov øydast».
Kongeriket Norge hadde inntil for få år siden rettskafne lover - forankret i Bibelen og Grunnloven. I det siste har det sneket seg inn i vårt lovverk ugudelige lover. Dette vil KKP forandre. Vi må tilbake til de gamle stier, hvor «Gud er attåt», som det lydde så oppriktig fra en av Eidsvollsmennenes skysskarer.
Sterke negative åndskrefter arbeider for å uniformere, forflate og sekularisere folkesjelen, hvoretter våre styrende så forandrer lovene i forhold til slik som livsmønsteret da etter noen tid er blitt. Vi ser dette som meget farlig. Det drar vårt folk stadig dypere ned både moralsk og sosialt.
Våre forfedre gav oss Grunnloven! Denne arv må vi ta vare på. §2, siste ledd, er fundamentet og nøkkelen: «Den evangelisk-lutherske Religion forbliver Statens offentlige Religion. De indvånere, der bekjende sig til den, ere forpliktede til at oppdrage deres børn i samme».
I lys av denne paragraf finner v i flere av våre lover uakseptable. De er i strid med Guds Ord.
Her nevnes i første rekke loven om selvbestemt svangerskaps-avbrudd, som kom inn i vårt lovverk gjeldende fra 01.01.1979. Stort bedre var heller ikke loven av 1975.
Vi holder fast på ordningen for 1960 hvor straffelovens §245 fastslår at rettsstridig fosterfordrivelse er straffbart. Dog er vi stemt for at det nå som da må være adgang til svangerskapsavbrudd på rent medisinske indikasjoner, dvs. om 2 leger - sammen kan fastslå at en mors liv ellers står i fare for å gå tapt. Vanskelige personlige og sosiale/økonomiske forhold i samband med fødsel, må forsøkes løst ved rådgivning og samfunnets støtte. Å adoptere bort barnet kan også være et alternativ til svangerskapsavbrudd. Barnløse ektepar står i kø for å adoptere!
Abortloven er en konsekvens av moralsk forfall - med degradering av ekteskapet som den gudgitte samlivsform. Likestillingsloven er og pådriver til svangerskapsavbrytelse.
KKP følger Bibelens budskap om likeverd mellom kvinne og mann, ikke likestilling. Dog mener vi naturligvis at det må være fritt fram for kvinner å velge sitt yrke. Kvinner og menn må ha lik lønn for arbeid av lik verdi.
Men de forskjellige funksjonene kvinne og mann har, og den naturlige arbeidsfordeling det bør få, må understrekes framfor å utviskes. - Kvinnens betydning som mor må oppvurderes. - Barneoppdragelsen må være foreldrenes ansvar. Barnehager kan ikke erstatte en mors kjærlige omsorg.
BEFRUKTNINGSEKSPERIMENT - PRØVERØRSBARN
KKP tar avstand fra metoden - da den åpner for slik inngripen i menneskeutviklingen at Guds plan og vilje med den enkelte kullkastes. Barnløse ektepar kan få hjelp ved adopsjon. En slik løsning vil også redusere abortpresset.
LOV OM EKTESKAP
KKP godtar bare det monogame/heteroseksuelle ekteskap, som også var kirkens og samfunnets premisser inntil for få ti-år siden. Ja, sogar var det da ulovlig med annen form for samliv mellom kvinne og mann. - Da denne loven tok til å "sove" og deretter ble tatt bort, ble det kaos på det familiære område.
Mye sorg og elendighet er blitt følgene såvel for partnerne som for barna. De lever sammen uten solid gjensidig forpliktelse, og dette får ofte en tragisk skjebne, med oppløsning og det som verre er. - I familieoppløsningens spor følger ikke sjelden incest og annen barnemishandling. - Incest er en alvorlig forbrytelse, ikke minst overfor mindreårige, og bør ha streng strafferamme.
HOMOFILE «parforhold» er i det siste også blitt sett på som en rettighet, hvor nå disse krever å oppnå aksept. Dette må så absolutt ikke få norsk lovs godkjennelse At to av samme kjønn inngår "ekteskapelig samliv" strider dertil mot naturen og Guds lov (Rom. 1,27).
HEIM, SKOLE OG KIRKE
Siden disse viktige "pulsslag" hører sammen, og er innbyrdes avhengig av hverandre, nevner vi dem i samme hovedavsnitt. Heimene er selve grunnlaget for samfunnet. «Et enkelt hjem bar så tidt et land», skrev en av våre diktere. - På den ene side skaper heimene politikerne, og på den annen side skaper politikerne heimene. All oppdragelse må være grunnlagt på kristen tro og moral. Det er foreldrenes/skolens plikt og ansvar å sørge for at så skjer.
Grunnlovens §2 skulle sikre denne forpliktelse for heim og skole. Derfor er det så viktig å komme tilbake til Bibelen og Grunnlovens ånd og bokstav.
Det er gjennom Stortings- og styringsverk samfunnet formes. Her har det skjedd en utglidning, som må rettes på.
Skoleverket i Norge ble grunnlagt av kirken for å sikre at barna skulle få den nødvendige bibelkunnskap - som dåp og konfirmasjon forutsatte. I vår tid er dette radikalt endret! Kristendomskunnskap, som opprinnelig var bærebjelken i skoleverket er nå sterkt redusert og utvannet.
Resultatet av dette er at negative åndskrefter har fått fritt innpass i vårt folk. - KKP vil arbeide for å oppfylle Mønsterplanens og skolens formålsparagrafs intensjon om at de kristne grunnverdier skal formidles i alle fag i skolen. (Vi vil beholde karaktersystemet.)
Videre vil partiet arbeide for økt effektivisering og strengere prioriteringer hva økonomi i skolen angår. Dette betyr at skolemateriell og trygge skoleveier må prioriteres foran for eksempel flotte fasader og inventar i luksusklasse.
Friskoler som oppfyller Mønsterplanen må få statstilskudd på linje med offentlige skoler. Dette må gjelde kun skoler som ikke avviker fra den kristne evangeliske lære, men som er forankret i Gud Ord.
Vi ønsker å få bort prevensjonsundervisningen i skolen. - Gjennom fysiologi/helselære blir foreldrene informert om de forandringer som skjer i pubertetsalderen. Skoleverket skal ikke undervise i teknikker som forutsetter umoral og åpenbar synd. Slagordet "alle gjør det", er blitt en selvoppfyllende profeti som øker sex-presset hos barn og unge. En Gud-gitt og praktisk rettesnor for dette ømtålige emne, finnes formulert i Bibelen: "Hvorved skal den unge bevare sin sti ren? - Ved å holde seg etter ditt ord". (Salme 119,9).
Kirken kan fortsatt være statskirke så sant staten ville respektere Grunnlovens §2, siste ledd. Ikke bare når det gjelder kirkelige spørsmål, men samfunnet i sin helhet med alle offentlige organ. Kristus er kirkens hode, derfor må den norske kirke være en bekjennelseskirke.
Og den videre betingelse er at staten ikke hindrer kirkens frihet i å være tro mot bibel og bekjennelse. - Statstilskudd til kirken og dens organer må gis fritt uten at staten griper inn i kirkens indre liv og lære.
MASSEMEDIA
§100 i Grunnloven gir adgang til full trykkefrihet, men med visse begrensninger. Således må en ikke vise ringeakt overfor religion, sedelighet m.v. En må gå ut fra at også dette gjelder det talte ord og illustrasjoner i offentlig publikasjon, spesielt gjennom TV og radio.
Vi går inn for at denne paragraf aktiviseres overfor reklame/markedsføring, norske TV- og radiostasjoner, presse, litteratur, film og videogram, slik at den moralnedbrytende påvirkning opphører.
RETTSSIKKERHET
Vi har fått et samfunn hvor kriminaliteten blomstrer. KKP krever større rettssikkerhet generelt. Eiendomsretten må respekteres, og folk må kunne kjenne seg trygge i sine heimer og på arbeidsplassen. En må kunne ferdes på åpen gate uten risiko for å bli antastet eller nedslått / ranet.
Som ledd i dette må løsgjengerlovens §16 gjeninnføres. Strafferammene for alvorlige forbrytelser, som mord, voldtekt, tyveri, hærverk og økonomisk kriminalitet, trenger straffeskjerpelse. - Det er likevel bedre og mer effektivt å forebygge enn å reparere skadene.
Vi ser det som et godt alternativ at en domfelt, etter "lettere" forbrytelser, avtjener samfunnstjeneste i steden for fengsel.
Som den beste forebyggelse mot utglidning - henvises til vår programpost for heim, skole og kirke.- Bibelen sier: "Lær den unge den vei han skal gå! Så viker han ikke fra den, selv når han blir gammel". (Ordspr. 22,6).
PROMILLELOVGIVNING - STRAFFEREAKSJON
Vårt partis mange oppfordringer til myndighetene om å gå over til bøter i steden for utelukkende fengselsstraff, er i det siste blitt lovfestet.
Men vårt forbehold om at midlene som da ville komme inn skulle «øremerkes» for mer intensiv kontroll, synes ikke tatt til følge. Nedre promillegrense settes til 0,2. Ellers mener vi at soning må opprettholdes under skjerpende omstendigheter. - Begrensning av skjenkesteder og utsalg er forebyggende.
ALKOHOL, NARKOTIKA OG KRIMINALITET
De fleste kriminelle handlinger blir gjort i beruset tilstand. Derfor ser KKP det som meget viktig å få ned alkoholkonsumet. - Opplysningsarbeid om alkoholens skadevirkninger må prioriteres, særlig i heim og skole. All indirekte alkoholreklame i TV og radio må bort. Det må bli straffbart å vise seg beruset på offentlig sted. (Jfr. avsnittet: RETTSSIKKERHET).
Kriminaliteten har økt i takt med åpning av stadig nye polutsalg og delvis fritt salg av øl over disk. Dette var en bjørnetjeneste, særlig overfor unge. Innstramming er nødvendig. Jo lettere tilgang dess større bruk og misbruk!
Slik som tobakk- og sigarettpakninger nå er påført informasjon om innholdets skadelige virkning, bør også flasker som inneholder alkohol bli påført skadevirkningene ved konsumering.
Iflg. statistikk dør ca. 1500 mennesker årlig her i landet på grunn av misbruk av alkohol. Nå koster alkoholens skadevirkninger ca. 50 milliarder kroner pr. år for skatteyterne. Alkohol kombinert med tobakksrøyking opptar ca. 30 % av sykehussengene.
NARKOTIKAFORBRUKET er tiltagende, med mange dødsfall pr. år. En uhyrlig kriminalitet følger i dens spor. KKP går inn for lovens strengeste straff for de som driver handel med narkotiske stoffer. Tvangsinnleggelse for misbruk må gjennomføres der ikke annet fører fram.
Misbruket indikerer tidens åndstomhet, som er en tydelig konsekvens av den målbevisste avkristningen som har foregått i heim og skole i de siste årene. Videre er det et resultat av samfunnets svikt ved at mødre ser seg nødt for å gå ut i arbeidslivet grunnet økonomiske forhold; - hvor barna tildels blir sendt til barnehager, eller i verste fall rett ut på gaten. Det er kjærlighet, veiledning og opplysning barna trenger, og det er det først og fremst foreldrene som kan gi.
Som allerede nevnt har den økende kriminaliteten som oftest sammenheng med misbruk av alkohol og narkotika. Stigende arbeidsledighet, gjeldsbyrde og nød, er også utslagsgivende .
Enda en årsak er at stadig flere heimer oppløses ved skilsmisse, og barna får hele grunnlaget for livet revet bort.
Et effektivt virkemiddel for de heimer som ennå består, vil være at vi får en kostnadsreduksjon i samfunnet. Denne vil bevirke til at mor kan være heime mens barna vokser opp, og ikke tvinges ut i arbeidslivet. Kriminalitet mellom barn og unge ville også blitt redusert dersom foreldrenes plikt til å erstatte det deres barn måtte ha ødelagt, mer ble praktisert.
PORNOGRAFI
KKP mener at pornografien, som stadig har grepet om seg i frekkere og frekkere former, er og har vært det sterkeste virkemiddel for den frie seksualmoralen som mer og mer er sluppet løs i vårt folk.
Vi vil ikke bare ha fjernet pornoblader og porno i annen form bort fra lett synlige steder i butikkhyllene, men vil kjempe for en lovendring på området, hvor salg av porno i alle former blir helt forbudt, og hvor overtredelse straffes med bøter eller inntil 3 måneders fengsel. Og når det gjelder salg av barneporno gjennom blader og videokassetter, må straffen fordobles. Dette ikke minst på grunn av tidens HIV/AIDS-fare. Grunnlovens §100 hjemler forbud mot pornografi, som så straffeloven kan bygge på her!
HIV/AIDS
KKP mener det er uansvarlig av våre helsemyndigheter å fortsatt ta så lett på denne alvorlige sykdom.
I lange tider har vi her i landet hatt obligatorisk skjermbildefotografering for å forebygge lungesykdom- såsom tuberkulose og lungekreft. Men når det gjelder HIV/AIDS skal dette bare dysses ned. Denne sykdom bør ikke lenger være "en hellig ku" fordi den angår en viss form for kjønnssykdom, hvor homofili og fri sex oftest er årsaken. Særlig grunnet HIV/AIDS-faren, må prostitusjon, horehus og horekunder kriminaliseres! Innvandrere og asylsøkere bør HIV-testes før de får tillatelse til å bo i Norge. - HIV-positive må bli registrert og ajourført hos helsevesenet.
Hadde man slått alarm ved første tilfelle her i landet - hvor obligatorisk testing var blitt gjennomført, ville pesten høyst sannsynlig dødd ut.
DE ELDRE OG SYKE - SOSIALOMSORGEN
Det er de som er eldre i dag som har bygget opp alle godene i dagens samfunn. Derfor har de krav på vår oppmerksomhet og respekt. Den kristne etikk vektlegger omsorg og respekt for menneskeverdet, og dette bør bli toneangivende innen alt omsorgsarbeid. - I størst mulig utstrekning må eldre som ønsker å bo heime få sitt ønske oppfylt. Pårørende og andre som utfører omsorgsarbeid må få både praktisk hjelp og økonomisk støtte til dette. For dem som må være i institusjon, må menneskeverd og velferd få førsteprioritet.
Situasjonen innen helsevesenet må rettes på, slik at nødvendig bemanning til enhver tid yter det som skal til for å sikre et anstendig tilbud.
KKP vil fremme forslag om at hele landet blir ett pasientmarked hvor fylkesgrensene i denne forbindelse opphører. Dette vil gi langt bedre pasientbetjening. Det må være Statens oppgave å direkte-finansiere all sykehusdrift.
Fylkeskommunene som ble opprettet i sin tid, står i veien for en slik løsning. Derfor må disse avvikles. Ansvarslinjene blir dermed mer oversiktlige, og man kommer bort fra direkte urettferdige forhold.
En klar økonomisk gevinst vil komme ved bortfall av administrasjonsutgiftene i fylkeskommunene. Mange flere pasienter ville kunne tilgodesees ved at disse samfunnsmidlene omprioriteres.
KOSTHOLD - HELSE
Betydningen av god helse kan ikke overvurderes. Både samfunnet og den enkelte er ansvarlige for en god helsestandard. - Tilvirkningen i etterkrigstiden til mer raffinert mat og ferdigkjøpte matvarer med lang langringstid, har forringet matvarekvaliteten med det resultat at viktige næringsstoffer går tapt. - Tilsetningsstoffer, sprøytemidler og kunstgjødsel har ført til mangelfull ernæring hos mange, samt øket mengde gift i kroppen. Barn og eldre som spiser lite, er særlig utsatt.
Vismannens ord: «Min mat skal være min medisin», må være utgangspunktet. Samfunnet må føre en kostholdspolitikk som gir samme helsemessige trygghet uansett økonomi og bosted.
BOLIGPOLITIKK
Momsen må falle bort på bolighus. - Det må vises mer lempelighet fra det offentliges side når det gjelder søknad om bygging utenom byggefelt.
Dyrket jord må unngås tatt til boligformål.
Hyttebygging utenom hytteområde må lempes på.
Det må ikke legges hindringer i veien av det offentlige for eldre som ønsker å bygge og bo på garden de har eiet og drevet.
INDIREKTE INNSKRENKNINGER I NÆRINGSFRIHETEN
KKP vil gå inn for at den delen av bl.a. etableringsloven - som strider mot Grunnlovens §105 og §101 blir opphevet. Samtidig vil en gå inn for reduksjon av det urimelige skatte- og avgiftstrykket, som er en medvirkende årsak til konkurs. Herunder kommer eiendomsskatten som må falle helt bort, mens formuesskatten reduseres til det minimale. Arveavgiften må bortfalle.
Store skatter og avgifter hemmer sterkt innsats- og sparevilje, og er dermed en bremse for ekspansjon til nye arbeidsplasser.
Generelt vil vi arbeide for et fritt næringsliv, som har mulighet i seg til å gi arbeid til alle - et lønnsomt arbeid - der den enkelte får utbytte etter innsats og utdannelse.
FOLKETRYGDEN
Folketrygden er i fare ved forgubbingen i samfunnet, der det blir for få til å bære byrdene. Dette er en konsekvens av fri-abortloven, som tillater drap av barn i mors liv for enhver kvinne som måtte ønske dette. Ca. 350 000 er dette tallet kommet opp i nå - i tidsrommet 1965/1992. Skal dette fortsette, kan vi fullstendig miste Guds velsignelse.
SAMBOERE - GIFTE PAR
Når det gjelder grunnbeløpet fra Folketrygden, er gifte par nå i en årrekke blitt diskriminert med 25 % mindre utbetaling enn for samboere. Forskjellsbehandlingen er urettferdig - og loven stimulerer til umoral. Det er på tide at denne uverdige praksis opphører.
MERVERDI- OG INVESTERINGSAVGIFT
Merverdiavgiften ble innført som ledd i tilpassing til EF - med sikte på medlemskap. KKP vil arbeide for avskaffelse av momsen, og vende tilbake til det gamle systemet med omsetningsavgift, som hadde klare fordeler. Vi vil også gå inn for at den resterende delen av investeringsavgiften faller bort.
DEN "NYE" SYKELØNNSLOVEN
Enten en selvstendig næringsdrivende/arbeidsgiver er fattig eller rik, er han/hun iflg. overnevnte lov ikke berettiget sykepenger for 14 dager etter sykdom, stadfestet ved legeerklæring.
En lønnsmottaker derimot, kan «sykemelde» seg selv for inntil 3 dager - med full lønn fra sin arbeidgiver. Går han/hun til lege, og blir sykemeldt, sier loven at arbeidsgiveren plikter å gi full lønn de første 14 fraværsdager. - Ut over det, dersom sykdommen varer ved, dekker Folketrygden 100%.
Loven gjør i høyeste grad forskjell på folk, og kan i sin nåværende form ikke støttes av oss.
UTVIKLINGSHJELPEN
En kan ikke finne hjemmel i Grunnloven for å innkreve denne via skatteseddelen. - En gave skal være frivillig. Et Statens katastrofefond for akutt hjelp, der dette måtte trenges, bør komme istedet.
På basis av de mange mislykkede u-hjelpsprosjektene mener vi at norsk misjon ville vært den beste u-hjelpsformidler, støttet av staten.
Det er kunnskap, hjelp til selvhjelp mange u-land trenger. Bryting av tollmurer og bedre betaling for u-landsvarer, ville vært hjelp som monnet. «Gi oss ikke fisk, men heller lær oss å fiske», er sagt direkte fra u-landshold.
FORSVARS- OG UTENRIKSPOLITIKK
Tross Sovjetssamveldets oppløsning, kommer ikke KKP utenom at Norge må ha et godt forsvar som fortsatt er bygget på NATO-alliansen. Her kan nevnes ny-nazistisk oppblomstring i Europa, særlig i Tyskland (som nå delvis kan ha sin årsak i den økonomiske krisen der). Ellers kan nevnes Islams omseggripende posisjon. Den kan faktisk være en større trussel enn det kommunismen var.
Det sikreste forsvar er å ordne oss slik at Gud finner behag i å vokte landet. «Vil Gud ikkje verja by og land, kan vaktmann oss ikkje tryggja». - Løftet Gud gav Israel, (se 3. Mos. 26, 3-5) gjelder også for Norge.
Hva Israel angår, kan vi slå fast at dette landet står i en særstilling blant nasjonene. I Sak. 2,12 leser vi: «For den som rører ved dere, rører ved hans øyensten». Og i 1. Mos. 12,3: "Den som velsigner deg, vil jeg velsigne og den som forbanner deg, vil jeg forbanne". Vi må "hjelpe jødene hjem", handle med dem, og gi dem vår fulle støtte.
Ingen andre land har fått så mange negative resolusjoner mot seg fra FN/verdens side som Israel. Dette forteller oss at landet og folket er mål for ondskapens krefter på en unik måte.
Ellers er det viktig for en fredelig sameksistens med andre nasjoner og innad i riket at Norge kvitter seg med pressgrupper og komiteer som i de senere årene, i enkelte saker nærmest har ledet vår utenriks- og innvandringspolitikk. Og allerminst må utenlandske terroristorganisasjoner få ha kontor i Norge.
EØS - EF
Det at våre styresmakter nå har ratifisert EØS-avtalen, og det uten flertall i folket, gir grunn for å tenke at dette vil få rettslig etterspill. EØS-avtalen vil nevnlig virke som det første steg inn i EF-unionen, hvor vår selvstendighet som fri nasjon opphører.
Vi ønsker at Norge fortsatt skal styres fra Oslo, ikke fra Brussel!
EF er også sterkt diskriminerende overfor u-land ved den tollmur det omgir seg med. Når det gjelder nåværende norske tollbestemmelser overfor store deler av u-landene herunder Østasiatiske land inkls. Kina, så er disse ganske generøse, hvor de fleste forbruks- og industrivarer innrømmes GSP-sertifikat, og er dermed tollfrie på det norske marked. Dette er en stor fordel for så vel publikum som for industrien. Samtidig er dette et stort pluss for u-landene. - I samtlige EF-land er slik import ilagt toll, hvor tollavgiften går direkte inn i EF-kassen.
KKP har stått, og står fortsatt urokkelig fast på Frihandelsavtalen av 1973, hvor samtlige norske industrivarer kan leveres tollfritt innen EF.
Frihandelsavtalen står fortsatt ved lag, og den vil heller ikke gå ut selv om EØS-avtalen vil tre i kraft fra 1. jan. 1993.
Det heter at den «ligger i bunnen» av EØS-avtalen, og kan tas i bruk igjen dersom EØS-avtalen blir omgjort.
Avtalen kan altså sies opp, men iflg. høyest EF-hold, er betingelsen da at den kanselleres straks. KKP vil sette alt inn på at den blir oppsagt snarest mulig.
Vi tror at den vil gi større arbeidsledighet, større narkotika- og alkoholforbruk, mer kriminalitet og større utbredelse av AIDS. Det er den frie adgang over landegrensene vi legger til grunn for dette.
La det likevel være sagt: Uansett tilknytningsform til EF, er vårt land oppe i store økonomiske problemer, og disse blir neppe mindre i tiden som ligger foran.
Hva er grunnen? Noe kan nevnes: Kravene fra mange har vært større enn hva innsatsen har rettferdiggjort. Enn videre kan nevnes: et øket alkoholforbruk, delvis malplassert u-hjelp, et tiljublet "fargerikt fellesskap", og på toppen av det hele kom HIV/AIDS-problemet. Dertil kom den selvforskyldte bank- og forsikringsselskapskrisen, hvor Staten måtte skyte inn enorme beløp. Alt dette har utarmet norsk økonomi. Det hele har sin hovedgrunn i at våre styresmakter har vært for lite forutseende, og manglet kontroll.
Verken EØS-avtalen eller et eventuelt EF-medlemskap vil redde vår økonomiske situasjon, men bare gjøre den verre. - Vi må tilbake til Gudsfrykt med nøysomhet, bli mer oppfinnsomme og ivrige i tjenesten, og Staten må være folkets tjener, ikke dets herre.
OLJEPOLITIKK
Oljevirksomheten har vært, og er en drivende faktor til lønns- og kostnadsforhøyelse på fastlands-Norge. Dette har hatt særdeles negative innvirkninger for en rekke modernæringer. Dersom de ansvarlige, og kanskje i særlig grad fagforeningene ikke ser farene ved dette og viser moderasjon i lønns- og prisforhandlinger, vil oljevirksomheten bli en trussel mot den nasjonale økonomi i et skjebnesvangert omfang. KKP går inn for moderat utvinningstempo, og sikkerhetsfaktorene må få høyeste prioritet. Faren for at fiske og fangst blir skadelidende om oljeutvinningen forseres, er et vesentlig moment i vurderingene. Særlig gjelder dette nord for 62. breddegrad.
Ellers finner vi det tankevekkende og beklagelig at Norge med sin store oljeproduksjon gjennomgående har vesentlig høyere drivstoffpriser enn andre land som må importere all sin olje...
Vi ser forøvrig at den politikk som ble ført i 70-årene, bl.a. ved store statlige lån i utlandet, samtidig som de såkalte oljepengene ble brukt på forhånd, var et feiltrinn. Alle kunstig opprettholdte arbeidsplasser fikk sterk negativ innflytelse på oljeøkonomien.
ENERGI-MILJØ OG SAMFERDSELSPOLITIKK
Elektrisk energi produsert ved vannkraft er den absolutt mest miljøvennlige energiform vi har. En rekke såkalte «ENØK-prosjekter» har vist at modernisering av f.eks. turbiner og annet utstyr i kraftstasjoner, samt fornying av linjenett, gir kolossal effekt-gevinst. Enkelte fagfolk hevder at slike tiltak vil gi Norge full kraftdekning - samt et betydelig overskudd som kan selges til andre land. KKP går imidlertid også inn for forskning på, og utprøving av alternative energikilder, eksempelvis bio-energi, vind- og bølgekraft, solenergi og gasskraftverk.
Forurensingen av luft, jord og vann må tas alvorlig. Urenset kloakkutslipp til sjø og vassdrag må opphøre. Alt som føres tilbake til jorden må renses i størst mulig grad. Dette gjelder også innenfor landbruket.
Forurensingen fra industrien er langt vanskeligere å ta hånd om, men det fritar oss ikke fra ansvaret om å begrense de omfattende skadevirkningene, så langt det er teknisk mulig.
Når det gjelder transport, går KKP inn for at sjøen utnyttes i langt større grad enn i dag. Det er klart påvist statistisk at sjøtransport er både billigere og gir mindre forurensing pr. tonn fraktet gods. En effektiv omlegging av landets transport vil uten tvil gi positive utslag også i form av færre ulykker på landeveien. Sjøen er gratis og båtene lager vi selv.
Vogntogtransporten må reduseres til fordel for båt og jernbane. - Her kan nevnes Nord-Norgebanen, som bør forlenges fra Fauske til Tromsø. Fra naturens side er Nord-Norge rikt på ressurser, derfor er det viktig at jernbanenettet bygges ut der.
Bensindrevne biler bør i alminnelighet bli utstyrt med katalysator. Gassdrift må påskyndes og utvikling av elektrisk-drevne småbiler må prioriteres. Men målet må være hydrogendrevne bilmotorer, hvor "avgassingen" blir ren vanndamp.
KKP bifaller ikke storflyplassprosjektet på Gardermoen. I en tid hvor det foretas innstramninger i nær sagt alle retninger - grunnet sprengt budsjett - burde heller de eksisterende flyplassene utvides og forbedres. Prognosene for antall flypassasjerer for tiden framover er trolig også vurdert i overkant av det realistiske.
Når det gjelder personbefordring langs veg kan kollektivtransporten konkurrere med "matpakkekjørerne" ved bedre utbygging og ved reduksjon av takstene. Transporttilbudet må mest mulig tilpasses lokale forhold. I grisgrendte strøk kan minibusser/"samferdsels-taxi" være løsningen.
Fiskeoppdrettsnæringen langs våre strender bør ses nærmere på i miljø/forurensingssammenheng. Det er en næring som stadig griper om seg med omfattende betydning for distriktenes økonomi. Men fisken må, som all annet Guds skaperverk, få sine rettigheter til trivsel og frihet i sitt miljø. Det må derfor komme nye, strengere regler for disse anleggs beliggenhet størrelse og antall fisk pr. kubikkmeter.
JORDBRUK FISKE OG INDUSTRI
Jordbruk og fiske er viktige næringsveier - med hensyn til selvforsyningsgraden og sett fra beredskapsmessige synspunkter. Derfor må disse næringer gis gode vilkår.
Nydyrkningsbidraget, som ble tatt bort - må gårdbrukerne få tilbake. Norsk matvareomsetning må gjøres uavhengig av import. Vi har fra naturens side de beste forutsetninger for å produsere vår egen mat. Ren jord og luft er goder som mange andre land mangler. KKP går imot strålekonservering av matvarer inntil det blir vitenskapelig bevist at dette ikke kan føre til helseskade.
Norsk kontroll med matvareproduksjon, er blant de strengeste i verden. Skal vi basere det på importert mat, risikerer vi å få i oss store mengder uønskede tilsetningsstoffer, og rester av skadelige sprøytemidler. Dette har klar betydning for folkehelsen. - Godt utbygde primærnæringer vil gi betydelig sysselsettingseffekt. Målrettet satsing på disse næringer, vil styrke bosettingen i de deler av landet hvor miljøproblemene er minst.
Småindustrien må bli gitt bedre vilkår ikke bare for å overleve, men for å kunne ekspandere. Her må offentlige instanser bli flinkere å tilpasse sine regelverk/ordninger til de lokale forhold rundt i landet.
LØNN-OVERSKUDD-UNDERSKUDD-FORDELING
Når de ansatte har fått sin tariffmessige lønn skulle tilgodehavendet være opp og avgjort. - Dersom det er "sju fete år", trenger en bedrift opptjente midler å tære på i eventuelt "sju magre" som måtte komme. Men insisterer likevel ansatte på å ha del i bedriftens overskudd må også et eventuelt underskudd fordeles etter samme nøkkel.
SAMFUNNSØKONOMISK STYRING-INFLASJON/DEFLASJON
Dersom den samfunnsøkonomiske styring er god vil den langt på vei forebygge økonomiske kriser. Er derimot de økonomiske forhold kommet i ulage, må kursen navigeres deretter for å få økonomien gjenopprettet.
Når pengemengden er større enn realverdien den uttrykker, er det blitt inflasjon.
Inflasjonen er på retur i Norge. Pengemengden har avtatt mens lagrene er fylte. Da ville det vært naturlig om priser og lønninger ble redusert/tilpasset forholdet. - Dersom det motsatte skjer, er det samme som en inflativ prosess foregår mens de typiske tegn på deflasjon er tilstede.
Dette resulterer i stagnasjon - med stor arbeidsledighet. Det er denne situasjon Norge er kommet opp i nå.
Et lands valutta-status, samt hvilket internasjonalt valutasystem/kurs myntenheten er tilknyttet, kan være avgjørende for en stabil økonomisk situasjon. - Helst må vi tilbake til penger med egenverdi uavhengig av andre forhold ikke minst for individets frihet og for nasjonal uavhengighet. Skal dette lykkes bør en tilbake til gullstandard. Det er den beste pengeverdimåler.
Men under nåværende økonomiske omstendigheter er løsningen at tilbud og etterspørsel får være det avgjørende på alle plan.
ARBEID FOR ALLE, SKATTER, AVGIFTER OG TILSKUDD
«Arbeid for alle» er for tiden et meget benyttet slagord - men skal det skje må flere av våre forbruksartikler produseres her i landet og de må bli så rimelige i pris at de også kan gå til eksport.
Skal dette være oppnåelig må radikale endringer skje. - Viktige forutsetninger for dette er bl.a. følgende:
1: Full avskaffelse av investeringsavgiften.
2: Reduksjon av skatter og generelle avgifter.
3: Lønnsnedsettelse for arbeid og tjenester, som en naturlig konsekvens av punkt 2.
4: Arbeidsgiveravgiften bør reduseres til maksimum 10% som høyeste frekvens. Dette ville resultert i flere arbeidsplasser, og kompensert reduksjonen.
5: Restriksjoner når det gjelder lærlingeinntak må mykes opp.
6: Det må satses mer for utdannelse og lærlingeplasser, likeledes på foredling til ferdigprodukter, særlig innen fiskerisektoren og aluminiumsindustrien.
7: Det må være gode forhold på arbeidsplassen - med trivelig miljø for de ansatte.
8: Arbeidsmoralen må høynes - uten skulk og kunstig sykefravær.
9: Ulovlige streiker må opphøre.
10: Fagbevegelsen med sine fondsmilliarder, bør sette i gang egne bedrifter, eller og investere i eksisterende virksomhet som har behov for kapital.
11: En bedrift må ha solid egenkapital for å kunne være en trygg arbeidsplass.
12: Marginal skatt må ikke overstige 35%.
Generelt lavere kostnadsnivå ville gjøre jordbruk, fiske og industrien uavhengig av statstilskudd. Dette ville i sin tur redusere skatte- og avgiftstrykket.
I stedel kommer Staten med sin nye skattereform av 1992 (Delingsmodellen).
Den vil svekke de små og mellomstore bedrifter, som for tiden - unntaksvis fungerer slik de bør for å være en sikker arbeidsplass - og for å kunne gi skattemyndighetene det de har et rimelig krav på.
«Delingsmodellen» vil i første rekke ramme aksjeselskaper, hvor aktiv aksjonær eier 2/3 av aksjekapitalen. Altså en bedrift som ikke er helt avhengig av dagens ødelagte bankvesen, skal delvis knekkes? En tør spørre: Er dette hjelp til å stimulere små og mellomstore bedrifter - slik det offentlige har lovet'? - Her burde i det minste skattemyndighetene skille mellom naturlig etablerte aksjeselskaper og de mer "kunstige".
KKP skulle helst sett at den nye skattereformen - med "Delingsmodellen" ble avskaffet før den fikk begynne å fungere.
STATENS RENTEPOLITIKK, PENGENE OG BANKENE
Bankrenter må bestemmes ved samarbeid, og i samsvar med Norges Bank's diskonto. Ytterligere innordning skjer ved eventuelt regjeringsvedtak i samsvar med stortingsflertallets ønsker for styring av bankene. Generelt kan en slå fast at høyt rentenivå virker hemmende på all næringsvirksomhet. - Valutaloven må gjeninnføres, for å hindre at penger forsvinner ut av landet. Den norske krones tilknytning til EF-valutaen må snarest mulig oppheves. Dermed vil Norge kunne føre en mer uavhengig rentepolitikk.
BENSIN- DIESEL OG ÅRSAVGIFT - VEGVEDLIKEHOLD
Bensinavgiften bør reduseres og årsavgiften halveres. Avgiften på dieselolje må ikke bli høyere enn at den kompenserer "tapet" av kilometeravgiften. - Dersom godstrafikken legges mer om til båt og jernbane, vil vedlikeholdsutgiftene til vårt veinett reduseres betraktelig.
Men la det være sagt: Dersom samtlige økte avgifter på motorkjøretøy og drivstoff ville ha redusert biltrafikken tilsvarende, ville også KKP, av miljøhensyn, støttet avgiftene. Vår konklusjon er: Tross de økte avgiftene øker biltrafikken, og de såkalte miljøavgifter forsvinner i Statens bunnløse sluk - til helt andre ting, og resultatet blir økt inflasjon ved at det dermed blir større lønnskrav.
KOMPENSASJON FOR STATENS REDUSERTE SKATTER OG AVGIFTER
Staten ville få bedre balanse i budsjettet bl a. ved omprioriteringer når det gjelder investering. Staten bør, som enhver husholdning, handle med største omtanke.
Et vesentlig bidrag til besparelser i budsjettet, ville være å skjære ned på offentlig byråkrati. Dette er negativ sysselsetting når den økes ut over det nødvendige.
Nedlegging av fylkeskommunene ville gitt betydelige besparelser - eksempelvis til syke og eldre / - sykehusdrift.
Forebyggende og restriktiv alkoholpolitikk - som vi går inn for, ville redusert samfunnets tap på denne tragedie med tosifret milliardbeløp.
Her satses nå enorme beløp for å bekjempe forurensing av naturen, og godt er det, men et paradoks er det at samtidig forurenses barne- og ungdomssinnet med det mest urene og umoralske som finnes.
Dette kommer gjennom media, statsstøttet film og teater, og ukontrollert smusslitteratur pr postordre - over landegrensene.
Alt dette urene forflater menneskets natur, gjør dem hensynsløse og kriminelle. Ved dette fylles fengslene og statskassen tømmes.. - - - Hva hjelper det med et renset miljø i naturen når mennesket som skal oppholde seg der og skulle være dens viktigste ressurs, forsøples?
Derfor har vi fått økende vold, hærverk, påsatte branner, forsikringssvindel, ran og butikktyverier. Og utrolig nok: uærlighet, korrupsjon og svindel innen banker, forsikringsselskaper og offentlig økonomisk administrasjon.
En fullverdig kristendomskunnskap i skolen, hvor barna rettelig hadde fått lært forskjellen på godt og vondt, ville omskapt samfunnet totalt. - Den beste «samfunnslære» er Jesu ord: «Alt dere vil at andre skal gjøre mot dere, skal også dere gjøre mot dem». Og videre: «Du skal elske din neste som deg selv».
Guds bud og veiledning må også få førsteplass i førskolen/barnehagen.
Levestandard er snart et forslitt uttrykk. Hva med livsstandard?
Ble det er forandring her, ville det bli meget å hente som kompensasjon for Statens reduserte skatter og avgifter.
INNVANDRING
Da KKP - i alle retninger, har som intensjon at det er bedre å forebygge enn å helbrede/reparere, kommer også innvandringsspørsmålet i denne kategorien. Derfor bør innvandringen begrenses betydelig.
Ved den erfaring en nå etterhvert har fra andre land, kan etniske motsetninger føre til opprør, i verste fall med våpen. - Dette må vi for enhver pris unngå i Norge. For tiden har vi også en stor arbeidsledighet blant våre egne, hvor det da blir dobbelt verre økonomisk å ha en mengde innvandrere her gående på trygd.
Vi må ikke la våre eldre og syke - som har slitt Norge fram til hva det er idag, bli salderingspost til fordel for unge friske personer fra den såkalte tredje verden.
Men med basis i FN's flyktningekvotesats, må også Norge ta imot slike som åpenbart er forfulgt i sine hjemland.
Erfaringene viser imidlertid at de aller fleste innvandrere kommer hit av økonomiske grunner. - Vi står for det syn at den beste hjelp disse kan få, er støtte til å fungere i sitt opprinnelige miljø.
Økonomiske flyktninger som kommer hit og søker opphold på humanitært grunnlag, må ha klare utdannelsesmål og intensjoner. Når dette er registrert, og skole/lærlingeplass er sikret, da bør disse få samme vilkår for utdannelse som vi nordmenn. Men betingelsen må altså være at flyktningene, etter endt utdannelse, reiser tilbake til heimlandet, for innsats der. Og med mulige pengebidrag i startfasen, hvor en der vil komme lenger med kronene enn i et høykostland som Norge.
KKP's MÅLSETTING - KONKLUSJON
Norges lover må igjen bygges på Bibelen og Grunnloven. - Vi er for et fritt og solid næringsliv, - med frihet under ansvar, hvor konkurranseevnen blir gjenopprettet og arbeidsplassene sikret. Vi går inn for betydelig lavere skatter og avgifter, og redusert offentlig forbruk. Derved åpnes muligheten for produktive og lønnsomme arbeidsplasser, hvor de overflødige i stats- og kommuneadministrasjonen kan sysselsettes.
Det bør bli et lønns- og prisnivå som setter ektepar i stand til å prioritere heimen først. KKP vil oppvurdere kvinnen og morsrollen, og dermed også barnas behov. Heimeværende mødre bør tilregnes ekstra- poeng til Folketrygden, og ha rett til sykepenger.
Det offentlige bør yte samme pengebidrag til mødre som har sine barn heime, som til offentlige barnehageplasser.
KKP vil ha lovfestet rett til liv - fra unnfangelse til naturlig død - selv om dette burde være unødvendig i et såkalt kristent land som Norge.
Vi tar sterk avstand fra dødshjelp - passiv som aktiv, og ser meget alvorlig på at slike ideplaner legges fram for tiden. Legens oppgave er å verne om livet, stille smerter - og la en naturlig avsluttelse av livet finne sted.
Når det gjelder svangerskapsavbrytelse er KKP's ufravikelige syn, at dette ikke må finne sted uten at morens liv ellers står i fare for å gå tapt. Dette må, i tilfelle, minimum to leger fastslå.
Vi går inn for at all privat omsorgstjeneste bør støttes økonomisk av det offentlige. -
STØTT OPP OM, OG STEM KKP! DA ER DU MED PÅ Å GJENREISE DE KRISTNE VERDIER OG IDEALER I NORGE!
ETTERORD:
Det store flertall innen «fotfolket» i Norge har Grunnloven som en av sine «øyenstener». De ser med uro og sorg på at Stortinget vedtok og undertegnet EØS-avtalen den 16 oktober.
Historien vil utvilsomt felle en knusende dom over denne avgjørelsen, og særlig over de stortingsrepresentantene som var "tungen på vektskålen", og som kunne ha avverget denne ulykke for landet. - Det gikk presis som vi EØS-motstandere fryktet: Avtalen var bare et forbigående fenomen, eller som en forløper for EF-medlemskap. - - EØS-avtalen var ikke før vedtatt for søknad om fullt medlemskap ble sendt, og Europabevegelsen med vår statsminister i spissen, forbereder nå en stor propagandaoffensiv for saken..
At de som er satt til å være Grunnlovens voktere, skulle falle så dypt at man i prinsippet avgir den nasjonale suverenitet for å tilpasse seg direktivene gitt av EF-byråkratiet i Brussel, er ikke til å fatte for den som kjenner Norges historie etter 1814, samt Romatraktaten og dens § 240 - som sier at medlemskap er på ubestemt tid/uoppsigelig.
KKP som har stø kurs, og som samtidig lytter til de hundretusener stemmeberettige i Norge som også har samme syn på denne alvorlige saken, vil - som før nevnt i programmet, gjøre vårt ytterste for å få EØS-avtalen kansellert. Men dette vil i praksis bli uhyre vanskelig, særlig dersom det ikke blir gjort i tide.
Og det avgjørende for at dette skal lykkes, er at KKP blir sterkt representert på Stortinget etter valget høsten 1993. Sammen kan vi klare det utroligste. Velkommen til valgurnen!
KRISTENT KONSERVATIVT PARTI
snakk om
-KKP
Vårt parti mener at norsk lov er i strid med artikkel 3 i Menneskerettighetserklæringen, hvor det heter: «Enhver har rett til liv, frihet og personlig sikkerhet».
Vi presiserer: Den største forbrytelse mot denne artikkel er å frata et vergeløst foster retten til liv. Vi ser dette som den største trussel mot fortsatt fred i vårt land. Det er også i høyeste grad i strid med Guds ord.
KRISTENT KONSERVATIVT PARTI er ikke et klasseparti. Vi vil arbeide til beste for hele folket. Kong Haakon VII's valgspråk: «ALT FOR NORGE», er også vår intensjon. Vårt hovedmål er å få avskaffet ugudelige lover i vårt lovverk, og i stedet få lover som samstemmer med Bibelen og Grunnloven. Vi finner dette meget utfordrende, og det haster. Men vi trenger din støtte. det haster også å få dempet skatter, priser og avgifter, og få Norge økonomisk på fote. Din stemme teller!
KRISTENT KONSERVATIVT PARTI
