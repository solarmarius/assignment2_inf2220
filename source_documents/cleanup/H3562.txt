
10.05.99
Karin Andersen, kommunalpolitisk talskvinne i SV:
Sosialistisk Venstrepartis Pressetjeneste
Stortinget
Informasjon til pressen:
Kommunene må privatisere- dårligere skole og økte forskjeller
- Norge vil møte år 2000 med dårligere skoler, dyrere barnehager og flere arbedsledige utenom tiltak med regjeringens opplegg for kommuneøkonomien. Dette er stikk i strid med satsing på barn, unge og framtida, mener Karin Andersen, kommunalpolitisk talskvinne for SV.
I proposisjonen fra regjeringen om kommuneøkonomien 2000, slås dette fast: "Budsjettbalansen i kommunene er betydelig forverret fra 1998 til 1999. Mer enn 1 av 3 kommuner har i 1999 fastsatt et budsjett som viser et underskudd for 1999 isolert. I 1998 gjaldt dette 1 av 6 kommuner" (s. 9)
Proposisjonen viser også til de kutt som kommunene har vært nødt til å gjennomføre og økningene i betalingssatser for barnehage, skolefritidsordningen og hjemmehjelp (s.11).
- I 1998 var underskuddet i kommunene på 5 milliarder. Til neste år vil beløpet øke, fordi oppgavene er flere enn det innntektene er. 7 av 10 kommuner måtte kutte på tjenestene for 1999. Til neste år blir kuttene flere, mener Andersen.
- Satsingen på eldre øremerkes og kommunene tvinges til å kutte tiltak for barn og øke egenbetalingen. Dette setter Norge langt tilbake i konkurranseevne, og økt privatisering blir en negativ konsekvens for folk flest. Enoksen må gjøre en jobb for kommunene, ikke i mot lokaldemokratiene, avslutter Karin Andersen.
