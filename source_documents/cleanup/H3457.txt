
29/3-01
KrFs partileder Valgerd Svarstad Haugland:
Langtidsprogram uten tydelig verdiforankring
-Politikk handler om mer enn penger. Derfor savner KrF en tydeligere verdiprofil i langtidsprogrammet. Naturlig nok skriver regjeringen mye om økonomiske verdiskapning, men for lite om ikke materielle verdiers betydning i samfunns- utviklingen. Jeg er også skuffet over den svake satsingen på miljø som er i dette langtidsprogrammet. Det programmet som Stoltenberg la fram i dag, viderefører i store trekk en tradisjonell sosialdemokratisk politikk som ikke gir gode nok svar på de viktigste utfordringer i dagens og morgendagens samfunn, sier Valgerd Svarstad Haugland.
Det er bra at regjeringen vil satse på barn og unge gjennom sin satsing på barnehager og skole, sier KrFs finanspolitiske talskvinne Valgerd Svarstad Haugland. Vi registrerer likevel at de fortsetter den sosialdemokratiske institusjonaliseringen av barns oppvekst. KrF støtter ikke regjeringens forslag om gratis kjernetid i barnehagene. Vi vil først og fremst gi barnehageplass til alle som ønsker det, slik at alle får et tilbud. Vi vil arbeide for at disse plassene blir billigere enn i dag. Vi registrerer også at Arbeiderpartiet etter regjeringsskiftet har endret syn på forslaget om lovbestemt plikt til å tilby barnehageplasser til alle.
I forhold til regjeringens tidligere uttalte satsing på modernisering i offentlig sektor, stiller vi spørsmål ved om de forslagene som ligger i langtidsprogrammet er tilstrekkelig. Arbeiderpartiet svarer ikke på hvordan de skal redusere de automatiske utgiftsøkningene eller hvordan de skal møte den økende mangelen på arbeidskraft, sier KrFs partileder.
