
Dato: 29. september 2004
Stortingsrepresentant Carl I. Hagen
Krever lukkede asylmottak etter flydrama
Fremskrittspartiets formann Carl I. Hagen er opprørt etter at en avvist asylsøker gikk amok på et fly til Bodø. - Det er på tide at Regjeringen innser at FrPs forslag om lukkede asylmottak ikke lenger kan avvises, sier Hagen.
- Vi har gang på gang bedt om lukkede mottak for avviste asylsøkere, og slike hendelser viser dessverre at det er et skrikende behov for å sette forslaget ut i live, sier han.
Carl I. Hagen beklager at det er slike tragiske hendelser som skal gjøre debatten om lukkede mottak aktuell.
- Slike hendelser vi har vært vitne til nå er jo akkurat det vi har advart mot, og vi kan prise oss lykkelige over at hendelsen ikke fikk et enda verre utfall.
Han mener hendelsen også aktualiserer debatten om asylmottak i asylsøkernes hjemområder. - Dette handler i bunn og grunn om innbyggernes trygghet. Det er rett og slett uakseptabelt at åpne asylmottak i nærområder og boligstrøk brukes til å huse personer som blant andre denne type gjerningsmenn, avslutter han.
