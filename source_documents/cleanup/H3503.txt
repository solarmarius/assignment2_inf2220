
Onsdag 16. oktober 1996
Parlamentarisk leder i KrF, Kjell Magne Bondevik:
TA ANSVAR FOR HELHETEN!
- Det er en stor avstand mellom målene for Regjeringens politikk og det den gjør i praksis. Regjeringens politikk kan neppe sies å være en "stø kurs", men heller en administrering av stortingsflertallets vilje og vedtak. Det kan være grunn til å spørre hvilke visjoner og mål Regjeringen har for sin politikk, og hva den vil sette inn på å få det gjennomført. Det sa Kristelig Folkepartis parlamentariske leder, Kjell Magne Bondevik, under trontaledebatten i dag.
- Å ta ansvar for helheten er også å ta ansvar for en skikkelig helsetjeneste, et skikkelig omsorgstilbud og en skikkelig innsats for miljøet - alt på en måte som gjør at vi holder orden på vår økonomi. Jeg kan ikke se at Arbeiderpartiet lykkes med en slik helhetlig politikk. Og for ordens skyld - Arbeiderpartiet har slett ikke noe monopol på å definere "ansvar" og "helhet", var Bondeviks kommentar til trontalen.
- Velferdssamfunnet er under press på ulike måter. Statistikker over økende kriminalitet, økende rusgiftbruk, høy selvmordsfrekvens og oppløsning av hjem og familier, forteller i klartekst at ikke alle oppfatter samfunnet som godt. Til dette bildet hører også den tiltagende forbrukskulturen som slår ut i økende materialisme. KrF nekter å akseptere at folks handlebehov kan forsvare stadig flere søndagsåpne butikker. Derfor foreslår vi i dag å be Regjeringen fremme forslag som kan avskjære en slik utvikling, sa Bondevik.
- Det er behov for en positiv mobilisering av byggende og moralske krefter i samfunnet. Kristelig Folkeparti vil derfor fortsette å kjempe for menneskeverd og menneskerettigheter, både nasjonalt og internasjonalt. Vi vil også fortsette å kjempe for miljø- og naturressurser, og for familiers valgfrihet. Vi krever en kraftig opprustning av omsorgstjenestene i samfunnet, og vi vil formidle kunnskap og verdier gjennom en fortsatt sterk satsing på utdanning, slo Bondevik fast.
- Det er usunt for et parlamentarisk demokrati at man over lang tid ikke har et sterkt alternativ til sittende regjering. Kristelig Folkeparti holder fast ved at det beste og mest styringsdyktige alternativet til dagens regjering bør springe ut av en sentrum-Høyre-koalisjon. Dersom dette skulle vise seg å være umulig, vil KrF likevel ikke løpe fra sitt ansvar for å etablere andre alternativer. Subsidiært ville vi - dersom en slik situasjon oppstår - være rede til et rent sentrumssamarbeid, sluttet Bondevik.
