
18.02.99
Ågot Valle SV  nestleder i familiekomiteen:
Sosialistisk Venstrepartis Pressetjeneste
Stortinget
SV krever stortingsmelding om lesbiske og homofiles levekår.
- Nå må både vi som er politikere på Stortinget og Regjeringa ta ansvar for å bidra til at situasjonen for lesbiske og homofile bedres. Statsråd Valgerd Svarstad Haugland forsøkte i Politisk Kvarter i dag tidlig å fraskrive seg ethvert ansvar for at dette må følges opp, selv om det faktisk er hennes eget departement som har bestilt rapporten NOVA nå kommer med. Statsråden poengterte at psykisk helse ikke var hennes ansvar, og at denne gruppen sikkert også vil ivaretas i psykiatriplanen, samtidig som hun uttalte at homofiles måte å leve på har ikke hun noe med. Dette er et grovt forsøk på å ikke gi de resultatene som nå har kommet den oppmerksomhet de fortjener fra oss alle, uansett politisk bakgrunn, uttaler Valle.
- Med den nye undersøkelsen fra NOVA om lesbiske og homofiles livs- og levekår i Norge er et meget viktig arbeid for å synliggjøre det lesbiske og homofiles organisasjoner lenge selv har sagt nå kommet i gang. Den rapporten som nå foreligger er på mange måter sjokkerende, og viser hvor mye som gjenstår før lesbiske og homofile i Norge i dag kan si at de har akkurat samme menneskeverd og blir behandlet på samme måte som resten av samfunnet sier Ågot Valle.
- SV stiller i spørretimen førstkommende onsdag spørsmål til barne-og
familieministeren, utdanningsministeren og helseministeren om hva de nå
vil gjøre for å følge opp resultatene av NOVAs undersøkelse. Situasjonen
er i følge undersøkelsen mest alvorlig for unge lesbiske og homofile mellom
15 og 25 år, både når det gjelder psykisk helse, trakassering, mobbing og
diskriminering. Vi må nå få en egen Stortingsmelding om lesbiske og
homofiles livs- og levekår, hvor resultatene av NOVAs undersøkelse blir
fulgt opp med forslag til konkrete tiltak. SV vil i løpet av kort tid fremme
forslag om slik stortingsmelding, og på den måten også ansvarliggjøre
regjeringa, sier Ågot Valle.
