
12.10.2003
SP
Uttalelse fra Senterpartiets landsstyremøte på Vettre i Asker 11. og 12. oktober 2003
Politiet trenger økte ressurser - styrk lensmannskontorene
Senterpartiets mener det framlagte statsbudsjettet ikke setter politiet i stand til å løse sentrale oppgaver i politireformen. Reformen skulle gi et bedre politi, ikke et billigere. Flere steder i landet er det varslet oppsigelser og vakante stillinger i massevis. Regjeringen legger opp til at politiet skal få like store bevilgninger som for inneværende år, noe som i realiteten innebærer at politiet må redusere aktiviteten etter som kostnadsnivået vil bli høyere neste år enn i år.
Senterpartiet støtter derfor politimesterens krav om en uavhengig analyse av økonomien i politidistriktene.
En av politiets sentrale oppgaver er å bidra til lokal velferd ved å sikre trygghet i hverdagen. Et synlig politi, et politi som deltar i bekymringssamtaler med unge kriminelle og deres foreldre og et politi som har ressurser til å pågripe kjente gjerningsmenn og drive videre etterforskning på basis av etterretningskunnskap vil virke forebyggende og på sikt spare samfunnet for store summer.
I fase II av politireformen skal det foretas en gjennomgang av antall lensmannsdistrikter og politistasjoner. I statsbudsjettet sier Regjeringen klart at det er behov for en sammenslåing av "flere lensmannsdistrikt", men at antall tjenestesteder skal opprettholdes. Medieoppslag den siste tiden gir grunn til stor uro. Flere steder i landet ser det ut til å skje en sanering av lensmannskontor og politistasjoner. Senterpartiet vil følge utviklingen med argusøyne og kjempe mot nedleggelsen av lensmannskontor og politistasjoner.
