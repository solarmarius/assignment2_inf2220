
Dato: 8.september 2003
Stortingsrepresentant Siv Jensen (FrP)
Differensiert arbeidsgiveravgift og ESA: AP i skammekroken!
- Arbeiderpartiet og Jens Stoltenberg har ingenting å rose seg selv for når det gjelder å arbeide for fortsatt bruk av differensiert arbeidsgiveravgift i Norge, uttaler Siv Jensen.
Senest ved behandlingen av Revidert nasjonalbudsjett i juni ga FrP og SV uttrykk for at regjeringen på nytt måtte vurdere en utvidet bruk av ODA, Protokoll 3, med sikte på at den differensierte arbeidsgiveravgiften kan beholdes i sin helhet. Arbeiderpartiet kunne ha sørget for flertall for dette, men lot det være.
- Fordi verken regjeringen Stoltenberg eller regjeringen Bondevik har gjort nok for å lykkes med å opprettholde differensiert arbeidsgiveravgift som et treffsikkert regionalpolitisk virkemiddel, kan vi nå ha den situasjon at vi må velge mellom å øke arbeidsgiveravgiften i virkemiddelområdene eller å redusere arbeidsgiveravgiften i resten av landet, konstaterer Jensen.
- Regjeringen bør nå interessere seg for hvordan vi skaper økonomisk vekst i hele landet, og må derfor seriøst vurdere reduksjon av arbeidsgiveravgiften, avslutter Siv Jensen
