
Måndag, 5. juni 2000
Frå stortingsrepresentant Modulf Aukan
Tilbaktrekking av ny minerrallov i Odelstinget i dag:
AP set næringspolitikken i revers
- Etter vel to månader har regjeringa Stoltenberg makta å spreie pessimisme og usikkerheit i næringspolitikken, og dette toppar seg i dag med tilbaketrekkinga av den nye minerallova. Dette konstaterer Modulf Aukan, som var saksordførar for denne lova fram til 17.mars, då regjeringa Bondevik måtte gå. Aukan meiner at hovudårsaka til den negative næringspolitikken, er indre splid i Arbeidarpartiet
I tillegg til minerallova nemner Aukan ei rekkje saker der Stoltenberg-regjeringa set næringspolitikken i revers:
· Forslag om å fjerne refusjonsordninga for sjøfolk. Her var det i si tid ein dugnad mellom rederinæringa og styresmaktene som skulle bidra til å lette rekrutteringa på norske skip. Dette har verka svært godt, og refusjonssatsen er i dag på 12 %.
· Framlegget i Revidert Nasjonalbudsjett om å auke bedriftene sin del av utbetalingar i sjukelønsordninga. Dette er svært negativt for mange foretak som slit med å få til eit økonomisk resultat som er til å leve med.
· Regjeringa Bondevik sette i gang aksjonen "Eit enklare Norge". Dette er no godt i gang, og derfor er det med undring ein konstaterer at næringsminister Knutsen reduserer innsatsen på dette området.
· Når det gjeld jordbruksoppgjeret er dette ein provokasjon mot ei næring som i lang tid har slite i motbakke. Landbruksmeldinga til Kåre Gjønnes viste ein farbar veg ut av uføret mange norske gardsbruk i dag er i, mellom anna med å senke matmomsen på landbruksvarer. På dette området ser vi igjen at indre rivingar i Arbeidarpartiet set Stoltenberg ute av stand til å handle positivt.
· Til sist: Ei halvering av "Grusvegpakka" er Stoltenberg sitt bidrag til utkantane. Igjen ser vi eit døme på negative signal til det "verdiskapande Distrikts-Norge".
