
10. august 2001
Senterpartiets Landsstyremøte
Ta hele Norge i bruk!
Kampen mot sentraliseringa foregår NÅ !
Årets valg markerer et veiskille. Folk flest er opptatt av nærmiljø, distrikt, skole og eldreomsorg, men sentraliseringskreftene i Storting og Regjering vender det døve øret til. Senterpartiet skal ta kampen for lokalmiljøet, distrikter og framtidig verdiskaping. Vi inviterer alle som mener de har mer bruk for grendeskolen, landpostbudet og asfaltering av riksveien, enn noen hundrelapper i skattelette til å stemme på oss.
Snu flyttestrømmen
Senterpartiet skal gi folk et reelt valg for hvor de vil bosette seg. Vi skal føre en politikk som gjør det attraktivt også å bo i distriktene En slik valgfrihet krever politisk vilje og tilrettelegging gjennom en kraftig distriktssatsing... En politikk for å snu flyttestrømmen, er også positivt for byområdene. Pressproblemene i byene er i dag så store at vi ikke greier å gi innbyggerne et godt tilbud, samtidig som distriktene utarmes for folk, kapital og arbeidsplasser.
Likeverdig tilbud til alle
Senterpartiet vil sikre kommunene en økonomi som er tilstrekkelig for å gi folk gode tjenester. Kommunenesektoren må beholde en større del av skatteinntektene.
Senterpartiet lovet i kommuneproposisjonen for 2002, 4 milliarder kroner mer til kommunene, og 12 milliarder i gjeldsslette for at folk skal ha gode tjenester. Folk skal ha likeverdige tjenester og like muligheter uansett hvor de bor i landet. Skole, barnehage, omsorgstjenester og et godt servicetilbud må finnes i nærmiljøet.
Senterpartiet vil ta initiativ til å fjerne unødig byråkrati i offentlig forvaltning. Vi må redusere byråkratiet og få hendene i arbeid der de trengs, i skoler, omsorgssektoren og helsevesenet.
Vi skal bygge landet, med vei og høghastighetsnett
· Senterpartiet krever at bevilgningene til vedlikehold og opprustning av vegnettet, og satsing på kollektivtrafikk økes betydelig
Distriktene trenger bedre kommunikasjoner for å videreutvikle næringsliv og bosetting.. Dette skal kombineres med satsing på kollektivtilbudet, særlig i byområdene. Statens investeringer må i større grad brukes i distriktene. Utviklingen på 90-tallet der statens innvesteringer i svært stor grad har blitt brukt i Oslo-regionen er uakseptabel.
· Senterpartiet skal realisere den digitale allemannsretten.
Alle i hele Norge skal ha tilgang til høyhastighetsnett til lik pris innen 4 år. I de områdene av landet som ikke bygges ut av kommersielle aktører, må staten sikre utbygging.
Flytt statlige arbeidsplasser ut av Oslo
· Senterpartiet skal desentralisere 6000 statlige arbeidsplasser i neste periode.
Det er 35 000 statlige ansatte i Oslo i dag. Bare fem av i alt 70 direktorater er lagt utenfor Oslo. En reduksjon av antall statlige arbeidsplasser i Oslo vil både bidra til å lette pressproblemene i hovedstaden og samtidig gi større aktivitet i landet forøvrig. Det er stor økonomisk gevinst ved å flytte arbeidsplasser ut av Oslo.
Verdiskapingen må skje der verdiene finnes
· Senterpartiet skal drive en aktiv næringspolitikk, for hele landet.
Sterk satsing på FOU og høyskolene og de regionale forskingsinstitusjonen skal skape motorer i fremtidens næringsutvikling. Forskingsmidlene må brukes ved forskingsmiljøer i hele landet.
Forsking, næringsliv og offentlig sektor skal sammen legge grunnlag for utvikling av eksisterende og nye næringer over hele landet. Innsatsen skal konsentreres om viktige områder for framtidig næringsutvikling. Naturgitte fortrinn må utnyttes sammen med sterk satsing på kompetanseutvikling.
Distriktene må sikres tilgang på risikokapital til næringsutvikling, slik at sterkt lokalt eierskap og nyskaping kan sikres. SNDs rammer til næringsutvikling i distriktene må utvides. Næringsarbeidet på regionalt og lokalt nivå må målrettes i forhold til den nasjonale næringspolitikken. Vi må særlig satse på kvinner og ungdom i etableringsfasen.
