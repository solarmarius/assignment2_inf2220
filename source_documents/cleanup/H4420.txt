
onsdag 20. desember 2000 11:06:12
- Meningsløs sammenlikning
Stortingsrepresentant Odd Einar Dørum mener LO-leder Yngve Hågensen driver med meningsløse sammenlikninger i spørsmålet om LOs tilknytning til AP. Hågensen hevdet på dagens Politisk Kvarter at det var ingen som stilte spørsmål ved KrFs kontakter til organisasjonslivet, dermed var det uhørt å kreve færre bånd mellom AP og LO.
- Man finner imidlertid overhodet ingen paralleller til LOs tilknytning til AP i norsk politikk, dette blir derfor en meningsløs sammenlikning, mener Dørum. Det er intet annet norsk politisk parti som har formalisert sitt forhold til mektige organisasjoner på linje med AP: LO sitter i APs sentralstyre, LO lederen er tradisjonelt leder av valgkomiteen i partiet, og partiledelsen møter LO ledelsen på sine sedvanlige mandagsmøter for å bli orientert om den kommende ukes politiske hendelser. Noe liknende finnes overhodet ikke.
- Vi burde nå være forbi det punkt hvor en fagbevegelse som ønsker å favne bredt, har en slik sterk tilknytning til et politisk parti, uttaler Dørum. Han presiserer at det ikke er noe som hindrer en uavhengig fagbevegelse i å ha et sterkt politisk engasjement. Problemet er den svært sterke formelle og uformelle tilknytningen til det norske Arbeiderparti. - I tillegg er denne tilknytningen til AP sannsynligvis ikke lenger representativt for de politiske preferansene til en betydelig andel av LOs medlemmer, sier Dørum.
