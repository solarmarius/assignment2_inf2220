
27.11.2001
J@glandbrev 27. november 2001
- I dag er det finansdebatt i Stortinget. Det kommer til å bli en underlig forestilling. De partiene som mente det var absolutt nødvendig med et regjeringsskifte er ikke blitt enige om statsbudsjettet, skriver Arbeiderpartiets leder Thorbjørn Jagland i J@glandbrev 27. november 2001.
Kjære @-brev-venn!
I dag er det finansdebatt i Stortinget. Det kommer til å bli en underlig forestilling. De partiene som mente det var absolutt nødvendig med et regjeringsskifte er ikke blitt enige om statsbudsjettet.
I det debatten starter tror de fleste at Bondevik må stille kabinettspørsmål for å få Fremskrittspartiet til å stemme for regjeringens budsjett. Bondevik forsøkte i går kveld på NRK Dagsrevyen å avdramatisere det hele ved å si at kabinettspørsmål er et virkemiddel man har i et parlamentarisk demokrati. Det er riktig. Men det er svært uvanlig at en nydannet regjering har et så uavklart regjeringsgrunnlag at den må stille kabinettspørsmål etter bare noen uker og attpå til på selve statsbudsjettet. Selv om kabinettspørsmål er et virkemiddel man kan ty til, vil jeg påstå at det bidrar til å undergrave parlamentarismen når regjeringsgrunnlaget er så tynt og uavklart at det må brukes på denne måten.
Dette underbygges av det forhold at regjeringspartiene valgte å gi Fremskrittspartiet lederen av finanskomiteen i Stortinget. Mente de ikke noe med dette? Det vanlige er at finanskomiteens leder forsøker å lose budsjettet gjennom til et flertall. Men i dette tilfelle står vi ovenfor det motsatte tilfelle. Siv Jensen har vært langt fra konstruktiv. Jeg har ikke sett et eneste tegn til at hun har forsøkt å finne løsninger.
Spørsmålet må derfor stilles til regjeringen: Hadde de ikke sjekket ut på forhånd om Fremskrittspartiet ville være samarbeidsvillig før de ga partiet denne viktige posten? Var den eneste grunnen til at de ga denne jobben til Fremskrittspartiet at de ville gi Carl I. Hagen et plaster på såret for at han ikke ble stortingspresident? Dette må i så fall være et lite aktverdig grunnlag for å utse hvem som skal holde styr på budsjettbehandlingen i Stortinget.
Nå ser vi at det straffer seg. Det er all grunn til å spørre hva som vil bli situasjonen i de fire årene vi går inn i. Skal vi ha et slikt skuespill to ganger i året - en gang når statsbudsjettet behandles og en gang når det reviderte budsjettet er til behandling i juni?
Spørsmålet om utsalg av statens aksjer i næringslivet kan bli et av de mest spennende ved avstemningen ved slutten av finansdebatten. Jeg håper inderlig at regjeringen lider nederlag. Hovedproblemet til den norske stat er da ikke at den ikke har nok penger. Hvorfor skal den da selge ut aksjer som til alt overmål er god butikk for fellesskapet?
Og enda viktigere: Noen av de bedriftene det er snakk om forvalter viktige verdier på vegne av felleskapet. Det er svært viktig at de forblir på norske hender også i fortsettelsen. Spørsmål om hvor hovedkontor og forsknings- og utviklingsavdeling skal ligge, avgjøres svært ofte av hvor hovedeierskapet er plassert. Også derfor er det grunn til å være varsom med nedsalg.
Det kan selvfølgelig argumenteres formelt med at en tredjedel er nok til å holde styringen. Men vi har sett at hvis den private eierandelen er svært høy, blir det vanskelig å motstå ytterligere nedsalg hvis de private aksjonærene finner det lønnsomt. Da kan aksjonærers kortsiktige ønske om å innkassere en gevinst komme i konflikt med langsiktige samfunnsinteresser.
Jeg må få si at jeg skjønner meg mindre og mindre på Bondevik. Mannen som i 1994 snakket varmt om sjølråderett og mot markedsliberalisme har nå skaffet landet en regjering som vil gjennomføre en helt unødvendig tilpasning til det han den gang var mot for så å tape det han var for. Denne gangen er det ikke stortingsflertallet som tvinger han. Han kan hente et solid flertall i Stortinget for å beholde de styringsverktøyene vi har i det statlige eierskapet.
I en globalisert økonomi er en sterk stat en solid partner ikke bare for å sikre nasjonale verdier, men også for å utvikle en offensiv næringspolitikk. Andre land har sterke finanssentra eller formuende familier som kan sikre den nødvendige stabilitet i en omskiftelig verden. Det har Norge lite av. Derimot har vi en svært formuende stat. Denne formuen må brukes aktivt, offensivt og langsiktig for å sikre Norges interesser. Alternativet er at alt blir solgt ut.
Dette skjer i så fall ikke fordi vi ikke har nok penger her i landet. Det skjer fordi private kapitalister ikke er i stand til å samordne seg til beste for landet og fordi staten ikke makter å holde tak i det som er statens oppgave; tenke langsiktig på vegne av fellesskapet.
Vennlig hilsen
Thorbjørn Jagland
