
Oslo, 15. august 2001
Per-Kristian Foss
SSB bekrefter Norge på skattetoppen
NRK hadde i går flere oppslag der det ble hevdet at Norge ikke har et spesielt høyt skattenivå sammenlignet med andre land. Dette ble begrunnet med tall fra Statistisk Sentralbyrå som inkluderer oljevirksomheten på sokkelen.
For folk flest og bedrifter på fastlandet har skattenivået på sokkelen begrenset interesse. For dem er det nivået for Fastlands-Norge som avgjør hvor mye de sitter igjen med. Når vi diskuterer om folk flest og bedriftene betaler mye eller lite skatt i Norge sammenlignet med andre land, er det derfor tallene for Fastlands-Norge som er interessante. - Ser vi på tallene for Fastlands-Norge, viser de at det norske skatte- og avgiftsnivået utgjør hele 49 pst. av bruttonasjonalproduktet. Her blir Norge bare slått av Sverige og er på linje med Danmark. I går ble det for øvrig kjent at den svenske sosialdemokratiske regjeringen vil redusere skatter og avgifter i Sverige med 20 milliarder kroner i 2002. Også i år ble skattenivået redusert i Sverige. Bare i Norge øker skattene. Resultatet er at Norge snart troner øverst på skatte- og avgiftstoppen, sier Høyres finanspolitiske talsmann Per-Kristian Foss i en kommentar.
Dette bekreftes av Forskningssjef i Statistisk Sentralbyrå, Nils Martin Stølen, som i dagens utgave av Dagens Næringsliv uttaler: "Vanligvis tar vi utgangspunkt i Fastlands-Norge for å sammenligne med andre land. De har jo ikke oljen." Og videre: "Skatte- og avgiftsnivået har økt litt for Fastlands-Norge. Vi har ligget i det øvre sjiktet lenge. Nå nærmer Norge seg toppen."
Det ble også pekt på at den ordinære inntektsskatten i Norge ikke er mye høyere i Norge enn i våre naboland. Det er ingen nyhet. Det er avgiftene, bedriftsbeskatningen og toppskatten som er spesielt høye i Norge.
