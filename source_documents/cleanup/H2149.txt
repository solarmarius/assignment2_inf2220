
Tirsdag 8. juni 1993
Borghild Røyseland (KrF) om biogen-innstillingen:
FORSTERKER PANTENTSIGNALENE FRA EØS-AVTALEN
-Flertallsmerknaden om patentlovgivningen i sosialkomiteens innstilling til Regjeringens melding om mennesker og bioteknologi forsterker de signalene som ble gitt om dette i innstillingen til EØS-avtalen. Det sier stortingsrepresentant Borghild Røyseland fra Kristelig Folkeparti.
-Når det heter i flertallsmerknaden at "patentering av menneskelige organer, menneskelige gener eller humant genmateriale som sådant, celler og cellevev som sådanne, fostre eller befruktede egg, vil foruten å stride mot grunnleggende menneskerettigheter, være etisk forkastelig, og må som sådan forbys", så er dette et meget klart signal, og kan ikke misforstås, sier Borghild Røyseland.
Hun minner om at det i den samme komitémerknaden blir slått fast at Norge har full mulighet til å videreføre den restriktive norske patentpraksisen, og at flertallet forutsetter at dette blir gjort på grunnlag av forskrift gitt med hjemmel i patentloven.
-Når det fra Senterpartiets side hevdes at EØS er viktigere for KrF enn patentloven, er dette bevisst feilinformasjon. De merknadene og forslagene som KrF er med på ivaretar norsk patentlovgivning på en minst like god måte som de forslagene Senterpartiet stiller seg bak, slår Borghild Røyseland fast.
