
11.6.2005
Venstres landsstyre
Venstre vil ha frarådningsplikt ved kredittkjøp
Venstre er bekymret for utviklingen i retning av at gjeldsproblemer i økende grad skyldes kortsiktig, usikret og raskt tilgjengelig kreditt. Venstre vil derfor ansvarliggjøre dem som tilbyr kreditt, ved å innføre en frarådningsplikt i kredittkjøpsloven.
Venstre vil at den enkelte som tilbyr kreditt skal ha plikt til å frarå kredittkjøpet når det dokumenteres at mottakeren åpenbart ikke har evne til å bære betalingsbyrden. Brudd på denne frarådningsplikten skal følges av sanksjoner. I lån regulert i finansloven har en allerede i dag en frarådningsplikt. Venstre vil utvide dette slik at en også i kredittkjøpsloven får en slik frarådningsplikt. Videre vil Venstre pålegge alle som tilbyr lån og kreditt å opplyse om effektiv rente både i forbindelse med salg og markedsføring. Slik vil en synliggjøre den reelle kostnaden til forbrukeren.
Erfaringer med dagens gjeldsordning tyder på at mennesker får hjelp for sent - noe som øker byrden på skyldneren. Venstre vil bidra til å løse flere av disse betalingsproblemene før de ender i rettsapparatet, og vil undersøke om andre land har ordninger vi kan trekke lærdom fra. Videre vil Venstre se på muligheten for å tilby hjelp tidligere i prosessen gjennom profesjonell økonomisk rådgivning.
