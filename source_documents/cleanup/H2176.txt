
Mandag 11. januar 1993
Valgerd Svarstad Haugland (KrF) i Gjerdrum KrF:
MYTEN OM DET RIKE AKERSHUS MÅ VEKK!
Det virker som om det har fått lov til å feste seg en tverrpolitisk myte om at Akerhus er et rikt fylke uten økonomiske problemer. Sannheten er at Akershus er det fylket hvor den offentlige fattigdommen er størst. Derfor er det viktig at fylkesordfører Ragnar Kristoffersen har tatt opp den linjen Øyvind Ruud fulgte i arbeidet med å få departementets gehør for fylkets økonomiske problemer. Det sa førstekandidaten til Akershus Kristelig Folkeparti, Valgerd Svarstad Haugland, under årsmøtet i Gjerdrum KrF mandag kveld.
Valgerd Svarstad Haugland sa at Akerhus kommer spesielt uheldig ut fordi fylket er verken storby eller "distrikt". Den nære beliggenheten til Oslo og de store befolknings-konsentrasjonene gjør at fylket har fått mange av de samme problemene som storbyene har, men får ingen av de økonomiske særordningene som etterhvert er kommet for storbyene.
-Stortingspolitikerne har lett for å ta på seg distriktenes problemer, og de er blitt mer oppmerksomme på storbyenes problemer, men et fylke som Akershus faller mellom disse stolene, sa Valgerd Svarstad Haugland.
Hun minner om at overføringene til Akershus har vært i jevn tilbakegang i flere år nå, sammenliknet med de andre fylkene i landet.
-Akerhus er avhengig av vekst i skatteinngangen. Etter flere år med reduksjon i dette, fanges ikke fylket opp av økte overføringene til fylkene. Dette rammer de tilbudene som befolkningen har krav på, både når det gjelder helse, undervisning og samferdsel, slo KrF-kandidaten fast.
Valgerd Svarstad Haugland understreker at hun ikke mener det kan settes likhetstegn mellom de overføringene fylker som Finnmark og Sogn og Fjordane får, og de Akershus bør få.
-Akerhus er på mange måter et "lettdrevet" fylke når det gjelder muligheter for kommunikasjon og utbygging. Men det er likevel langt igjen før Akerhus har fått det som må kunne kalles sin rettmessige del av fellesskapskaka, sa Valgerd Svarstad Haugland, som både utfordret departementet til å ta signalene fra fylkespolitikerne på alvor, og til en tverrpolitisk støtte fra alle partienes toppkandidater i fylket til å støtte dette.
