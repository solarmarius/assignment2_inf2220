
Dato:24.3.2004
Stortingsrepresentant Kenneth Svendsen (FrP)
- Årsavgiften er ikke en del av bilprisen
Bilpolitisk talsmann for Fremskrittspartiet Kenneth Svendsen er oppgitt over at Forbrukerombudet forlanger at årsavgiften skal bakes inn i den veiledende bilprisen.
- Denne avgiften er en årlig avgift som eieren av bilen skal betale og har ingenting med bilprisen å gjøre, sier Svendsen som derved støtter både Harald A. Møller og Toyota Norge AS som ikke vil skru opp bilprisene slik Forbrukerombudet krever.
- Det er utidig av Forbrukerombudet å kreve at årsavgiften, som er en årlig avgift som bileieren skal betale, skal fremstå som en del av bilprisen. Forbrukerrådet burde heller gå motsatt vei, og synliggjøre til hvem kostnader ved et bilkjøp går. Forbrukerombudet burde heller sørge for at kunden fikk vite hva bilen egentlig koster, og hva staten tar i avgifter for bilen.
- Når avgiftene bakes inn i bilprisen slik som den gjøres i dag vet ikke kunden hva han/hun egentlig betaler for bilen, og hva som går rett i statskassen i form av forskjellige avgifter. Forbrukerombudet burde sørge for at kundene i langt større utstrekning fikk vite dette. Når en kunde kjøper en bil vil det være den opprinnelige prisen som gjenspeiler hva bilen egentlig står for i kvalitet, ikke hva en betaler i sluttsum, sier Svendsen, som begrunner dette med at de avgiftene kunden betaler til staten ikke har noe med bilens kvalitet å gjøre, men hvor mye en bil veier, hvor mange hestekrefter bilen har og hvor stort motorvolum en bil har. Det betyr ifølge Svendsen at sluttsummen nødvendigvis ikke har noe med bilens kvalitet å gjøre, og det er slik at mange oppfatter en dyr bil til å være kvalitativt bedre enn en billig bil.
- Dette vil kunne føre til at avgiftene villeder kundene til å tro at de kjøper en bil som er av en kvalitet som er høyere enn den egentlig er. Det burde derfor være Forbrukerombudets oppgave å kreve at bilprisene ble oppgitt uten avgifter, men at det selvfølgelig skal oppgis at avgifter kom i tillegg og hva de er, avslutter Svendsen.
