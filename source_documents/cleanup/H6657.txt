
07.01.03
DNA
Tar opp fiskerikrisen
Stortingsrepresentant Bendiks H. Arnesen mener det er behov for større fokus på fiskerinæringen slik at nødvendige tiltak kan settes inn.
Krisen i fiskeindustrien tema på seminar på Stortinget onsdag 8. januar kl 09.00 - 12.30.
Arbeiderpartiet har tatt initiativ til et seminar onsdag 8. januar hvor helheten i den kritiske situasjonen fiskerinæringen nå befinner seg i blir hovedtema.
- Seminaret er åpent for stortingsrepresentanter fra andre partier som her vil få høre hva viktige aktører innen fiskerinæringen mener om den kritiske situasjonen som nå råder langs kysten. Det er for tiden stor uro i næringen og derfor er det så viktig at alle parter deltar, og kommer med sitt syn på krisen, sier Aps fiskeripolitiske talsmann, Bendiks H Arnesen.
Arbeiderpartiet tok tak i saken da meldingene om konkursras, permisjoner og arbeidsledighet i fiskeindustrien kom rett før jul. -Vi ville ikke sitte passive og se på at fiskerinæringen sliter. Derfor gikk vi straks ut og inviterte alle parter som har noe å bidra med til en tverrpolitisk dugnad i januar, sier Bendiks H. Arnesen, som mener krisen i fiskeindustrien påvirker små og store samfunn både når det gjelder bosettingsmønster og sysselsetting. - Her må alle involverte gå sammen for å stanse den negative utviklingen og bidra til en forbedring av situasjonen, sier Arnesen.
