
06.09.99
Erik Solheim, utenrikspolitisk talsmann i SV:
Sosialistisk Venstrepartis Pressetjeneste
Stortinget
Vollebæk må legge press på Habibie
- Vollebæk må legge press på Indonesias president Habibie for å stoppe volden på Øst-Timor umiddelbart, sier Erik Solheim, utenrikspolitisk talsmann i SV.
- Habibie har tidligere gitt uttrykk for at det er Indonesia som skal holde orden på Øst-Timor. Nå ser vi at pro-indonesiske militser får herje fritt, uten at den indonesiske hæren griper inn. Norge må derfor presse Indonesia for å få satt inn en internasjonal styrke i regi av FN.
- Resultatet av folkeavstemmingen på Øst-Timor må aksepteres. 78,5% av øst-timoreserne ønsker et fritt Øst-Timor. Avstemmingen skjedde i FN-regi, og nå må FN gjøre alt for å få en løsning på dette. Presset på Indonesia må økes.
- Norge må begynne bistandsarbeidet for Øst-Timor. Det er viktig å bygge opp landet slik at folket kan nyte godt av sin nyvunnete selvstendighet, sier Solheim, som selv besøkte Øst-Timor i sommer, og hadde samtaler med den indonesiske utenriksministeren Ali Alatas og den trolig påtroppende presidenten Megawati.
