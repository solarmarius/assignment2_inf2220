
mandag 11. september 2000 15:41:39
Venstres kommunalkonferanse:
Flere kommunebudsjetter på Internett!
Venstre vil at alle kommuner og fylkeskommuner skal ta i bruk Internett for å informere innbyggerne om kommunenes og fylkeskommunenes budsjetter.
Budsjettprosessen innebærer en av de viktigste lokale prioriteringsdebatter. Dessverre er mange kommunebudsjetter så vanskelige å sette seg inn i at befolkningen snarere skremmes fra heller enn å inviteres til å delta i denne viktige debatten. Vi ser også mange eksempler på hemmelighold og lukkede møter rundt budsjettdiskusjoner. Dette er en ukultur som rammer åpenhet og innsyn i forvaltningen.
I følge Kommunal Rapport har bare 235 kommuner og fylker hjemmeside på Internett. Av disse er det under 50 som bruker Internett aktivt til dialog med innbyggerne, f.eks. ved å legge ut forslag til budsjett og gi mulighet til å stille spørsmål og komme med kommentarer.
Internett er en rimelig informasjonskanal, som har potensiale til å nå mange. Samtidig kan informasjon lagres over tid, og det kan foregå en dialog. En annen fordel med Internett er muligheten til å bruke grafiske framstillinger og farger. Publisering av budsjetter på Internett vil med stor sannsynlighet presse fram bedre presentasjoner, som vil gjøre at flere kan sette seg inn i og delta i denne viktige prioriteringsdebatten i sin kommune.
Oslo, 10. september 2000
