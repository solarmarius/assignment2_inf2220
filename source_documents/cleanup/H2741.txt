
Tirsdag 14. mars 1995
Odelstingspresident Dag Jostein Fjærvoll (KrF):
UTEN RETT TIL LIV BLIR
ANDRE RETTIGHETER MENINGSLØSE
-Dersom Stortinget ikke er villig til å grunnlovsfeste en rett til liv og legemlig integritet, blir det meningsløst å opprettholde bestemmelser som sikrer rett til arbeid og rett til rent miljø. Hva skal man med slike rettigheter, dersom man ikke er sikret retten til liv? Det var spørsmålet odeltingspresident Dag Jostein Fjærvoll (KrF, Nordland) etterlyste svar på da Stortinget tirsdag behandlet et grunnlovsforslag fra Kåre Gjønnes, Anne Enger Lahnstein og John Alvheim om å innføre en paragraf til vern om liv og personlig frihet i grunnloven. Fjærvoll mente at en avvisning av forslaget var et signal om at politikerne "toer sine hender" i dette spørsmålet.
-Det er en tragedie at man har lyktes i å gjøre debatten om dette forslaget til en debatt for eller imot abort. Like viktig som en debatt om livets begynnelse, er debatten om livets avslutning. Den er vi i ferd med å spille fra oss. I Kristelig Folkeparti er vi opptatt av å verne om retten til liv fra unnfangelsen og til en naturlig død. Vi ser på dette forslaget ut fra de perspektivene som biogen-debatten, spørsmålet om dødshjelp og spørsmål rundt dødskriterer og livets avslutning trekker opp, sa Dag Jostein Fjærvoll i sitt innlegg.
KrF-representanten sa at dersom Stortinget ikke vil grunnlovsfeste retten til liv, spiller man ballen over til de såkalte faggruppene, og gir et signal om at dette er et felt politikere ikke bryr seg om.
-Retten til liv er den basis som alle andre rettigheter må bygge på. Tilværelsen kan ikke betraktes som enkeltelementer uten en indre sammenheng, men som en helhet som baserer seg på at livet har samme ukrenkelighet og verdi fra unnfangelsen av, og til det når en naturlig avslutning, sa Dag Jostein Fjærvoll i grunnlovsdebatten tirsdag.
