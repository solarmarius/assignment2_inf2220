
KOMMUNESTYREPERIODEN 2004 - 2007
PROGRAM FOR SKEDSMO KRISTELIG FOLKEPARTI
ET KRISTENDEMOKRATISK VERDIGRUNNLAG
Skedsmo Kristelig Folkeparti vil bygge sin lokalpolitikk på det kristne verdigrunnlaget og menneskesynet. Det kristne verdigrunnlaget kan sammenfattes i det ukrenkelige menneskeverdet, utfordringen til å vise nestekjærlighet overfor alle, forvalteransvaret og de allmenngyldige levereglene i de ti bud.
Menneskeverdet
Hvert menneske har en uendelig og ukrenkelig verdi i seg selv uavhengig om mennesket er født eller ufødt, sykt eller friskt, gammelt eller ungt, farget eller hvit, religion, levestandard eller funksjonsgrad.
Nestekjærligheten
Nestekjærlighetsbudet angir en grunnholdning og retningslinje for hvordan vi skal møte våre medmennesker, og er samtidig summen av de øvrige bud som angår forholdet mellom mennesker.
Forvalteransvaret
Vi skal forvalte ressursene i samfunnet til beste for alle, både i vår egen generasjon og i kommende generasjoner.
De ti bud
Budene inneholder allmengyldige livsregler som har betydning for de mellommenneskelige relasjoner og for samfunnslivet. Hvert enkelt menneske har et selvstendig ansvar for seg selv og sine handlinger.
I likhet med de andre partiene som er representert i kommunen vår, er Skedsmo Kristelig Folkeparti lokalavdelingen til et politisk parti. Den kristne tro er et livssyn som står over alle politiske partier og meninger, ikke en politisk ideologi. Derfor finnes det kristne også i andre partier enn KrF. Også personer uten et personlig forhold til den kristne tro kan støtte de politiske prioriteringer som det kristne verdigrunnlaget gir føringer for, og derfor være KrF-sympatisører og velgere. Men det kristne verdigrunnlaget inspirerer til å forme praktiske politiske løsninger i møte med dagens og framtidens utfordringer. Denne inspirasjonen deler Kristelig Folkeparti med andre kristendemokratiske partier både i og utenfor Europa. Skedsmo Kristelig Folkeparti ønsker å utforme sin politikk ut fra denne inspirasjonen, og vi vil prøve våre politiske standpunkter mot dette verdigrunnlaget!
UTFORDRINGER I SKEDSMO MOT 2007
Det er populært å bo i Skedsmo ! Vi har passert 40000 innbyggere, og fortsetter å vokse. Vi ønsker de nye innflytterne hjertelig velkommen til kommunen vår. Samtidig gir befolkningsveksten utfordringer som må løses slik at gamle og nye innbyggere både bor og trives i Skedsmo. Trivsel er delvis et spørsmål om holdning hos den enkelte, og kan ikke vedtas i kommunestyret. Et trivelig samfunn er et samfunn der hver enkelt ikke bare lever for seg selv og egen velstand, men et samfunn der den enkelte tar ansvar også for andre. I et samfunn med stor gjennomstrømning, er det sosiale nettverket i og mellom familiene og det frivillige organisasjonslivet avgjørende for et varmt samfunn som samtidig har øye for det enkelte mennesket.
Kommunen spiller likevel en sentral rolle for å legge til rette for trivsel og trygghet. God kvalitet på skoler, nok barnehageplasser og trygge skoleveier kreves med full rett av foreldrene. Selv om de aller fleste eldre er ressurssterke og friske borgere, er det samtidig klart at et økende antall eldre over 80 år skaper større behov for omsorgstilbud i hjemmene og i institusjon. Det har de også sannelig krav på! Det bør være en selvfølge at funksjonshemmede får den assistansen som er nødvendig til mest mulig likeverdig liv med de funksjonsfriske, hver ut fra sine individuelle behov. Endelig vil kommunens ansvar for teknisk infrastruktur, arealplanlegging og miljøvern være viktig for de aller fleste.
Kommuneøkonomien er blitt gradvis strammere over lengre tid, ikke minst på grunn av store investeringer på skolesektoren og økte lønns - og pensjonskostnader. Det er grunn til å tro at dette vil være tilfelle også i hele den kommende kommunestyreperioden. Samtidig er det en klar tendens til at innbyggernes krav til hva kommunen skal yte av tjenester, øker. I en slik situasjon vil kommunen ha et vedvarende ansvar for å sikre effektiv drift. Det må imidlertid også sies fra om at det ikke vil være realistisk å vente stadig økt innsats fra kommunen på stadig flere områder. Kvaliteten på kommunale tjenester må nødvendigvis avhenge av hvor store inntekter kommunen har. Å legge opp til et utgiftsnivå som ikke er mulig å videreføre over tid vil stride mot forvalteransvaret vi har fått. Når det ikke er samsvar mellom ønsker/krav og mulighetene, gir nestekjærlighetsbudet klare føringer for å prioritere dem som trenger det mest, ikke nødvendigvis de som roper høyest.
Skedsmo Kristelig Folkeparti vil i kommunestyreperioden 2004-2007:
o stemme for kommunebudsjetter som ikke bevisst skyver økonomiske problemer inn i fremtiden
o vurdere om offentlige oppgaver lar seg løse enda mer effektivt gjennom mer interkommunalt samarbeid, eller gjennom kommunesammenslåing. Skedsmo KrF er skeptisk til hvorvidt kommunesammenslåinger kan gi store innsparinger, men vil ikke avvise dette uten videre. Skedsmo KrF vil arbeide for økt bruk av interkommunalt samarbeid, der dette gir mer effektive løsninger, også utenfor teknisk sektor.
o fortsette med å vurdere, og ta i bruk konkurranseutsetting, dersom dette gir enten bedre tjenester, eller billigere drift uten at kvaliteten svekkes.
o Ikke akseptere nedbygging av grunnleggende velferdstilbud til prioriterte grupper som barn, eldre pleietrengende og særskilt utsatte grupper innenfor helse og omsorgssektoren. KrF vil søke å unngå økt brukerbetaling og skattlegging, men prioriterer dette etter kvaliteten på grunnleggende offentlige tjenester til de som trenger det mest.
EN VERDIFULL OPPVEKST !
I foregående kommunestyreperioder har Skedsmo investert tungt i oppussing av eksisterende skoler og etablering av nye skoler. Hovedutfordringen har vært å få nok plass til alle elever. I perioden 2004-2007 vil nok skoleplass fortsatt bli en utfordring, særlig i Strømmen/Sagdalen/Skjetten -området. Men KrF mener at det nå bør fokuseres enda sterkere på skolens innhold. KrF vil arbeide for at pedagogiske ressurser holder tritt med elevtallet. For KrF er det også viktig å understreke at foreldre og hjem er skolens viktigste oppdragsgiver. Samarbeid hjem-skole må fortsatt ha høy prioritet. Brukerundersøkelser er viktige, men må suppleres med direkte dialog mellom skole og foreldre.
Skolen er ikke bare en arena for læring av kunnskap. Like viktig er læring av sosial adferd. Videreføring og resultatkontroll av det aktive arbeidet i Skedsmoskolen mot mobbing, vil være svært viktig for Kristelig Folkeparti.
Skedsmo Kristelig Folkeparti vil i kommunestyreperioden 2004-2007:
o oppnå et tett samarbeid mellom hjem og skole, med tydelig anerkjennelse av at foreldre har hovedansvaret for oppdragelse
o arbeide for større innslag av voksen tilstedeværelse og nærhet i skolens miljø. Det er viktig å sikre et forsvarlig rammetimetall og ressurser til miljøarbeid i skolen
o oppfølging av handlingsplanen for kvalitetssikring av lese- og skriveopplæringen med bakgrunn i undersøkelsen om elevenes lese- og skriveferdigheter.
o bidra til å opprettholde og følge opp brukerundersøkelser og kvalitetskontroll av skoletilbudet.
o videreføring og styrking av de nye modellene for organisering og innhold av ungdomsskolene i Skedsmo. Det legges vekt på en fleksibel ressursutnyttelse og varierte lærings- og organiseringsformer.
o kontinuerlig fokus på et trygt skolemiljø.
o at de utbyggingsprosjektene i skolesektoren som gjenstår både i Sagdalen, på Skjetten, på Leirsund og på Skedsmokorset blir innarbeidet i kommende handlingsplaner.
o støtte opp om videreutvikling av innholdet i SFO-tilbudet. KrF vil stimulere frivillige organisasjoner til å integrere sine tilbud i SFO.
o støtte foreldrenes rett til å velge mellom private og offentlige skoletilbud
o støtte foreldrenes rett til å velge mellom ulike alternative tilbud til sine førskolebarn (barnehage, dagmamma, barnepark)
o vurdere om dagens krav til barnehagedekning (75 % av kullene) er nok til å sikre faktisk full barnehagedekning, sett i lys av varslet prisreduksjon. Eventuell videre utbygging av barnehager må primært skje i privat regi.
o Sikre alle elever trygge skoleveier. Om nødvendig bussing av de minste elevene, også i tilfeller hvor disse ikke har formelt krav på dette, og hvor det ikke er etablert betryggende gang og sykkelvei til skolen.
o Videreføre det tverrsektorielle samarbeidet for forebyggende og behandlende barnevern som er etablert i SAMBUS. Organisasjonsform og samarbeid med andre kommuner må løpende vurderes, bl.a. ut fra den økonomiske situasjon.
EN OMSORGSFULL HVERDAG !
De aller fleste av oss - både unge og eldre - greier seg utmerket på egen hånd, og har ikke behov for et omsorgstilbud fra det offentlige. Men for dem som har et klart behov for et helse - og omsorgstilbud for å kunne fungere, skal kommunen stille opp. I kommende periode blir det en hovedutfordring å kunne tilby et antall sykehjemsplasser som står i forhold til veksten i antall heldøgns pleietrengende som vil komme. For å kunne forbeholde et begrenset antall sykehjemsplasser til de som er helt nødt å ha det, må hjemmesykepleie og hjemmehjelpstilbudet være så godt at pleietrengende kan bo hjemme lengst mulig. Kristelig Folkeparti vil prioritere å beholde et godt tilbud innen den hjemmebaserte omsorgen.
Samfunnet vil i økende grad bli avhengig at pårørende er villig til å ta på seg pleieforpliktelser. Det skal gå an å ta ansvar for sine nærmeste, uten å slite seg ut eller bli overlatt til seg selv. For KrF vil det derfor være viktig å sørge for at omsorgslønn og avlastningstiltak er tilgjengelig for dem som har et reelt behov for det, og som tar ansvar for sine nærmeste.
Kampen mot rusmiddelmisbruk og for et bedre liv for rusmisbrukere går hånd i hånd for Kristelig Folkeparti. Kristelig Folkeparti ønsker en bevillingspolitikk som i større grad enn i dag tar målet i Norges og Skedsmos ruspolitikk om å redusere alkoholkonsumet på alvor. Vi vil også motarbeide den økende bruken av partydop og andre rusmidler blant unge. Det er en selvfølge at alle skal kunne besøke eller arbeide i et kommunalt bygg uten å møte tobakksrøyk. Rusmiddelmisbrukere som ønsker hjelp for å få et nytt og bedre liv skal få det. Det innebærer hjelp til å få et ryddig boforhold, og hjelp til å få et rusfritt liv. Kristne organisasjoner som Kirkens Bymisjon, Frelsesarmeen og Evangeliesentrene må være sentrale samarbeidspartnere for Skedsmo Kommune i kampen for rusmisbrukerne og mot rusmidlene.
Skedsmo Kristelig Folkeparti vil i kommunestyreperioden 2004-2007:
o Satse på hjemmebasert omsorg fra kommunens omsorgssektor, og fra familie og frivillige for å redusere presset mot institusjonsplasser. Økonomiske virkemidler skal gi belønning for frivillig innsats fra familie og pårørende.
o Øke antall institusjonsplasser minst i tråd med veksten i eldre heldøgns pleietrengende
o Arbeide for at det er avlastningstiltak klar for de som har et betydelig omsorgsansvar for sterkt pleietrengende i egen familie
o Benytte rådet for funksjonshemmede som sentral samtalepartner for å utforme et lokalsamfunn som er tilrettelagt også for funksjonshemmede
o Benytte tilgjengelige virkemidler for å sikre et samfunn som er praktisk tilrettelagt for rullestolbrukere/handikappede
o bevisstgjøre til balanse mellom ansvar for eget liv og samfunnets omsorgsansvar
o jobbe for informering og åpenhet i forhold til psykiske lidelser
o styrke tilbudet til mennesker med psykisk vansker i en tidlig fase, gjennom aktiv bruk av de ressurser som blir stilt til rådighet i statens opptrappingsplan for psykiatritilbudet
o støtte tilbudtil barn og unge i lokalmiljøene hvor voksen tilstedeværelse/nærhet blir vektlagt
o Stramme inn bevillingspraksis i kommunen, særlig i forhold til puber, barer og lignende.
o Arbeide for sterkere koordinering av offentlig kontroll av skjenkesteder, slik at de som respekterer alkoholloven, skattelovgivning og annet regelverk ikke blir utkonkurrert av useriøse steder
o Flytte utsalg av "rusbrus" og øl med samme eller sterkere alkoholinnhold til egne utsalg.
ET SPRUDLENDE KULTURLIV !
Et sprudlende kulturliv er et viktig kjennetegn på et godt samfunn. Kultur er et mål i seg selv. I tillegg er kulturtilbud og et levende og allsidig foreningsliv viktig for å skape tilhørighet til kommunen og regionen og skape sosiale nettverk. Sosiale nettverk er en forutsetning for trivsel, og trivsel er en forutsetning for god helse. Skedsmo Kristelig Folkepartis høyest prioriterte oppgave i kulturpolitikken er å legge til rette for et fortsatt allsidig kulturliv gjennom støtte til frivillige lag og foreninger. Slik støtte kan være både direkte tilskudd, og redusert eller ingen leie ved benyttelse av kommunale lokaler.
Den største økonomiske utfordringen innen kultursektoren de kommende år blir å holde en god standard på de anleggene vi allerede har, og de som er vedtatt bygd. Det er store utfordringer i forhold til vedlikehold og utbedringer både når det gjelder Nebbursvollen, Skedsmohallen, og idrettsbaner/anlegg på Skedsmokorset, Lillestrøm og Strømmen/Skjetten. I denne kommunestyreperioden vil et nytt hovedbibliotek på Strømmen tas i bruk, og vi håper å ha et nytt, flott kulturhus klart for gamle og nye brukere. Samtidig som disse satsingene ønskes velkommen, skal økte utgifter innpasses uten at det går ut over de høyest prioriterte oppgavene innen kulturlivet. Enda viktigere enn lokaler er at det er nok engasjerte ledere som tar ansvar i kulturlivet. Kristelig Folkeparti vil ikke akseptere at større satsinger på kulturbygg skal finansieres ved å strupe den frivillige innsatsen.
Menighetene, frikirkesamfunnene og de kristne organisasjonene driver et viktig arbeid. Skedsmo Kristelig Folkeparti vil aktivt støtte dette arbeidet.
Skedsmo Kristelig Folkeparti vil i kommunestyreperioden 2004-2007:
o opprettholde tilskudd til lag og foreninger minst på samme reelle nivå som i 2002. Lag og foreninger som arbeider blant barn og unge skal prioriteres
o Videreføre Nebbursvollen som et sosialt velferdstilbud til hele familien. Dersom private, fortrinnsvis ideelle grupper kan videreføre et slikt tilbud bedre enn hva kommunen selv kan, vil Skedsmo KrF være positiv til å inngå driftsavtale med slike grupper.
o Bidra til at kommunen i samarbeid med private investorer realiserer Lillestrøm Nye Kultursenter innenfor de økonomiske rammer som Skedsmo KrF har stemt for i 2002.
o Arbeide for at idretts/fotballbanetilbudene til barn og unge er gode i hele kommunen, slik at ingen blir avvist på grunn av manglende kapasitet.
o Sette som forutsetning for kommunal støtte at aktivitetstilbudene skal være rusfrie.
o Gi rammebetingelser for Kirkelig Fellesråd som gir fellesrådet og menighetene muligheter til å være aktivt til stede i lokalsamfunnene.
o Gå inn for at byggingen av menighetshus i Lillestrøm startes.
o Sørge for at sentrale grøntanlegg i kommunen vedlikeholdes ordentlig.
EN KOMMUNE SOM STIMULERER VERDISKAPNING
Skedsmo har i mange år hatt gleden av å være vertskommune for teknologimiljøet på Kjeller. Gjennom satsingen i Kunnskapsbyen Lillestrøm, knytter nå dette miljøet seg tettere Lillestrøm og kommunen for øvrig. Etter etableringen av Norges Varemesse i Lillestrøm Syd, er nå Lillestrøm Norges messeby nr. 1. Dette er et godt startpunkt for videre næringsutvikling ! I denne kommunestyreperiode blir det en hovedoppgave for kommunen å være en aktiv medspiller med Kunnskapsbyen Lillestrøm og Lillestrøm Markedsråd når visjoner i Strategisk Næringsplan skal omsettes til spennende og verdiskapende arbeidsplasser. Høyskolen i Akershus med sine flere tusen studenter vil også være på plass på Kjeller i denne perioden. Kommunen må holde tett kontakt med Høyskolen, og arbeide for at Høyskolen blir en aktiv medspiller i utviklingen av Kunnskapsbyen og Kunnskapskommunen Skedsmo.
Skedsmo Kristelig Folkeparti vil i kommunestyreperioden 2004-2007:
o Ta politisk ansvar for at kommunen framstår som en effektiv medspiller for nye og eksisterende bedrifter
o Påse at det er tett dialog mellom kommunen og Kunnskapsbyen Lillestrøm, Lillestrøm Markedsråd og Senterforeningen i Strømmen både om næringsutvikling og saker generelt som er viktig for et verdiskapende næringsliv.
ET MENNESKEVENNLIG MILJØ
Når 40000 mennesker bor så tett sammen som i Skedsmo, er det desto viktigere å ha høye ambisjoner for miljøvern, og arbeide hardt for at ambisjonene nås. Vekst som ikke respekterer naturens tålegrense er menneskefiendtlig både på kort og lang sikt. I Skedsmo er utfordringene store både i forhold til å sørge for at flest mulig benytter kollektivtilbud eller sykkel framfor bil, at avfallshåndteringen minimerer miljøulempene og at utbygging ikke ødelegger viktige verneområder. I de boligtette områdene er det viktig å huske at det er menneskene, ikke bilene, som skal bestemme.
Skedsmo Kristelig Folkeparti vil i kommunestyreperioden 2004-2007:
o Gå mot utbyggingsplaner som går på bekostning av viktige verneinteresser. Særlig viktig er å beskytte Leira og Nitelva mot miljøødeleggende inngrep, og begrense utslipp av miljøskadelige stoffer. Tiltak må iverksettes for å sikre at kommunen nærmer seg fastsatte mål for vannkvalitet, også om dette medfører en økning i avgifter til sluttbrukerne.
o Arbeide for at Skedsmo er en pådriver i ROAF (Romerike Avfallshåndtering) for å øke graden av gjenbruk og resirkulering
o Sørge for at alle relevante miljøfaktorer i forhold til et eventuelt forbrenningsanlegg på Nesa for husholdningsavfall er godt belyst.
o Fortsette utbyggingen av gang - og sykkelveier. Det skal være et mål at alle skoleelever har trygg skolevei, og at det er mulig å komme fra alle større boligområder til nærmeste sentrum langs gang og sykkelvei.
o Gå inn for at kommunen viser velvilje til fartsreduserende tiltak i boligområder med mye biltrafikk.
o En samordnet parkeringspolitikk i sentrale områder som sikrer de inntekter til parkeringsfondet som er nødvendig for å få en permanent løsning av parkeringsproblemene. Skedsmo KrF er kritisk til å benytte kommunale midler ut over parkeringsfondet til utbygging av parkeringshus.
o At kollektive transporttilbud gjøres mer attraktive gjennom de virkemidler som kommunen rår over.
o Påse at Skedsmo Kommune er en pådriver overfor regionale og sentrale myndigheter for å få realisert vegtunnellen Leikvoll-Berger under Vardeåsen, og for å få etablert effektive tiltak som begrenser flystøyproblemene på Skedsmokorset.
o å bevare grønne lunger i nær tilknytning til alle bomiljø
EN LANGSIKTIG BOLIG - OG AREALPOLITIKK !
Skedsmo Kommune er med sine 77000 dekar og 40000 innbyggere en av landets aller tettest befolkede kommuner. Beliggenheten mellom Oslo og Gardermoen gjør kommunen svært populær som bosted - og for etablering av næringsvirksomhet. Det skaper et press på arealbruken i kommunen.
En sentral utfordring for arealplanleggingen i perioden 2004-2007 blir å unngå rask nedbygging av jordbruksareal. Ved sist revidering av kommuneplanen ble 5 % av det samlede jordbruksarealet omdisponert til utbyggingsområder. Dersom dette ble vanlig, ville kommunen snart miste sitt grøntpreg. Tilstrekkelig med jordbruksarealer er viktig for å bevare kulturlandskap og "pustehull" i en tett befolket kommune. En aktiv og oppegående landbruksnæring med husdyr gir verdier vi ikke vil miste.
Skedsmo KrF vil i perioden 2004 - 2007 arbeide for:
o at store feltnedbygginger av dyrket mark til fordel for bolig eller næring unngås
o Fortsatt fortetting i sentrumsnære strøk, og eventuell større boligutbygging på mindre konfliktfylte områder som for eksempel Hauglifjell og området nord/vest for Solbergveien.
o Søke å begrense etablering av arealkrevende og lite verdiskapende næringsliv som lager/transportbedrifter i kommunen, særlig i umiddelbar nærhet til kommunens mest sentrale områder.
o En eventuell golfbane legges til lite produktive områder, hvis mulig i samarbeid med en nabokommune
o Bevare Husebyjordet som grøntområde.
