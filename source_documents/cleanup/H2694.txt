
Pressemelding laurdag 5. august 1995
Komitéleiar Jon Lilletun (KrF) om framlegg til ny skulelov:
Nei til undergraving av små skular
- utfordrar dei andre partia
-Einkvar skule treng ei leiing, uavhengig av storleik. Eg kan ikkje sjå nokon fornuftig årsak til at berre skular med 90 elevar eller meir skal ha ein rektor. Kvifor skal 166 av omlag 300 barneskular i Møre og Romsdal vere utan lovfesta rett til å tilsetje rektor berre fordi elevtalet er under 90? I neste omgang vil dette kunne føre til at skulane vert nedlagde. Eg meiner røynslene har lært oss at stordrift ikkje er nokon god og rasjonell måte å drive skuleverksemd på. Dette sa Jon Lilletun, nestleiar i KrF og leiar i Stortingets kyrkje-, utdannings- og forskingskomité, på 50-årsfesten til Skodje KrF laurdag.
Det er Opplæringsutvalet, Smith-utvalet, som no foreslår å opne for at barneskular med mindre enn 90 elevar ikkje skal trenge å ha rektor. Dette vil ramme nesten halvparten av landets barneskular.
-Utvalet omtalar områderektor som ei god løysing. Eg fryktar at skular med under 90 elevar forholdsvis fort vil kome under ei slik ordning. Det vil være skulane ute i distrikts-Noreg som tapar på ei lov som gjer småskulane til "b-skular", om ikkje formelt, så reelt. Saman med andre tilhøve, mellom anna innføring av ei inntektsordning som favoriserar dei større og meir sentrale skulane, vil dette gå hardt utover grendeskulane.
-Eg vil difor utfordra dei andre partia til å klargjere deira standpunkt til spørsmåla knytta til rektorfunksjonen på dei små skulane. Ei klargjering her vil ha mykje å seie for nesten halvparten av foreldre med born i grunnskulen. Sjølv om dette er ei lovsak, og lovsaker ikkje er tema i ein kommunevalkamp, er det og eit framlegg som vil føre til radikale endringar i dei kommunale skulestrukturane dersom det vert vedteke. Difor bør dette avklarast før valet, sa leiaren i Stortingets kyrkje-, utdannings- og forskingskomitè.
-Når det gjeld framlegget om å inkludere privatskuleloven i ei ny opplæringslov, noko som mellom anna kan medføra kroken på døra for bibelskulane her i landet, er det klart at KrF kjem til å arbeide sterkt imot dette, sa Jon Lilletun.
Lilletun er samd i at det er naudsynt med ei opprydding på skulelovområdet. KrF kjem til å sette ned eit eige utval til å sjå på Smith-utvalet si innstilling. Dette utvalet skal foreta ein grundig gjennomgang av heile innstillinga før ein kjem attende med KrF si haldning til alle områda som vert tatt opp der. (KrF-Press/MMH)
