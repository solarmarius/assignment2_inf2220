
Dato: 4. mars 2005
Stortingsrepresentant Jan Arild Ellingsen (FrP)
Ap-bløffer i justispolitikken
- Ap har ingen troverdighet i justispolitikken, og fremstår som de reneste bløffmakere. På tross av lovnader om tøffere kamp mot kriminaliteten og for mer rettferdig justispolitikk, gjør de jo det stikk motsatte i Stortinget.
Det sier FrPs justispolitiske, Jan Arild Ellingsen, etter at Ap i dag stemte mot 21 forslag fra FrP om å stramme inn og forbedre justispolitikken i Stortinget i dag. - Punkt for punkt viste Ap at de ikke følger opp uttalelsene Knut Storberget har gitt i media, sier han. Ellingsen viser til at Ap blant annet stemte mot fremskutt lagring av våpen i politibilene, til tross for at Knut Storberget blant annet til TV2 God Morgen Norge 23. september sa han ønsket våpen i politibilene. - Jeg mistenker at grunnen til at han den gangen sa det motsatte av hva Ap mener, var at det dagen i forvegen ble presentert en undersøkelse som viste at befolkningen var for slik bevæpning, sier Ellingsen.
Ap og Storberget = bløffmakere!
Han er heller ikke imponert over hvordan Ap og Knut Storberget har forledet folk flest til å tro at Ap er for strengere permisjonsregler for innsatte. - Det manglet ikke på reaksjoner fra nesten samtlige Ap-representanter etter at media avslørte en slepphendt praksis i forhold til fengselspermisjoner. Ap krevde sågar at justisministeren til å forklare seg for Stortinget, men i dag stemte de allikevel for regjeringens løsninger, forklarer Ellingsen.
- Storberget gikk så langt som å si til Dagbladet i september 2004 at å praktisere strenge soningsregler var det 3. viktigste middelet i kampen mot den nye volds- og ransbølgen. Men det er åpenbart forskjeller mellom hva Storberget mener i media og i Stortinget.
Jan Arild Ellingsen mener det er på tide at Ap og særlig Knut Storberget blir gått nærmere etter i sømmene. - Justispolitikken er ett område, men også i forhold til de nye bøtesatsene er det forskjeller på hva Ap og Storberget mener i media, og hva de faktisk gjør i Stortinget.
Ap og Storberget er med andre ord intet annet enn bløffmakere i justispolitikken, avslutter Ellingsen.
