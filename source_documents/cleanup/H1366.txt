
Dato: 16 juni 1999
FREMSKRITTSPARTIETS
STORTINGSGRUPPE
Fra stortingsrepresentant Ursula Evje (FrP)
FrP vil ha et skoleombud!
- Det er på tide å sikre elevenes rett til skikkelig undervisning i skolen. Det bør opprettes et eget uavhengig klageorgan for undervisningssektoren. Ombudet må ha et klart mandat, og myndighet til å gripe inn overfor forhold som er kritikkverdige.
Det er FrP's fraksjonsleder i Kirke-, Utdannings- og Forskningskomiteen i Stortinget, Ursula Evje, som på vegne av FrP fremmer forslaget om et skole ombud. Forslaget fremmes i forbindelse med Stortingets behandling av Stortingsmelding nr. 28 Om rikere mål.
- Mange feil og mangler ved det norske skoleverket blir aldri rettet opp. Elever og foresatte kommer ikke frem gjennom skolestyre, kommunestyre, utdanningsdirektør eller skolesjef. Klager over dårlige lærere, dårlig undervisningsmateriell, mobbing og manglende undervisning blir ikke tatt hensyn til. I enkelte tilfeller har kommunale myndigheter forsøkt å kvitte seg med problemet ved å sende rapport til barnevernet, sier Evje.
- Med et skoleombud vil elevenes rettigheter komme i fokus, sier Evje.
- Skolegangen er en viktig del av menneskenes liv. Vi kan ikke godta at elever får ødelagt skolegangen fordi det ikke er mulig å nå frem når skolen svikter sin oppgave, sier Evje.
