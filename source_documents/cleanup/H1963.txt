
Torsdag 18. juni 1992
Lars Gunnar Lie (KrF) om vegsamband i heimfylket sitt:
TIL LUKKE MED DAGEN, SOGN OG FJORDANE!
Med realiseringa av Sunnfjordtunnellen, Fjærland-Sogndal-prosjektet og Mannhiller-prosjektet får eit georafisk oppplitta fylke ein samanbinding som vil tyde svært mykje for næringsutvikling, slo stortingsrepresentant Lars Gunnar Lie (KrF, Sogn og Fjordane) fast då Stortinget handsama innstillinga frå samferdslekomiteen om dette prosjektet. Lie nytta difor høvet til å ynskje heimfylket sitt til lukke med dagen.
Lars Gunnar Lie viste til kor viljuge fylket, innbyggarne og næringslivet hadde synt seg til å betale for å kunne realisere desse prosjekta.
-Eg trur det skuldast at ein har sett kor mykje betre kommunikasjoner har hatt å seie for utviklinga til no. Det er stor vilje til å halde busetnaden oppe i fylket, og ein veit kor store transportkostnadene vert når fjordar og høge fjell stengjer for enkle løysingar av vegtrasear, sa Lie i innlegget sitt.
Lars Gunnar Lie sa seg nøgd med den løysinga prosjektet Lærdal - Fodnes - Mannhiller - Kaupang gjer for Indre Sogn, og at Årdal-samfunnet no får ein betre trafikal tilknyting til resten av fylket.
-Sunnfjordtunnellen vil binde saman dei sterkaste industri- og serviceretta område i fylket, nemleg Flora og Førde-regionane. Med ei kortare reisetid og ein betre vegstandard mellom desse sentra, vil det liggje tilrette for ei dynamisk utvikling, slo Lars Gunnar Lie fast i stortingsordskiftet torsdag.
