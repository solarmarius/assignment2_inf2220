
Dato: 22. november 2005
Innvandringspolitisk talsmann i FrP, Per-Willy Amundsen
Vil teste innvandrere i kunnskap
- Aslam Ahsan har helt rett når han i dag etterlyser kunnskapstester for innvandrere. Ingen innvandrere bør få statsborgerskap før de har bestått en kunnskapstest, mener FrPs innvandringspolitiske talsmann, Per-Willy Amundsen.
Det er i dagens VG at lederen ved Ressurssenteret for pakistanske barn, Aslam Ahsan, etterlyser kunnskapstester for innvandrere som søker om norsk statsborgerskap, blant annet etter en britisk modell.
- Ahsan har helt rett. Kunnskapstester er svært viktig for å sikre at innvandrere forstår alvoret i å lære seg norsk språk og samfunnskunnskap. Det er helt meningsløst når det nå innføres et eget integreringsprogram, uten at det finnes noen obligatoriske tester som må bestås.
Stortinget har vedtatt at alle innvandrere som får opphold i Norge må gjennom 300 timer med norsk og samfunnskunnskap. I tillegg skal flyktninger gjennomføre et 2-årig introduksjonsprogram.
- Dette er svært positive tiltak som FrP har kjempet for lenge, men de blir litt meningsløse når det ikke skal være noen obligatoriske tester underveis som knyttes opp mot det å få statsborgerskap, mener Amundsen.
- Statsborgerskap er ingen rettighet. Det er noe vi kun bør gi til personer som ønsker å være norske. For å kunne kalle seg norsk burde det være en betingelse å kunne språket og vite grunnleggende ting om Norge.
