
18. mars 2001
Høyres Stortingsgruppe
Jan Tore Sanner:
HØYRE KREVER PCB-OPPRYDDING
Høyre krever at miljøvernminister Siri Bjerke starter en kartlegging av bygårder i flere av våre byer etter at det er påvist store mengder av miljøgiften PCB i murpuss. Det er forskere fra Norges geologiske undersøkelser som i et brev til SFT anbefaler en slik kartlegging.
Norge er flinke til å vedta nye ambisiøse miljømål, mens gamle miljøsynder prioriteres ned. Høyre krever økt forskningsinnsats for å få kartlagt konsekvensene av PCB-forurensing, og at det settes av midler til å rydde opp i de gamle miljøsyndene. Et første skritt må være at miljøvernminister Siri Bjerke starter en kartlegging av bygårder i flere av våre byer slik forskere fra Norges geologiske undersøkelser krever i et brev til SFT," sier Jan Tore Sanner fra Høyre.
Høyre fremmet i januar et forslag i Stortinget om at det skal legges frem en egen handlingsplan for å bekjempe miljøgiften PCB og rydde opp i den PCB-forurensningen som finnes i naturen. I forslaget som nå er til behandling i Stortinget foreslår Høyre at det settes av 150 millioner kroner til dette arbeidet.
