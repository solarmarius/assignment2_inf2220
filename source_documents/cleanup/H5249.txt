
26. okt. 2001
Inger Enger (SP)
Inger Engers innlegg i trontalen/tiltredelseserklæringen
Vi ønsker alle et levende lokaldemokrati i dette landet. Det ble - så vidt jeg oppfatta det - uttrykt klart av alle partiene i valgkampen. Det ble også på vegne av kommunene lovt mye. Det skulle bli bedre og flere barnehager, lavere foreldrebetaling, bedre skoler, Eldrepakka skulle følges opp , det skulle bli mer penger til vei osv. Ord som lavere, dårligere og dessverre blei ikke brukt i denne sammenhengen .Greit nok , men det krever oppfølging.
I erklæringa fra den nye Samarbeidsregjeringa kan vi lese:" De offentlige velferdsordningene er avhengig av kommuneøkonomien. Regjeringen vil styrke kommunesektorens rammer i perioden, øke det kommunale selvstyre og legge til rette for effektivisering". Igjen; greit nok. Men det krever oppfølging.
For det er nå vi er ved sakens kjerne. Det kommer stadig nye reformer av ulike slag fra Storting og regjering. Det kan være mye riktig og viktig i det. Men de kommer ofte som pålegg til kommunene uten at det dekkes opp med midler. Det fullfinansieres altså ikke.
Dette er alvorlig. Innbyggerne får ikke det tjenestetilbudet de burde hatt og som storting og regjering har skapt forventninger om. Kommunene må settes i stand til å gi innbyggerne velferd og trygghet, kommuneøkonomien må bedres.
Dessuten: Alle mister tillit til folk som ikke holder løfter. Slik er det også i forholdet mellom lokalpolitikere og innbyggerne, for det er lokalpolitikerne som skal gjennomføre tiltaka med for lite midler. Det er ei håpløs oppgave og svært alvorlig for lokaldemokratiet. Det blir etter hvert få som vil være med i lokalpolitikk når hovedoppgaven bli å fordele nedskjæringer på minst mulig smertefull måte.
Den nye kommunalministeren har gitt uttrykk for at det er storbyenes tid nå. Senterpartiet ønsker naturligvis at folk i storbyene skal ha et godt tjenestetilbud. Men det finnes uløste oppgaver i hele landet. Likeverdige velferdstilbud skal ikke være avhengig av postadresse. Ministeren kan vel ikke mene at det skal tas fra de små og gis til de store.
Samarbeidsregjeringa har dessuten stor tru på konkurranseutsetting av tjenester i off. sektor. Det skal gi innsparing og bedre servise. En kan like gjerne si at dette skaper forskjeller og utrygghet. Å tru at en kan spare mye , er også mistillit til alle dem som faktisk arbeider i off. sektor.
Tilslutt: Vi håper den nye regjeringa følger opp løftene sine slik at hele landet kan ha gode velferdsordninger og likeverdige tilbud. Folk fortjener det , og Senterpartiet vil sørge for at det ikke blir glømt.
