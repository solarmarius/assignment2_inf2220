
Dato: 23. september 2004
Stortingsrepresentant John I. Alvheim (FrP)
ENDELIG REAKSJON FRA HELSEMINISTEREN PÅ FORHOLDENE I PSYKIATRIEN!
Endelig reagerer helseminister Ansgar Gabrielsen. Han har i dag, ifølge NRK tekst-TV, gir alle de regionale helseforetakene ordre om at ingen nedskjæringer skal gjennomføres innen psykiatrien! Han sier, ifølge NRK, at dette kan bli en langvarig stoppordre!
- Jeg er glad for at helseminister Gabrielsen nå har satt en stopper for den uverdige nedbyggingen av psykiatrien, sier sosialkomiteens leder, stortingsrepresentant John I. Alvheim (FrP).
- Så lenge kommunene ikke oppfyller sin plikt til å bygge ut det kommunale botilbudet slik at omsorgen for pasienter med psykiske problemer kan ivaretas må spesialisthelsetjenesten opprettholde sitt tilbud. Vi har sett mer enn nok av tragedier, både i sommer og tidligere, i forbindelse med psykiatriske pasienter som skulle ha vært ivaretatt på en betydelig bedre måte, sier Alvheim.
- Den psykiatriplanen Stortinget har vedtatt må gjennomføres. Både kommuner og Stat må ta sitt ansvar overfor denne gruppen mer alvorlig og Stortinget må følge opp med de nødvendige midler, avslutter Alvheim som er glad for at helseministeren har tatt initiativ i den situasjonen som er oppstått.
