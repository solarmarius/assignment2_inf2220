
Mandag 22. mars 1993
Uttalelse fra landsstyret i Kristelig Folkepartis Kvinner:
KVINNENE TAPER I NORD/SØR-MELDINGEN
Kvinner i utviklingsland har stadig fått forverret levestandard i løpet av de siste årene. Det er derfor beklagelig at regjeringen ikke tar konsekvensene av dette i Nord/Sør-meldingen, men fortsetter i samme sporet som tidligere.
Store deler av befolkningen i utviklingslandene lever i dyp fattigdom. De fattigste av de fattige er kvinner på landsbygda. Hensynet til kvinner må integreres i diskusjonene rundt økonomisk vekst. Skal kvinner og barn få sin rettmessige del av veksten, må det fortsatt målrettede tiltak til. Ved å konsentrere seg om store, generelle prosjekter, vil det være vanskelig å forbedre leveforholdene til de fattige kvinnene.
KrFK vil også rette søkelyset mot den sterke kritikken som er kommet fra flere kvinneorganisasjoner i sør mot familieplanleggingsprogrammene som utføres av ulike hjelpeorganisasjoner. Det gjelder også FN-organisasjoner. Denne kritikken nevnes ikke i meldingen. Det er en stor svakhet.
Det er også vanskelig å vite hvordan norske prosjekter stiller seg i forhold til maktovergrep mot kvinner og brudd på deres menneskesrettigheter, så lenge det mangler en evaluering av mange av programmene.
Meldingen innholder mange fine ord om kvinner og integrering av kvinnehensyn i de norskstøttede programmene. Men spørsmålet blir om regjeringen har lyktes i å integrere disse hensynene når den praktiske politikken skal gjennomføres.
Regjeringens forslag om å trappe ned de særskilte kvinneprogrammene innen norsk bistand, er etter vårt syn et skritt i feil retning, og vil føre til at kvinnene alt i alt taper. Det er i beste fall altfor tidlig å trappe ned de særskilte kvinneprosjektene.
