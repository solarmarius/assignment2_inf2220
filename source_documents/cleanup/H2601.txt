
Valg-observatør Hilde Frafjord Johnson (KrF):
Pressestoff fra Kristelig Folkeparti
SØR-AFRIKA KAN BLI AFRIKAS ØKONOMISKE MOTOR
-Dersom den politiske utviklingen i Sør-Afrika etter valget går bra, kan Sør-Afrika bli en motor for økonomisk utvikling på det afrikanske kontinentet. Afrika er fra-koblet verdensøkonomien, og blir marginalisert både gjennom bistands- og handels-politikken. Med Sør-Afrika på lag med resten av kontinentet, kan denne utviklingen kanskje snus. Derfor er det en historisk sjanse på mer enn én måte når Sør-Afrika nå arrangerer sitt første, demokratiske valg. Det sier valgobservatør og stortings-representant Hilde Frafjord Johnson (KrF, Rogaland), som ser på observatør-oppgaven som klimaks i et mangeårig engasjement nettopp for Afrika.
-Jeg er født i Afrika, og bodde mine første sju leveår i Tanzania, der min far var lærer ved en videregående skole i Arusha. Selv om jeg var liten da vi forlot kontinentet, satte det sine spor å se fattigdom og nød på nært hold. Det førte til at jeg ble interessert i internasjonal politikk, og engasjerte meg i bistands- og utviklingsspørsmål. Som del av lederlaget i KrFU på 1980-tallet arbeidet jeg aktivt for at Norge skulle vedta loven om handelsboikott mot Sør-Afrika. KrF hadde den gang handelsministeren i Willoch-regjeringen. At jeg valgte å ta hovedfag i sosialantropologi hang også sammen med dette engasjementet, sier Hilde Frafjord Johnson, som i forbindelse med hovedfagsoppgaven gjennomførte ett års feltarbeid i Tanzania.
NOBELPRISER
Siden 1960 har menneskerettighetskampen i Sør-Afrika blitt fokusert ved tre tildelinger av Nobels Fredspris. Hilde Frafjord Johnson var ikke født da Albert Luthuli fikk nobel-prisen, men husker godt sin egen begeistring da erkebiskop Desmond Tutu fikk den i 1984.
-Prisen til Mandela og de Klerk i 1993 opplevdes kanskje som et paradoks, sammenliknet med Tutu og Luthuli?
-På sett og vis gjorde den det. Jeg forstår godt kritikken mot at de Klerk fikk prisen. Samtidig må vi innrømme at de Klerk viste mot da han valgte å samarbeide med Mandela. Han kunne valgt fortsatt konflikt og kamp. For fredsprosessen innad i Sør-Afrika er jeg ikke i tvil om at det betydde svaært mye at Mandela og de Klerk delte prisen. Og vi må ikke glemme at i løpet av de fire årene denne prosessen har vart, har det skjedd en formidabel snu-prosess blant flertallet av de hvite. De fleste støtter nå overgangen til svart flertallsstyre. Men det finnes også grupper med høyre-ekstremister ograsister, også undergrunnsbevegelser. Den såkalte Frihetsfronten er den eneste av disse som stiller til valg. Det skal bli spennende å se hvor sterke disse gruppene er. Jeg tror ikke de vil være i stand til å føre Sør-Afrika ut i noen borgerkrig. En visst terror- og sabotasjevirksomhet er det nok grunn til å regne med, dessverre.
INKATHA OG ANC
Hilde Frafjord Johnson dro et lettelsens sukk da meldingen om at høvding Buthulezi og hans inkatha-parti likevel stiller til valget kom i 12. time.
-Det betyr enormt mye for Sør-Afrika at også han og hans parti stiller opp. Han forsto omsider at han sto med ryggen mot veggen, rent politisk, sier hun.
Hilde Frafjord Johnson sier det er galt å framstille Inkatha som partiet for hele zulu-folkegruppen. Konflikten mellom Inkatha og ANC er ikke en stammekonflikt, men en politisk konflikt mellom zulu-er på begge sider.
-Noe av grunnen til Buthulezis intriger ligger rett og slett i at han er klar over at han ikke er noen talsmann for hele zulu-folket. Ved et valg vil dette bli dokumentert, og det ønsket han i det lengste å unngå, sier hun. Hun legger til at hun er spent på å se hvordan zulukongens rolle vil bli håndtert i det nye Sør-Afrika med et demokratisk valgt parlament og president, i og med at kongen i hvertfall et stykke på vei skal opprettholde sine funksjoner.
-Det er de europeiske kolonistene som har trukket grensenr for det som i dag utgjør nasjonalstatenepå det afrikanske kontinentet. Det er Afrikas svøpe, og fører til at etniske konflikter lett får utvikle seg.
GLEDER SEG
Hilde Frafjord Johnson gleder seg til å komme til Sør-Afrika, men legger ikke skjul på at hun har tenkt på den risiko hun tar ved å reise til et land der politisk vold har hørt til dagens orden i mange år.
-Men jeg har aldri vært i tvil om at jeg skulle dra, sier hun. -Observatørrollen er viktig for å sikre gjennomføringen av et fritt og demokratisk valg. Jeg synes det ville være ynkelig om jeg ikke skulle våge å være der i ti dager når millioner har levd med denne volden rundt seg i mange år. Så vidt jeg vet, har da heller ingen observatører trukket seg av frykt for sin egen sikkerhet. Og så har jeg ett motiv til: Jeg har i mange år hatt forferdelig lyst til å besøke Sør-Afrika. Så lenge turistboikotten sto ved lag, var jeg lojal mot den, men nå har jeg altså en anledning. Jeg skulle gjerne vært der lenger, truffet sør-afrikanske politikere og snakket med folk ute i distriktene, men det kan jo bli en anledning siden. Dette er en historisk begivenhet. Det er ikke sikkert man får så mange andre anledninger til å være til stede ved begynnelsen av en helt ny historisk epoke, sier Hilde Frafjord Johnson til slutt.
