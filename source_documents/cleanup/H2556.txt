
Mandag 20. juni 1994
KrF-nestleder Valgerd Svarstad Haugland oppsummer biogen-debatten:
SEN-ABORTPROBLEMATIKKEN MÅ TAS PÅ ALVOR
-Stortinget har vedtatt en lov om medisinsk bruk av bioteknologi. Det ligger mange utfordringer innebygget i en slik lov, og fra Kristelig Folkepartis side vil vi følge utviklingen med argusøyne. Ikke minst er det viktig at det som har med senabort-problematikken blir tatt på alvor. Det sa Kristelig Folkepartis nestleder og sosial-politiske talskvinne på Stortinget, Valgerd Svarstad Haugland, på en presse-konferanse i Oslo mandag.
Valgerd Svarstad Haugland viste til at det i forbindelse med arbeidet med loven hadde blitt en debatt om å stramme inn praksisen når det gjelder aborter etter 12. svanger-skapsuke.
-Jeg ser fram til den stortingsmeldingen om praktiseringen av abortloven som et flertall har bedt regjeringen utarbeide, men jeg håper ikke det skal bli lagt lokk på debatten om senabortene i påvente av meldingen, sa Svarstad Haugland.
Hun minnet om at SV, Senterpartiet og KrF hadde sagt i debatten om biogen-loven at man ønsker en innstramming av praksisen når det gjelder senaborter, og hun syntes det er oppmuntrende når helseministeren sier at han vil ta med de momentene i arbeidet med meldingen, og at det er naturlig å se på forholdene rundt abortinngrepene både før og etter 12. svangerskapsuke.
-Jeg er både oppgitt og rystet over de tilløpene man har sett fra enkelte innen både Arbeiderpartiet og Høyre til å bagatellisere hele senabort-problematikken med å henvise til at det er så få slike inngrep som blir foretatt. Også friabort-tilhengere bør være litt konsekvente i sin argumentasjon, og har man satt en grense ved 12. uke, må man respektere den. Men jeg tror det er viktig med en total gjennomdrøfting av hele abort-komplekset, og jeg håper ikke at noen vil vike unna denne debatten av frykt for å røre ved noe som man har definert som en "rett" for kvinnene, sa Valgerd Svarstad Haugland.
