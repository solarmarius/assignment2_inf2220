
19.08.2001
Sylvia Brustad
Kvinneforsamling i Eidsvollsbygningen
- Kvinners manglende demokratiske rettigheter var så selvfølgelig at det ikke engang ble viet trykksverte. Heldigvis har det skjedd mye siden den gang. Ikke minst takket være kvinnene som har sloss og seiret innenfor Arbeiderpartiet. Disse kvinnenes innsats skal vi ta oss tid til å hylle i dag. På vegne av alle kvinnene som har gått opp vegen foran oss skal vi i dag stoppe opp og nyte de seire vi har kjempet fram, sa en foran oss skal vi i dag stoppe opp og nyte de seire vi har kjempet fram, sa Sylvia Brustad, kommunal- og regionalminister og tidligere leder av Arbeiderpartiets kvinnebevegelse, ved kvinnebevegelsens 100 års-markering og kvinneforsamling i Eidsvollsbygningen lørdag18. august 2001.
Kjære alle sammen!
Det er en stor glede og samtidig ære for meg å få lov til å tale til denne forsamling her i dag. Å få mulighet holde en politisk tale i selveste Eidsvollsbygningen er i seg selv en stor opplevelse. Dette historiske huset, som for mange symboliserer vårt demokrati, vår nasjon og vår frihet, er meget sjelden åpen til denne form for bruk. Derfor er det ekstra artig at de som bestyrer her har gitt oss denne, jeg vil si historiske anledning. For hovedårsaken til at vi samles er for å markere at Det norske Arbeiderpartis kvinnebevegelse er 100 år i år. Kvinnebevegelsen i Akershus mente naturlig nok at Eidvoldsbygningen med sin sterke symbolikk var et meget godt egnet sted. Jeg kan ikke være mer enig.
Se dere om, se på hverandre og tenk dere 187 år tilbake i tid. Den gang var bjerka utenfor lysegrønn, våren hadde akkurat nådd Norge og freden senket seg over Europa. Nordmennene som befolket benkene var annerledes kledt enn i dag. Men det var en vesensforskjell til. Det var bare menn her. Etter den tids målestokk var den Grunnloven disse framsynte mennene vedtok radikal og demokratisk. Vi ser annerledes på det. At kun menn fikk stemmerett er ikke nevnt eksplisitt i Grunnloven av 1814. Kvinners manglende demokratiske rettigheter var så selvfølgelig at det ikke engang ble viet trykksverte. Heldigvis har det skjedd mye siden den gang. Ikke minst takket være kvinnene som har sloss og seiret innenfor Arbeiderpartiet. Disse kvinnenes innsats skal vi ta oss tid til å hylle i dag. På vegne av alle kvinnene som har gått opp vegen foran oss skal vi i dag stoppe opp og nyte de seire vi har kjempet fram. Det var og er tøffe, sterke damer som har hatt kraft til å sloss, som har skjønt at det nytter å kjempe og som i urettferdighetens navn skrittvis har bidratt gjennom 100 år på å skape et land som er et av de beste land å bo i, både for menn og for kvinner.
I 1901 var forventet levealder for kvinner 57,7 år. I år er det 81,4. Spedbarnsdødligheten var på 66,3 barn per 1.000 levendefødte. I dag er den 3,8. Norge har flest yrkesaktive kvinner i hele verden, vi har hatt kvinnelig statsminister, japanere kommer til Norge for å lære likestilling, flere kvinner enn menn tar høyere utdanning. Kvinnene fosser fram og er i flertall i de gamle manns- og maktbastionene; teologistudiet, legestudiet, jusstudiet. Jeg kunne ramset opp mange andre milepæler og merkesteiner innen politikk, næringsliv, idrett og andre områder, men velger heller å gå litt tilbake i tid.
Hva kan vi se tilbake på:
1901 til 1910
Arbeiderbevegelsens kvinnebevegelse oppstod i en tid preget av klassekamp, materiell nød, stor ulikhet både mellom kjønn og stand. Norge var et av de fattigste land i hele Europa og hadde fortsatt svensk konge. Arbeiderpartiets Kvindeforbund ble stiftet 30. desember 1901. Medlemstallet var 300, og det var mye å ta fatt på. Noen år tidligere hadde fyrstikkarbeiderskene streiket mot en arbeidsdag på 12 timer og en lønn på 5-6 kroner i uka. Hushjelper hadde opptil 16 timers arbeidsdag og 80 til 100 kroner i årslønn.
Kampen for stemmeretten var en av de viktigste sakene å ta fatt på. Og det preget mye av arbeidet til Kvinnebevegelsen i dette tiåret. Det første demonstrasjonstoget for kvinnelig stemmerett gikk 17.mai 1899 opp Karl Johans gate og samlet 2000 deltagere. De ble møtt med heiarop. Arbeiderkvinnene fortsatte demonstrasjonstogene hvert år helt fram til 1910. Da tiåret var omme var Norge løsrevet fra unionen med Sverige. Vi hadde fått en egen kongefamilie og Norge som industrisamfunn ble mer og mer tydelig, på bekostning av det gamle bondesamfunnet. Dette medførte en vekst i bybefolkningen, som igjen la grunnlaget for at Arbeiderpartiet i løpet av hundreåret skulle bli det største partiet og etter hvert den dominerende kraften i norsk politikk. Men med alle de som søkte lykken i byen fulgte fattigdommen. Store barnefamilier, elendig bostandard, dårlige helseforhold, armod og sosiale problemer. De politiske utfordringene i det fattige landet i Nord-Europa var store.
1911 til 1920
I 1910 fikk kvinnene kommunal stemmerett og i 1913 var de endelig framme ved målet; alminnelig stemmerett for kvinner og menn. Dette var en stor politisk seier som heldigvis ikke krevde tap av menneskeliv hos oss som i for eksempel England.
Jeg vet museet her arbeider med en utstilling om demokratiets utvikling og i den forbindelse håper jeg vår kamp for stemmerett og lik demokratisk deltagelse får sin rettmessige plass i utstillingen.
I tillegg var kvinnebevegelsen opptatt av de sakene som kvinnerollen var blitt tildelt av samfunnet. Det var derfor i første rekke sosiale spørsmål som skulle fremmes, barnas, de eldres, de tilbakeliggende gruppers og mødres kår var tema. Engasjementet til fordel for de Castbergske barnelover var sterkt. Formålet med lovene var å sikre rettigheter til barn født utenfor ekteskap. Store møter og en masseinnsamling av underskrifter ble kronet med nok en seier i 1915 da lovene ble vedtatt i Stortinget. Endelig fikk far et juridisk ansvar for barnet, selv om han ikke var gift med moren. 6000 barn ble på den tiden født utenfor ekteskap. Prosentvis døde dobbelt så mange av disse barna det første leveåret som andre barn. Enslige mødre levde i fattigdom , og var sosialt og moralsk utstøtt av samfunnet. Barnefaren gikk alltid fri. Motstanderne likte disse nye lovene dårlig. De mente dette ville ødelegge hjemme og ekteskapet. Det har skjedd utrolig mye i Norge siden de Cartbergske barnelover. Jeg bare minner om at om en uke gifter Norges tronarving seg med en vanlig norsk jente som har barn fra før og har hatt status som enslig mor.
Omtrent samtidig som denne kampen pågikk i Norge, flyttet en dame med navn Coco Chanel inn sammen sin nye samboer i Paris. Å flytte inn hos sin elsker på denne måten, uten å være gift, var ille nok, men i tillegg plyndret hun klesskapet hans og begynte å gå i ridebukser, kasmirgensere og herreskjorter med oppkneppet hals. Dette var en tid hvor damer helst skulle sitte med samlede ben på hesten i damesal. Opprørske Coco Chanel satt overskrevs. Hun designet vide bukser for kvinner slik at de velstående lettere kunne komme opp og ned i gondolene i Venezia. Bukserevolusjonen var i gang. Kvinner på denne tiden spradet rundt i store hatter, med fjær, blonder og lange kjoleslep. I tillegg hadde alle langt hår. Chanels sportsdrakter, skjorter med åpen hals, korte skjørt og enkle hatter var en ny mote som gjenspeilet den politiske frihet som på denne tiden spredte seg i hele Europa for kvinner. Da Coco Chanel mislyktes med en frisyre og like godt klipte av seg alt håret var enda en milepæl nådd. Siden den gang har boben vært noe vi alle kjenner til.
1921 til 1930
Det neste tiåret ble viktig når det gjeldt mødrehygiene. Det var datidens ordbruk for fødselskontroll, prevensjonsveiledning og familieplanlegging. Barnefamiliene var store, ikke bare hos arbeiderklassen. Mødrene ble utslitte av alle barnefødslene og for mange forsterket den store størrelsen på familien fattigdommen. Særlig to sterke kvinner la ned en betydelig innstats på dette området. Det var Katti Anker Møller og Elise Ottosen Jensen. Begge hadde sett sine nærmeste lide på grunn av uønskede svangerskap og fødsler og begge hadde en kraft til å gjøre noe med det. Begge kom fra relativt velstående miljø, noe som også ble brukt imot dem. Borgerskapets kvinner kunne ikke hjelpe arbeiderkvinner! Men det arbeidet de la ned har kvalifisert dem til å bære ærestittelen arbeiderkvinnenes pionérer. For arbeiderkvinnene selv satte pris på innsatsen, nedtynget som de var i arbeid og slit, uten utdanning eller overskudd. De trengte sterke mennesker som kunne uttrykke seg godt i skrift og tale.
Katti Anker Møller var Castbergs svigerinne og påvirket ham i stor grad før barnelovene ble utformet. Videre startet hun opp det første mødrehygienekontoret i Oslo, hvor fattige kvinner kunne få prevensjon og veiledning , men også klær til seg og sine barn om det behøvdes. Hun holdt foredrag, skrev leserbrev og deltok aktiv i samfunnsdebatten. Betydningsfulle personer som Knut Hamsun og Sigrid Undset skrev harmdirrende innlegg mot henne og mot barnemordersker, dvs de som oppsøkte kloke koner. Katti Anker Møller mente informasjon om prevensjon var løsningen , ikke moralsk fordømmelse. Hun tok til orde for fri abort allerede i 1915. Selv i dag er både fordomsfri prevensjonsundervisning til ungdom og abort kontroversielt i en del kretser. Tenk så langt hun var forut for sin tid!
Elise Ottosen Jensen var sterkt inspirert av Martin Tranmæl. Hun ønsker seg at kvinnene ble bedre organisert og reiset rundt og holdt foredrag om dårlig arbeidsvilkår som kunne endres til det bedre om man organiserte seg. Men hun merket at mange av de brev og spørsmål hun fikk dreide seg om seksuelle spørsmål. Som for eksempel. Hva er det de rike fruene gjør siden de ikke får så mange barn som vi? Her trengtes opplysning om familieplanlegging. Sverige ble hennes arbeidsfelt, men også i Norge kom hennes innsats arbeiderkvinnene til gode.
I denne perioden ble kvinner en del av det offentlige rom, på cafeer, og de andre offentlige møteplassene. Med dette dukket også en offentlig, feminin og offensiv kvinnerolle fram. Moten ble mer maskulin, noen kvinner begynte å røyke og drikke alkohol offentlig. Herreklubbene til overklassen ble fortrengt til fordel for forsamlinger bestående av begge kjønn. Og de moret seg, sammen.
1931 til 1940
Dette var de harde 30-årene, antall fødsler falt av økonomiske årsaker. Folk giftet seg senere og mange familier slet hardt for å få endene til å møtes, særlig hvis far var arbeidsledig. Mors oppgaver ble ikke akkurat mindre av det. Den høye ledigheten blant menn fikk mange til å mene at kvinnene burde helt ut av arbeidslivet. Særlig gifte kvinner, siden mennene skulle forsørge familier. I 1936 fikk arbeiderkvinnene med seg partiet på et vedtak hvor det ble sagt at både menn og kvinner skulle ha lik rett til arbeid.
1941 til 1950
Krigen synliggjorde kvinnene som arbeidskraftreserve. Det gjeldt særlig i de landene med mannlige soldater ved fronten. Men også i Norge ble den kvinnelige arbeidskraften viktig for å bære byrdene. Drømmen om en inntekt til alle som var stor nok til å forsørge familien, slik at moren kunne ta seg av hjem og familie ble forsterket. Dessuten skape den felles fienden også fokus på felles interesser, også menn og kvinner imellom. Da freden kom var landet modent for den første kvinnelige statsråd.
Kirsten Hansteen, NKP var konsultativ statsråd i samlingsregjeringen fra juni til november 1945. I Gerhardsens regjering fra nov. 1945 ble Aaslaug Aasland utnevnt, først som konsultativ statsråd, deretter til sosialminister.
I 1946 kom barnetrygden. Fra første stund ble den utbetalt til moren og den var ikke behovsprøvd. Hver gang det var oppe til debatt at kanskje mannen, av skattemessige årsaker, burde får trygden utbetalt, manet kvinnene til kamp. Dette var de eneste penger de selv hadde rådighet over.
1951 til 1960
Drømmen om far som forsørger og mor som hjemmets kvinne slo til for alvor på femtitallet, den glade og lykkelige husmors tiår. Lønningene ble stadig høyere og velstanden veltet inn over oss i merkbart tempo. Mor kunne være hjemme og ta seg av barn og hjem, noe den dobbeltarbeidende fabrikkarbeiderske uten barnepass hadde drømt om siden hun ble rekruttert inn fra landsbygda til industriarbeidsplassen i byen. Sammen med velstanden som veltet inn over landet i denne perioden kom husholdningsmaskinene. Følgende stod å lese i OBOS-bladet i 1956: Husmoren bør utvilsomt avlastes mest mulig for at hun skal ha krefter til overs for å skape et virkelig hjem. Boligen burde nemlig planlegges som en bedrift, slik at husarbeidet kunne bli mest mulig rasjonelt. Husmoren var i reklamen dronning over sin maskinpark. Hun skulle ha kjøleskap, vaskemaskin, støvsuger, mixmaster, strykemaskin, dypfryser osv. Maskinene var en lettelse for husmoren og var med på å legge grunnen for at kvinner kunne gå ut i arbeidslivet. Særlig vaskemaskinen ble sentrum i en ny og lettere hverdag. Tenk dere selv kombinasjonen jobb, hus, hjem og familie uten støvsuger, vaskemaskin, kjøleskap, fryser og oppvaskmaskin!
1961 til 1970
Men 50-tallslykken var kortvarig. Frustrasjonen over å bli behandlet som annenrangs borgere vokste seg sterkere. Etterkrigsgenerasjonen ville ikke finnes seg i dette. De ville bruke hodet, bestemme over kroppen sin og være frie for tvangstrøyer som kjønnsrollemønsteret holdt dem fast i.
I 1967 ble p-pillene til salgs i norske apotek for første gang. P-pillene var den oppfinnelsen som langt på veg virkeliggjorde Kitty Anker Møllers drøm om at kvinnene selv skulle bestemme hvor mange barn de skulle få.
I 1967 kom folketrygden. I den ble ikke enslige forsørgere funnet verdige til å tas med. Enkene fikk rett på pensjon , plusse en del andre ytelser. De ugifte mødrene fikk blant annet overgangsstønad, men skilte og separerte fikk ingenting. Det ble senere rettet på, men det er interessant å legge merke til at selv i 1967 utformet man lover etter hvordan man var kommet i en gitt livssituasjon, ikke etter hvor vanskelig livet var for den enkelte.
På slutten av tiåret ble det første vedtaket fattet i kvinnebevegelsen om at man ønsket rett til fri abort, uten at en lege overprøvde beslutningen. Det var kvinnen selv som best var skikket til å ta en slik beslutning. Forslaget ble lagt fram for Arbeiderpartiets landsmøte og vedtatt med bredt flertall. Dette var opptakten til en av de viktigste politiske kampsakene på 70-tallet.
1971 til 1980
Kristelig Folkeparti var i harnisk over at Ap kunne legalisere fosterdrap som middel for å løse sosiale problemer., som sosialminister Egil Aarvik formulerte seg. Parallelt med arbeidet for å få vedtatt en ny lov jobbet arbeiderkvinnene for å gjennomføre abortforebyggende tiltak også. Oslo Arbeidersamfunn åpnet Opplysningskontoret for prevensjon og abort, og på Notodden ble et familierådgivningskontor i kommunal regi åpnet. Betingelsene for abortinngrep hadde siden 30-årene beveget seg stadig mot mer liberal praksis. Først ble medisinske grunner tillatt. Deretter kom de psykiatriske, arvebiologiske, sosialmedisinske og sosiale. Til sist stod bare adgangen til selvbestemt abort igjen. I 1978 ble loven som sikret selvbestemmelse innført, og nemdene ble avviklet. Det var i arbeidet i slike nemder som skulle vurdere om kvinnen burde få ta abort at den unge legen Gro Harlem Brundtland for alvor ble vekket politisk. Gro var sterkt imot disse nemdene og heretter skulle kvinnene få veiledning og rådgivning, men selv bestemme før 12. uke om hun ville beholde fosteret. Abortkampen var kanskje den viktigste kampsaken for rødstrømpene som så sterkt preget 70-tallet. For 70-årene ble feminismens tiår. Det som hadde ulmet på 60-tallet, kom til syne for alvor i 68-opprøret, ble til håndfaste krav om likestilling og barnehager, likelønn og lik rett til politisk deltagelse, kjønnskvotering og rett til utdanning. økonomisk trygghet for enslige mødre og krisesentre som tilbud til kvinner utsatt for vold.
FNs kvinneår kom i 1974. Likestillingsloven ble vedtatt i 1978, etter initiativ fra regjeringen Bratteli. Den skulle fremme likestilling mellom kjønnene, og likestillingsombudet ble opprettet for å sikre at loven ikke ble overtrådt.
Nyfeminismen som ønsket en ny samfunnsendring og som politisk stod langt til venstre var ikke i allianse med Arbeiderpartiet. Den nye venstreradikale feminismen som så på menn som sin hovedmotstander. Aps kvinnebevegelse har siden starten sett på kampen for likestilling som en kamp både menn og kvinner må kjempe sammen. På samme vis som man har sett kampen for rettferdighet og mot sosial nød som en kamp man må stå sammen om.
1981 til 1990
Mye skjedde på 80-tallet. Det var da vi begynte å se resultater. Gro var landets første kvinnelige statsminister og kom med sin kvinneregjering i 1981. Siden den gang har alle regjeringen hatt mellom 30 og 40prosent kvinner i regjeringen. Selv om både Willoch og Syse avløste Gro innimellom var barn i Norge så vant til å ha kvinnelig statsminister høsten 1996 at de knapt kunne forestille seg at en mann styrte Norge.
Fødselspermisjonsordningen ble kraftig utbygd på 80-tallet. og trolig på grunn av de mulighetene det har gitt norske kvinner til å kombinere jobb og familie, har vi sammen med Island en av de høyeste barneratene i Europa. Det var også i dette tiåret at kvinnenes inntok i arbeidslivet skjøt fart. For alle aldersgrupper unntatt kvinner over 65 år økte andelen yrkesaktive, til dels kraftig i visse aldersgrupper.
1991 til 2001
Pappakvoten ble innført, menn skulle inn på stellerommet, hvis ikke tapte de økonomisk på det. Kvinnene inntok for alvor høyere utdanning og de store byene. Siden 1991 har kvinner vært i flertall på universitetet. I 1980 hadde 10 prosent av kvinnene og 14 prosent av mennene høyere utdanning. I 1998 var denne forskjellen så godt som utjevnet. Yngre mennesker har vesentlig mer utdanning enn eldre, og blant de yngste er det kvinnene som har mest. Dette ser ut til å fortsette. 32 prosent av kvinner i alderen 19-24 år studerte i 1998 ved en høyskole eller et universitet, mens andelen for menn lå på 23 prosent.
Dette har lagt grunnen for at sosiologene har fått en ny generasjon: de
unge-voksne. De som har flyttet hjemmefra og som ikke lenger er tenåringer. Som er under utdanning, mixer strøjobber og utdanning, reiser utenlands i en periode og som ikke etablerer seg med familie før en gang i tredveårene. Utdanningssamfunnet har skapt denne rollen. Man er singel eller samboende, for å teste ut et forhold før man bestemmer seg for giftemål. Forskerne peker på at denne perioden har forandret kvinnerollen sterkt. Det er her unge kvinner får en yrkesforankring, og det før de får en familieforankring. Dette preger både dem og samfunnet, sosialt og kulturelt. De styrer oppfatningen om det moderne og med sine oppfatninger om livsstil, vennskap, og hva som er verdt noe, gir dem en dominerende rolle kulturelt. Bridget Jones, Friends og Ally Mc Beal er eksempler hvor dette kommer til uttrykk. Fittstim, Råtekst og flere andre post-feministiske bøker er skrevet av selvbevisste, unge kvinner fra nettopp denne gruppen, som har en helt annen tilnærming til likestilling enn både sine mødre som gikk i 70-tallets demonstrasjonstog og bestemødre som passet hus og barn på 50-tallet og lengtet etter likeverd.
Et annet varsko som ropes er at når kvinner søker arbeid og utdanning som krever boklig kunnskap, mens menn grovt sett går inn i mer tekniske yrker, øker den kulturelle kløften mellom kvinner og menn. Tydeligst ser vi det i distriktene, hvor Bil, Børst og Bikkje er Hompelands beskrivelse av hvordan den typiske ungkar lever. Ingen moderne kvinner tiltrekkes av dette. Det har skjedd en maktforskyvning også her. Og spissformulert kan det sies på følgende måte: Det er flere kvinner enn menn som ikke finner noen de vil ha, og flere menn enn kvinner som ikke finner noen som vil ha dem! En slik kløft mellom kjønnene som jeg her skisserer taper vi alle sammen på.
Menge peker på den stadig økende kropps og kjønnsfiksering som er i klesstil og motebildet. Forskere mener at en av forklaringene på at utseende og sex betyr mer enn noen sinne er at kjønn betyr mindre i stadig flere sammenhenger. For svært mye av forhold omkring stil, status, skjønnhet, og tiltrekning er definert gjennom forholdet mellom kjønnene. Når likestillingen har kommet såpass som i Norge, hvor kvinner kan være sjefer og menn sykepleiere, noen kvinner tjener mer enn menn og flere kvinner har lengre utdannelse enn menn, ja da forsterkes behovet for å markere det feminine. De kjønnsspesifikke signalene blir enda viktigere. Dette er et paradoks, men som det er viktig å forholde seg til, også politisk. Derfor er det viktig det arbeidet kvinnebevegelsen i dag gjør med å sette fokus på det presset kvinner er satt under når det gjelder kropp og utseende.
Framtiden
Vi har det bra i Norge i dag. Men vi er ikke i mål som kvinnebevegelse. Foruten kroppshysteri og supertynne idealer er det mange andre kampsaker som vi fortsatt må sloss for.
Likelønn: Det er fortsatt menn som har de høyeste inntektene. Omtrent sju av ti kvinner hadde i 1998 en bruttoinntekt på under 200 000 kroner. For menn gjaldt dette for fire av ti. Av dem med høyest bruttoinntekt, de med over 1 million kroner, var andelen menn ti ganger høyere enn andelen kvinner. De kvinnene som tjener mest (35-54 år) tjener likevel bare omtrent tre firedeler av gjennomsnittet for alle menn. Tilsvarende gruppe for menn tjener omtrent 30 prosent mer enn gjennomsnittet for alle menn.
Makt og innflytelse: Innenfor det politiske systemet i Norge er det på fylkestingene at det er best kvinnerepresentasjon. Der var det i 1999 42 prosent kvinner. På Stortinget var det i samme periode 36 prosent kvinner og i kommunestyrene var det 34 prosent kvinner. I næringslivet har ikke kvinnene fått samme innpass som i det politiske liv. Omtrent hver tjuende toppleder i NHO-bedrifter er en kvinne. I ledersjiktet under toppledelsen er det en litt større andel kvinner, omtrent en av ti. Andelen kvinner i såkalte rekrutteringsstillinger er enda litt høyere, men fortsatt såpass lav som en av fem. Det er således et rekrutteringsgrunnlag for å høyne andelen kvinner i toppledelsen i NHO-bedrifter, men det er fortsatt er langt stykke fram til full likestilling.
Eller hva med oppslaget i Aftenposten for en uke siden: Arbeidslivet i den nye økonomien er like kjønnsdelt som det gamle. Langt flere kvinner enn menn føler at arbeidet går utover helsen, at de blir utnyttet og at de blir mobbet på jobb, viser ny undersøkelse. Det "nye arbeidslivet" er like kjønnsdelt som det gamle. Menn er fortsatt vinnerne, mens kvinners møte med arbeidslivet innen finans, reklame og IT er hardt. 
Jeg kan i stikkordsform vider nevne flere og billiger barnehager, økt politisk representasjon for kvinner, bedre vilkår for de 20 000 fattige barna i Norge, beskyttelse for kvinner som blir utsatt for vold i parforhold, lengre straffer for voldtekt, like muligheter i arbeidslivet, osv.
Tilgi meg om jeg har glemt noe, både i forhold til kampsaker og viktige begivenheter i et hundreår som forandret kvinners liv dramatisk.
Vi har nok å kjempe for jenter! Men i dag bør vi ta oss en pustepause fra kampen og nyte de seire vi har vunnet. Samhold gjør sterk! Det skjønte de kloke damene som stifter Arbeiderpartiets kvinnebevegelse for 100 år siden og blant annet takket være dem og deres parole har Norge blitt det land vi er så heldige å bo i.
Gratulerer med dagen! Og godt valg!
