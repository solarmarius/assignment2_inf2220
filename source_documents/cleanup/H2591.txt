
Stortingets sosialkomite
Av Valgerd Svarstad Haugland, Kristeleg Folkepartis representant i
Budsjettsamarbeidet ga ei betre sosial fordeling
For oss i Kristeleg Folkeparti har det vore viktig å arbeide for ei meir rettferdig sosial fordeling under budsjetthandsaminga denne hausten. Vi sette mykje inn på at kommunesektoren skulle få meir midlar slik at denne sektoren mellom anna kunne ivareta tenestetilbodet dei no har. Dette meiner eg vi har klart.
Kommuneøkonomien høgt prioritert
For å vidareføre ein stabil norsk økonomi, men ikkje minst for å hjelpe kommunane, arbeidde Kristelig Folkeparti for å få gjennomslag for ei styrking av økonomien til fylkeskommunane og kommunane under budsjettdebatten. Resultatet vart 400 millionar kroner meir til fylkeskommunane og ei auke på 200 millionar kroner til kommunane. Midlane til fylkeskommunane er øyreremerka sjukehusdrifta, medan kommunane skal bruke pengane til å følge opp reformen som gjeld psykisk utviklingshemma. Eg er særleg glad for at KrF fekk gjennomslag for denne bevilginga til kommunane. Ei auka støtte til psykisk utviklingshemma var berre heilt naudsynt.
Omsorgsvikariatet skal utreiast
Som eit resultat av budsjettforliket har regjeringa forplikta seg til å kome tilbake til omsorgsvikariatet i revidert nasjonalbudsjett for 1995. Her vil det bli lagt fram alternativ for praktisk iverksetjing.
Saman med Venstre foreslo KrF i Stortinget tidleg i 1994 at ordninga vi no har med Vikarplass for arbeidsledige skulle utvidast til også å inkludere Omsorgsvikariatet.
Forslaget til utviding inneber at yrkesaktive småbarnsforeldre skal kunne ta løna permisjon, forutsett at ein arbeidsledig går inn som vikar i permisjonstida. Dermed fører Omsorgsvikariatet til auka valfridom for familiane og arbeidserfaring for dei ledige. I Danmark er ei liknande ordning gjennomført med stor suksess. Eg vil understreke at dette berre dreier seg om ei utviding av ordninga vi har i dag som gjev permisjon til utdanning og kompetanseheving, og at Omsorgsvikariatet i hovudsak vert finansiert gjennom omdisponeringar innan arbeidsmarknadstiltaka. Barnefamiliane treng valfridom, og dei arbeidsledige treng arbeid. Omsorgsvikariatet legg til rette for begge delar.
Kontantstøtte ville gitt betre sosial fordeling
Kristeleg Folkeparti har kjempa hardt for å få gjennomslag for ordninga med kontantstøtte for barnefamiliar. Forslaget gjekk ut på å innføre ei kontantstøtteordning for familiar med born under tre år med verknad frå 1. august 1995. Diverre fekk vi ikkje fleirtal for denne ordninga som ville gjeve foreldre større valfridom med tanke på arbeid i og utanfor heimen medan borna er små. Statisktisk Sentralbyrå utførte nyleg ei økonomisk analyse som syner at kontantstøtteordninga ville ha gitt ein betre sosial fordelingsverknad enn det barnehagesubsidiane gjer no.
KrF fekk heller ikkje denne gongen gjennomslag for forslaget om å fjerne den ulike handsaminga av gifte pensjonistar i høve til sambuande. Dette forslaget gjekk ut på at grunnbeløpet for ektefellar skulle bli heva frå 75 prosent av grunnbeløpet til 80 prosent, med ei vidare opptrapping til eit heilt grunnbeløp over ein femårsperiode. Regjeringa vil imidlertid ta opp denne saka i Velferdsmeldinga som kjem til våren.
