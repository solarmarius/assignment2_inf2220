
Stortinget, 5. desember 2001
Søren Fredrik Voie
Foreslår kvalitetsløft i skolen
Når Kirke-, utdanning og forskningskomiteen avgir sin innstilling til statsbudsjettet i dag, foreslår samarbeidspartiene en ytterligere styrking av kvaliteten i skolen.
Samarbeidspartiene ønsker å innføre en premieringsordning av skoler som viser kreativitet, nyskaping og engasjement. Dette som et helt nytt tiltak innen skolesektoren. Denne bonusen skal brukes som virkemiddel for å stimulere til innsats, mangfold og kvalitet i undervisningen. Vi håper dette kan være til stor stimulans for skolene, og ønsker at dette prøves ut i småskala forsøk i 2002. Til dette settes det av 5 mill kr.
For å sikre forutsigbarhet og et godt barnehagetilbud i regi av studentsamskipnadene, foreslår samarbeidspartiene å øke bevilgningene til studentbarnehager med 6 mill. Dette anses som en viktig del av studentvelferden.
For samarbeidspartiene er det viktig å i større grad likestille offentlige og private skoler. Videre påpeker vi at saksbehandlingstiden for søknader om etablering av privatskoler må ned. Vi foreslår en rekke tiltak for å komme disse forholdene i møte:
- Privateide skole- og kirkebygg tilføres 7 mill kr
- Det bevilges 4,5 mill kr til undervisningsutstyr i private skoler
- Toppidrettsgymnaset tilføres 5 mill kr, Røde Kors United World College tilføres 2,5 mill kr og høyskolen Barrat Due tilføres 1 mill kr i husleietilskudd og Kongshaug Musikkgymnas tilføres 2 mill kr. Disse er alle helt spesielle utdanningsalternativer, som bidrar til et verdifullt mangfold i skolen.
Samarbeidspartiene ønsker å støtte opp under folkehøyskolene, som et verdifullt tilskudd i skolesystemet. Vi tar i dette budsjettet initiativ til å utvide skoleåret i folkehøyskolene fra 9 til 10 mnd. Videre er det viktig for samarbeidspartiene å sikre elevene en stipendordning, som gjør folkehøyskolene til et reelt tilbud for de som ønsker det. Vi foreslår derfor at det fra høsten 2002 innføres en stipendandel på 40% for folkehøyskoleelever.
Studieopphold i utlandet skal være et reelt alternativ til flest mulig. Det er derfor viktig for samarbeidspartiene å bedre studiefinansieringen på dette området. Vi foreslår å øke gebyrsatsene for utenlandsstudenter med 13,5 mill kr. Dette medfører mindre utgifter til skolepenger og en økt valgfrihet for studentene. Utenlandsstudentenes organisasjon ANSA tilføres også 0,5 mill, øremerket til studentrådgiver. Dette fordi ANSA utfører en viktig jobb for norske studenter i utlandet.
Sammen med regjeringens satsinger på økt timetall i norskundervisning for 2.-4. klassingene i grunnskolen og opprettholdelse av eksamen i grunnskolen, vil disse forslagene bidra til en ny kurs også i utdanningssektoren. Samlet bidrar samarbeidspartienes forslag til justeringer av budsjettet til en ytterligere satsing på mangfold, kreativitet og kvalitet i den norske skolen.
