
Stortinget,26.januar 2006
Venstres stortingsgruppe, v/ stortingsrepresentant Gunn Berit Gjerde
Ber regjeringen skjerme reisende og næringsliv i arbeidskonflikter
- Vi har siste tiden opplevd store problemer med flytrafikken .Svært mange som skulle ha reist både innenlands og utenlands har enten blitt svært forsinket eller har måttet kansellere reisene sine. Dette har i stor grad gått utover vanlige folk, og det har gitt store tap både for reiselivsnæringen og resten av næringslivet vårt. Dette viser at flytrafikken er svært sårbar for aksjoner i forbindelse med arbeids- og lønnskonflikter, sier Venstres medlem i næringskomiteen Gunn Berit Gjerde.
Gunn Berit Gjerde krever svar på hva regjeringen vil gjøre for å sikre at arbeidskonflikter i flyselskap i fremtiden ikke skal lamme hele det norske samfunnet på denne måten.
- Mange har byttet flyselskap og dermed greidd å komme seg frem dit de skulle under konflikten. Men på en del ruter som er åpnet for konkurranse , blant annet på strekningen Ålesund - Oslo , er det bare SAS som trafikkerer. Jeg ber derfor transportminister Liv Signe Navarsete redegjøre for hva regjeringen kan gjøre for å sikre at flere operatører kan etablere seg på disse strekningene, sier Venstres Gunn Berit Gjerde.
