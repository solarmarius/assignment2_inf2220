
2003-2007
Høyre
Østfold Høyres program 2003-2007
Verdigrunnlag
Høyre vil føre en aktiv og dynamisk politikk basert på tillit til det enkelte menneske og dets evne til bidrag til fellesskapet gjennom økt frihet og ansvar. Høyre ser det som grunnleggende å legge til rette for at det enkelte menneske kan utnytte de muligheter og mestre de utfordringer som fremtiden bringer. Troen på det enkelte menneske og dets muligheter til frivillig bidrag til fellesskapet, er en av bærebjelkene i Høyres politikk.
Fylkeskommunen har i dag ansvaret for viktige saksområder i samfunnet som: videregående skoler, samferdsel, miljø, kultur, noen sosiale tjenester, samt en ny rolle som regional utviklingsaktør. Høyres utgangspunkt er at det må gis best mulige tilbud til fylkets innbyggere innenfor disse områdene, uavhengig av hvem som har ansvaret for dem. Fylkeskommunen har så langt ikke vist seg som det beste redskap for å gi disse tilbudene, og etter Høyres mening er det ikke nødvendig med hele tre forvaltningsnivåer i et land som Norge. De endringer som staten har gjennomført den siste tiden med overtagelse av sykehusene og spesialisthelsetjenesten, samt vedtak om at barnevern, rustjeneste, rehabilitering og familievernkontorene også skal overføres til foretak, gjør det nødvendig å se på forvaltningsstrukturen med nye øyne.
Høyre ønsker derfor å gjennomføre en forvaltningsreform som innebærer at ansvaret for fylkeskommunens resterende arbeidsoppgaver også overlates til andre og dermed sikres, slik at fylkeskommunen kan nedlegges.
Så lenge fylkeskommunen eksisterer vil Østfold Høyres fylkestingsrepresentanter arbeide aktivt innenfor restfylkeskommunen for å gi et best mulig tilbud til fylkets innbyggere. Dette arbeidet vil vi gjøre på grunnlag av dette program.
Høyres utgangspunkt er tjenestene til innbyggerne. For å tilby best mulig tjenester for de midlene vi har til rådighet, må vi utnytte ressursene optimalt på tvers av forvaltningsnivåer. Fylkeskommunen skal ikke bli eller opptre som en overkommune som overprøver politiske vedtak fattet i kommunene. For å få mest mulig ut av de tilgjengelige ressurser, må det legges vekt på et løpende, åpent og best mulig samarbeid mellom kommunene, fylkeskommunen og staten.
Dette programmet er primært redigert ut fra hvilke prinsipper Høyre mener bør ligge til grunn for styringen av fylkeskommunen. Man vil derfor kunne finne synspunkter på for eks. skolepolitikk og andre områder flere steder i programmet.
Programmet er konsentrert om og avgrenset til de saksområder fylkeskommunen har ansvaret for. Programmet gir dermed ikke et fullstendig uttrykk for Østfold Høyres syn på hvordan samfunnet bør utvikle seg og styres. Dette programmet må suppleres med andre programmer vedtatt av Østfold Høyre, Høyres Hovedorganisasjon og Høyres lokalforeninger i fylket. Til sammen vil disse gi et fullstendig bilde av Høyres politikk.
Hovedprioriteringer
Østfold Høyre går til valg på følgende fire hovedprinsipper:
· Fylkeskommunen skal gjøre det viktigste først.
Skole, samferdsel, miljø og kultur er det viktigste i fylkeskommunen.
· Høyre ønsker at innbyggerne skal få mer igjen for pengene. Det viktigste er at jobben blir gjort på en god måte, og ikke hvem som gjør den.
Derfor vil Høyre modernisere og slanke fylkeskommunen og sikre kvalitet bl.a. gjennom konkurranse og ved å gi de ansatte muligheter til kvalitetsheving og
økt kompetanse.
· Høyre ønsker å gi mer valgfrihet til den enkelte innbygger.
· Høyre vil flytte makt og innflytelse fra stat, fylkeskommune og kommune til innbyggerne.
Valgfrihet - brukerorientering
Høyre legger stor vekt på at brukerne av offentlige tjenester må få større innflytelse på det tilbudet de skal få. Mottagerne av tjenestene må fortsatt ha kontroll over og ansvaret for sitt eget liv, og det må ikke bli slik at offentlige organer i realiteten overtar ansvaret for brukernes liv gjennom tjenestetilbudet. De som yter tjenesten må legge større vekt på å lytte til brukeren, og fleksibiliteten og tilpasningsdyktigheten må bli større. Det må utvikles kriterier som kan fortelle brukerne hvilken kvalitet den enkelte virksomhet faktisk har på sine tjenester. Høyre vil gjennomføre brukerundersøkelser.
Elevene i de videregående skolene må sikres fritt skolevalg uavhengig av hvor de bor, og pengene må følge eleven til den skolen som velges. Samtidig må skolene få større frihet til å utvikle og rendyrke sitt særpreg med spesiell vekt på fag og faggrupper. Det må gjennomføres forsøk med brukerstyrte skoler.
Bedre skole
Høyre ønsker at eleven skal stå i sentrum, og at skolen skal bygges på kvalitet, kunnskap og frihet under ansvar.
Høyre vil stimulere de videregående skolene til hele tiden å bedre kvaliteten på undervisningen ved at det hvert år settes av midler til et kvalitetsfond.
Lærerne er avgjørende for kvaliteten på undervisningen. Høyre vil derfor satse på nødvendig etterutdanning og faglig oppdatering av lærerne.
Høyre vil arbeide for at karakterer fortsatt skal være avgjørende som kriterium for inntak til 1. prioritets ønske i den videregående skolen. Dette skal ikke være til hinder for spesielle gruppers rett til utdannelse.
Rådgivningstjenesten i skolene må styrkes. Det må legges vekt på samarbeid med rådgivning på ungdomstrinnet for å hindre feilvalg eller utilstrekkelig kompetanse for videre utdanning.
Skolene må offentliggjøre sine årsmeldinger. Som del av disse offentliggjøres en statistikk over karakterene ved de videregående skolene. Dette vil være et hjelpemiddel for å sikre kvaliteten og vite hvor man skal sette inn tiltak for å bedre denne. Kvaliteten på undervisningen må sikres gjennom et uavhengig skoletilsyn. Dette må ha muligheter til å vurdere hele skoler, helhetlige undervisningsopplegg og den enkelte lærers pedagogiske innsats. Høyre vil stille større kvalitetskrav til undervisningsmatriell og lærebøker. Høyre vil gjennomføre en omfattende brukerundersøkelse blant alle elevene i de videregående skolene.
Østfold Høyre vil arbeide for at forsøk med brukerstyrte skoler gjennomføres i Østfold. Hensikten med disse forsøkene er å gi elevene større innflytelse over sin skolehverdag og ansvar for sin fremtid. Et godt fungerende elevdemokrati er et viktig bidrag til utvikling av skolen.
Høyre har som mål at gjennomsnittsresultatet ved Østfolds videregående skoler minst skal ligge på landsgjennomsnittet i alle sentrale fag.
Høyre vil legge større vekt på et godt læringsmiljø og disiplin i den videregående skolen. Det må slås hardt ned på mobbing og på individer som ved sin oppførsel ødelegger undervisningen. Høyre vil arbeide for alternative løp med variert teoretisk innhold innen fagopplæringen.
De videregående skolene må inngå partnerskap med lokale bedrifter. Høyre vil arbeide aktivt for et mye nærmere samarbeid mellom skole og nærings-/yrkesliv - bl. a. ved å øke lærernes muligheter til å veksle mellom skole og arbeidsliv med sikte på å sikre at skolen utdanner det fagpersonell som samfunnet har behov for. Skolene må stimuleres til i større grad å ta i bruk ungdomsbedrifter som virkemiddel i undervisningen. Høyre vil arbeide for videreutvikling av entreprenørskap og nyskaping som videregående skoletilbud i fylket.
Det må fortsatt satses sterkt på lærlingeordningen og på at det kan tilbys et tilstrekkelig antall lærlingeplasser. Dette arbeidet må skje i et nært samarbeid med næringslivet gjennom Yrkesopplæringsnemnda.
Høyre vil arbeide for at de ressursene som fylkeskommunen yter innen voksenopplæringen rettes mot den yrkesrettede og kompetansegivende del og vil gjennomføre en evaluering av hvordan midlene brukes.
Høyre vil arbeide for etablering av International Bacchalaureate som videregående skoletilbud i fylket.
Høyre vil arbeide for økt bruk av internasjonale utvekslingsprogrammer for både lærere og elever i det videregående skoleverket i fylket.
Helse
Hovedmålet i helsepolitikken er å gi et kvalitetsmessig best mulig tilbud til fylkets innbyggere samtidig som køene avvikles og alle som trenger det, får behandling innen rimelig tid. Fylkene har ikke lenger ansvaret for spesialisthelsetjenesten.
Høyre vil derfor arbeide videre gjennom kontakt med foretaket Helse Øst for at Østfoldsykehuset blir realisert. Dialogen med Helse Øst bør også ta opp samarbeidet med fylker og kommune for å utvikle tilbudet lokalt innenfor området distriktspsykiatri og psykiatriske tjenester, samt bistå med å utvikle et tett samarbeid mellom spesialisthelsetjenester og kommunale tjenester. Høyre vil være pådriver for at innbyggerne skal ha et best mulig tilrettelagt behandlingstilbud.
Internasjonalisering
Som et grensefylke til Sverige - og dermed EU - er det naturlig at Østfold utnytter de samarbeidsmuligheter som eksisterer over grensen. Det må stilles klare kvalitetskrav til samarbeidet, slik at det har reell nytte for utdanning, næringsliv og offentlig sektor i Østfold.
Høyre er positiv til kontakt over landegrensene og deltagelse i internasjonalt samarbeid. For å fremme en videre utviklingen i næringslivet, vil vi prioritere samarbeidet i Norden og resten av EU-landene.riterer samarbeid i nærområdene. Det må stilles strenge krav til faglig innhold, relevans og rapportering.
Høyre vil arbeide for økt internasjonalt samarbeid.
Samferdsel
Veistandarden i og gjennom Østfold er gjennomgående fortsatt utilfredsstillende. Østfold må ha et tidsmessig veinett for å sikre næringslivets og privatpersoners transportbehov og ikke minst for å avverge ulykker. Fremdriften i utbyggingen av E6 og E18 samt tilknytningsveier til havnene må påskyndes, og planlagt standard på E18 må bedres og tilpasses framtidens reelle trafikkmengde.
Østfold Høyre har akseptert delvis bompengefinansiering av Østfoldpakka fase 1, men forutsetningene har ikke blitt fullt ut innfridd. Høyre vil arbeide for at jernbanetunnelen i Moss skal bygges.
Bompengefinansiering må skje på helt klare betingelser. Innkrevingen må fortsatt være knyttet til de prosjektene den skal finansiere, det må forutsettes at staten bidrar med sin andel av finansieringen, og innkrevingen skal ha et klart definert sluttpunkt når de vedtatte veiene er ferdig finansiert. Høyre forutsetter også at innkrevingen blir organisert på en slik måte at bilistene ikke må betale en rekke ganger ved kjøring gjennom fylket, og at det innføres rimelige rabattordninger. Høyre er skeptisk til bompengeringer.
Østfold Høyre vil arbeide for fortsatt konkurranseutsetting av busstilbudet i fylket.
Rv 22 og 120 gjennom Østfold og videre mot Gardermoen må rustes opp.
Østfold Høyre vil prioritere opprusting av fylkesveiene og arbeide for tilstrekkelig budsjettrammer til dette.
Østfold Høyre vil fortsatt arbeide for raskest mulig å åpne Rygge Hovedflystasjon for sivil lufttrafikk.
Det må satses videre på jernbanen i de sterkt trafikkerte områdene. Der viktige miljøhensyn tilsier det, vil det være naturlig å legge traseen i tunnel.
Et mer fleksibelt kollektivtilbud vil få flere til å reise kollektivt. Dette vil sikre et bedre tilbud til brukerne og bedre ivaretagelse av miljøhensyn.
Ekspressbusser har vist seg som et meget effektivt, populært og lønnsomt tilbud over mellomlange og lange strekninger. Høyre vil derfor være positiv til nye ruter, inkludert parallellkjøring av ekspressbusser over strekninger som i dag kun betjenes av toget.
For å øke fleksibilitet og lønnsomhet i kollektivtilbudet, må vi i større grad ta i bruk minibusser, drosje i rute osv. - særlig på lite brukte ruter i lokalsamfunnet.
Et høyhastighets datanett må utbygges i fylket på kommersielt grunnlag.
Næringsvirksomhet
Handelslekkasjen til Sverige er fortsatt et problem som rammer vårt fylke spesielt hardt. Handelsnæringens rammebetingelser fastlegges i første rekke på nasjonalt nivå, men Østfold Høyre vil arbeide for bedre vilkår i samtlige fora hvor problemstillingen kan bli reist.
Som ledd i all planlegging i fylket vil Østfold Høyre sammen med næringslivets organisasjoner arbeide for å legge forholdene bedre til rette for eksisterende bedrifter og for nyetableringer. Statens nærings- og distriktsutviklingsfond (SND) og Norges Eksportråd er en viktige medspillere i arbeidet med å styrke konkurranseevnen og verdiskapningen i næringslivet. Østfold Høyre ønsker en evaluering i etablererstipendordningen samt videreutvikling av denne på grunnlag av evalueringsresultatet. En rettferdig tildeling av midler til Østfold skal tilstrebes.
Østfold Høyre betrakter landbrukseiendommer som grunnlag for næringsvirksomhet og mener at brukerne bør gis mulighet til å utnytte eiendommens potensiale for avkastning. I forbindelse med areal- og eiendomsforvaltningen i fylket vil Østfold Høyre stille seg positiv til arbeid for større bruksenheter ved frivillighet samt unngå konsesjons- og andre vilkår som kan virke tyngende på landbruksdriften. Som supplement til tradisjonelt jord- og skogbruk vil Østfold Høyre støtte utvikling av tilleggsnæringer, inkludert turistnæring i utmark.
Østfold Høyre stiller seg positiv til tilrettelegging av regionale og lokale friområder for å sikre at alle innbyggere får tilgang til strender og grønne områder. Dette vil også bidra til at slitasje på private eiendommer reduseres slik at mulighetene for næringsmessig utnytting av utmarksarealer bedres.
Energi
Fylket vil legge til rette for utnytting av alternative energikilder. Det bør etableres infrastruktur for bruk av gass. Høyre støtter arbeidet i Østfold gassforum.
Livskvalitet, kultur og miljø
En bedre livskvalitet kan ikke bevilges over offentlige budsjetter, men det offentlige kan bidra til bedre livskvalitet ved å legge til rette for en god utdannelse, bedre helse og et aktivt kulturliv. Det må være muligheter for utfoldelse og for den enkelte til å ta i bruk sine egne evner og til å styre sitt eget liv så langt det er mulig uten å skade andre. Østfold Høyre vil at forholdene skal legges til rette for at hele befolkningen blir gitt best mulig grunnlag til å leve et godt, fullverdig og aktivt liv.
Adgang til rent miljø, urørt natur og grønne lunger må sikres for alle. Østfold Høyre vil derfor arbeide for å bedre rekreasjonsmulighetene lokalt og regionalt samt sikre allmennheten tilgang til friarealer.
Høyre vil at avgifter og regler innrettes slik at mennesker og bedrifter tjener på miljøvennlig adferd.
Det må utarbeides en samlet kulturminneplan for Østfold. Det må utvikles et tettere samarbeid mellom kulturminneforvaltningen og museene i fylket. Østfold Høyre ønsker at museumsvirksomheten styrkes.
Det frivillige organisasjonsarbeidet er kjernen i svært mye av kulturarbeidet i fylket. Høyre vil støtte de frivillige organisasjonene og gi dem gode muligheter til videreutvikling.
Østfold Høyre vil legge til rette for økt bruk av lokal kunst og kultur ved arrangementer i fylket.
Østfold teaterverksted har i dag en viktig oppgave som støttefunksjon for lokale teatergrupper i fylket. Teaterverkstedet må gis mulighet til å følge opp denne funksjonen ved å utvikle virksomheten i retning av et kombinert verksted/prosjektteater.
Østfold Høyre vil at det innføres miljøkrav for fylkeskommunens tjenester som transport og innkjøp. All saksbehandling skal bygge på prinsippene i Lokal agenda 21.
Modernisering
Høyre vil føre streng kontroll med fylkeskommunens midler blir brukt effektivt og korrekt i henhold til lover, forskrifter og vedtak i fylkeskommunen. Alle sektorer må få et klart definert resultatansvar. Høyre vil også gå nøye gjennom vilkårene for politisk arbeid med sikte på innsparinger bl.a. ved reduksjon av den omfattende bruken av frikjøpsordninger for politikere.
Driften av fylkeskommunen må effektiviseres for å frigjøre mest mulig midler til å bedre tilbudet til brukerne. Økt byråkrati gir økte utgifter. Tjenesteproduksjonen i fylkeskommunen må gjennomgås. Der det er grunnlag for det, åpnes produksjonen for konkurranse. Fokus må være på tilbudet til innbyggerne, ikke på hvem som driver tjenesten, samtidig som fylkeskommunen opprettholder sitt ansvar for at tilbudet finnes og for kvaliteten på tilbudet. Konkurranseutsettingen må omfatte støttefunksjoner som renhold, trykkeri, kantine osv., men også drift av fylkeskommunale tjenester. Dette arbeidet må skje i samarbeid med de ansatte og deres organisasjoner slik at fylkeskommunen/de ansatte også kan delta i konkurransen på like vilkår.
De ansatte er nøkkelen til et godt tilbud til fylkets innbyggere. Høyre vil derfor satse på gode og relevante etterutdanningstilbud for de ansatte.
Østfold Høyre vil føre en seniorpolitikk som gir eldre arbeidstagere en mulighet til å bli lenger i aktivt arbeid. Dette kan bl.a. tilrettelegges gjennom bruk av retrettstillinger, engasjementer, prosjekter og fysisk tilretteleggelse.
Østfold Energi A/S skal videreutvikles som et effektivt kraftselskap. Selskapet må få muligheter til å videreutvikle seg på kommersielle betingelser innenfor de rammer og krav som markedet stiller. Fylkets innbyggere og næringslivet må sikres nødvendig og mest mulig miljøvennlig energi til lavest mulig priser gjennom en åpen og effektiv konkurranse. Private eiere må slippes til i selskapet innenfor de begrensninger som settes av konsesjonsbestemmelsene. Innenfor disse begrensningene må aksjene bli fritt omsettelige både til private og offentlige kjøpere.
Høyre vil foreta en grundig gjennomgang av fylkeskommunens eiendomsmasse for å vurdere den mest hensiktsmessige eier- og driftsformen av eiendommene. Etter Østfold Høyres mening skal Fylkeskommunen selge ut mest mulig av sin boligmasse til markedspris.
