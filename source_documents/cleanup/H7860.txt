
8.10.2003
ARBEIDERPARTIETS STORTINGSGRUPPE
Finanspolitisk talskvinne, Hill-Marta Solberg:
- Budsjett for økende arbeidsledighet
- Regjeringen regner med at arbeidsledigheten øker, men budsjettet er ikke innrettet mot å få redusert ledigheten. Tvert i mot er det et budsjett for økt ledighet. Det strammes til i permitteringsreglene, og arbeidsgivers lønnsplikt under permittering økes fra tre til 30 dager. Dette vil føre til en økning i oppsigelser. Samtidig er det ikke noen økning i antall tiltaksplasser, sier Hill-Marta Solberg i en kommentar til statsbudsjettet.
Hun reagerer også kraftig på at regjeringen svekker stillingsvernet for arbeidstakerne.
- Dette er en klar brutalisering av arbeidslivet, sier hun.
- Det er svært beklagelig at det ikke gjøres noe målrettet for å få redusert arbeidsledigheten. Regjeringen er passiv og setter sin lit til at kronekurs og rentenedgang alene skal få ned arbeidsledigheten. Dette er ikke tilstrekkelig, noe anslaget for økt ledighet i budsjettet viser. Nå er det en fare for at ledigheten biter seg fast på et høyt nivå, sier Solberg.
- På tross av at regjeringen har satt ny rekord i bruk av oljepenger, satses det ikke nok på skole og omsorg. Regjeringen bryter Stortingets vedtak om økning i kommunenes frie inntekter for neste år. De innfrir ikke engang det de selv har lovet til kommunene, sier hun.
Solberg er også svært negativ til at regjeringen foreslår nye usosiale kutt som rammer de svakeste.
- De foreslår økte egenandeler på helseutgifter. 300 000 mennesker vil falle utenfor ordningen med frikort. Det strammes også inn i reglene for rehabilitering og attføring, samtidig som det gjøres endringer i reglene for bostøtte.
- Arbeiderpartiet vil i sitt budsjett legge opp til en annen kurs. Kampen mot arbeidsledigheten er jobb nummer en, og krever en langt mer aktiv innsats enn det regjeringen legger opp til. Vi ønsker en kraftig økning i tiltaksplasser, mer til en bedre skole og trygg eldreomsorg, samt en reversering av de usosiale kuttene, sier hun.
