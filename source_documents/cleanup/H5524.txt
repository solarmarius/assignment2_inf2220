
1. februar 2002
Fra stortingsrepresentant John I. Alvheim FrP
Alvheim krever at helseministeren må gripe inn
Nå mener lederen i Stortingets sosialkomite, stortingsrepresentant John I. Alvheim fra FrP, det er på tide at helseministeren sørger for hjelp til unge mennesker med spiseforstyrrelser. Han mener det er mer enn godt nok dokumentert at helsevesenet ikke prioriterer denne gruppen i dag.
- Vi kan ikke vente lenger og skyve problemene foran oss, sier John I. Alvheim, Fremskrittspartiets helsepolitiske talsmann. - Det er allerede godt nok dokumentert at unge mennesker med spiseforstyrrelser, Anorexi og Bulemi, ikke får et forsvarlig tilbud i vårt helsevesen. Pasienter som har disse lidelsene er unge mennesker under 40 år og det antas nå at så mye som 500 personer er i en livstruende situasjon. Til tross for dette får de ikke hjelp i helsevesenet, uttaler Alvheim.
- Det er særlig innenfor psykiatrien det svikter. Jeg er kjent med at ved enkelte av spesialavdelingene ved våre psykiatriske sykehus - bl.a. ved Modum Bad - hevder de at de ikke har anledning til å ta imot de dårligste og mest behandlingstrengende pasientene med kritisk avmagring, som trenger kunstig næringstilførsel. Dette er pasienter som er ekstremt underernærte og krever store ressurser. Disse pasientene er i en konstant livstruende fase og har en totalt uholdbar situasjon. Vi kan ikke tolerere at dette skal fortsette, mener Alvheim, som nå krever at helseministeren instruerer helseforetakene om at både psykiatriske og somatiske avdelinger skal prioritere denne pasientgruppen før enda flere av dem mister livet.
