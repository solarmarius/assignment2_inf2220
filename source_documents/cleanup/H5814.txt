
07.05.2002
@-brev fra Jens 6. mai 2002
- Regjeringspartiene har den siste tiden latt det gå sport i å beskylde Arbeiderpartiet for å kjøre en uansvarlig økonomisk linje. De forsøker å plassere ansvaret for utviklingen av renta hos Stortinget. Men slik er det ikke. Dette ansvaret kan ikke regjeringen fri seg fra, skriver Jens Stoltenberg i @-brev fra Jens 6.mai 2002.
@-post fra Jens
Noe er i ferd med å skje: regjeringen ser ut til å fraskrive seg ansvaret for den økonomiske politikken. Den ser at det er fare for at vårt særnorske høye rentenivå biter seg fast eller blir enda høyere og at norske bedrifters konkurranseevne svekkes. Da er det godt å kunne legge skylden på opposisjonen. Men er det særlig troverdig?
Regjeringspartiene har den siste tiden latt det gå sport i å beskylde Arbeiderpartiet for å kjøre en uansvarlig økonomisk linje. De forsøker å plassere ansvaret for utviklingen av renta hos Stortinget. Men slik er det ikke. Dette ansvaret kan ikke regjeringen fri seg fra. Om renta går opp eller ned, henger nøye sammen med det økonomiske opplegget regjeringen følger. Bondevik, Foss og Petersen må ta det ansvaret, og ikke forsøke å skyve det fra seg.
For Arbeiderpartiet er linjen klar: enten vi sitter i regjering eller på Stortinget. Vi vil følge et ansvarlig økonomisk opplegg. Nå som før vil vi i enkelte saker stemme sammen med de andre partiene i opposisjon, men dersom vi plusser på ett sted vil vi bruke mindre på et annet område. Vi kommer til å foreslå inndekning for hver kroner vi bevilger når budsjettet skal behandles til høsten.
Vi har tidligere vist at vi kan regjere med stramme rammer. Vi skal ikke bruke mer penger enn det regelen for bruk av oljepenger legger opp til, det vil si avkastningen av oljefondet. Her er regjeringen og Arbeiderpartiet helt enige. Men innenfor disse rammene vil vi prioritere de sakene Arbeiderpartiet og våre velgere mener er viktigst, slik opposisjonspartier før oss har gjort.
For eksempel foreslo blant annet Høyre et skattefradrag for bedriftenes forskningsutgifter som de fikk flertall for i fjor. Det bandt opp om lag 500 millioner av statsbudsjettet for 2002. Ytterligere 12 forslag fra Høyrerepresentanter finner den som leter fra Stortingssesjonen 2000 til 2001. Noen av disse forslagene fikk flertall, andre ikke. Men felles for alle disse Høyreforslagene var at de forsøkte å binde opp mange milliarder kroner.
Det framstilles som om Frp og vi har samarbeidet i mange saker med store budsjettvirkninger. Det er ikke tilfelle. Vi har samarbeidet i to konkrete saker. Den ene var bedringen av studiefinansieringen. Da ble penger flyttet på for å holde de økonomiske rammene. Det andre er mer penger til idretten og kultur fra tippemidlene, samtidig som vi sikrer forskningens inntekter. De 260 millioner kronene det er snakk om i 2003, garanterer jeg at vi skal finne dekning for i vårt alternative budsjett. Første gang Ap og Frp stemte for å endre tippenøkkelen var i 1985. Da som nå var hensikten å gi mer til idrett og barn og unge.
Det er regjeringens ansvar å legge fram et ansvarlig budsjett. Det er også deres ansvar å få flertall for dette i Stortinget. Regjeringen Bondevik II valgte å bli satt inn med støtte fra Fremskrittspartiet. Likevel greide ikke statsministeren å sikre en bindende budsjettavtale med Fremskrittspartiet. Bondevik tvang Hagen til å stemme for budsjettet hans ved å stille kabinettspørsmål.
Bondeviks problem blir derfor: Stortinget bruker pengene hans på en annen måte enn det hans regjering ønsker. Og det liker han naturlig nok ikke. Arbeiderpartiet kommer til å fortsette å arbeide for å bruke de pengene regjeringen gjerne vil bruke til skattelettelser for dem som har mest fra før, til gode velferdsformål. Vi ønsker å bruke pengene på statsbudsjettet annerledes enn regjeringen. Men vi ønsker ikke å bruke mer enn regjeringen.
Vennlig hilsen Jens Stoltenberg
