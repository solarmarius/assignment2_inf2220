
Tirsdag 27. september 1994
KrF-nestleder Valgerd Svarstad Haugland:
AMNESTI FOR BØRRE KNUDSEN
-Justisminister Grethe Faremo bør gi Børre Knudsen amnesti. Han bør slippe å av-sone fengselsstraff for de bøtene han har nektet å betale. Justisministeren bør også vurdere om det er politisk klokt at Norge får en samvittighetsfange i abortsaken. Det sier Kristelig Folkepartis nestleder, stortingsrepresentant Valgerd Svarstad Haugland.
-Regjeringen bør ta høyde for at de ordensforstyrrelsene Knudsen er dømt for, er forholdsvis moderate i formen, og protestaksjoner mot en lov og en praksis som svært mange mennesker reagerer på. Et amnesti til Børre Knudsen vil være en honnør til ytrings- og samvittighetsfriheten, sier Valgerd Svarstad Haugland.
-Utfra en strengt juridisk fortolkning kan nok ikke fengslingen av Børre Knudsen karakteriseres som et justismord, men mange vil likevel føle det som en hån at en mann blir fengslet fordi han har protestert mot det han mener er galt. Personlig reagerer jeg negativt på en del av de metodene som blir brukt i kampen mot dagens abortlov. Samtidig ser jeg klart at de har maktet å holde uroen rundt denne loven levende i manges bevissthet. Det er urimelig at et slikt engasjement skal føre til fengsel i et land som Norge, sier Valgerd Svarstad Haugland.
