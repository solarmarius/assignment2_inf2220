
Onsdag 5. oktober 1994
Stortingsrepresentant Hilde Frafjord Johnson (KrF):
-Et svakt miljøbudsjett
- Miljøbudsjettet er nok en bekreftelse på regjeringens svekkede miljøambisjoner. Selv om ikke fjorårets barbering er gjentatt, inneholder ikke miljøbudsjettet mange lyspunkter. Miljøpausen fortsetter. Dette sier miljøpolitisk talskvinne i KrF, stortingsrepresentant Hilde Frafjord Johnson i en kommentar til statsbudsjettet.
Hun viser blant annet til at tilskuddet er svekket både når det gjelder avfallstiltak og kloakkrensing i kommunene. Likeledes er kalkingsmidlene foreslått redusert med ti millioner kroner.
- Dette er svært skuffende. Denne bevilgningen fikk en betydelig økning gjennom en redningsaksjon i Stortinget i fjor. Jeg hadde ventet at regjeringen bygde videre på dette fremfor å fortsette sin reduksjonslinje. Sure vassdrag og døde fiskevann burde resultere i en helt annen innsats.
Av positive trekk i budsjettet viser Frafjord Johnson til den økte satsingen på naturvern og miljøby-prosjektene.
- Det største innhogget i miljøinnsatsen står imidlertid Jens Stoltenberg for. Tilskuddet til energisparingstiltak er nå nede i null. Kun opplæring og informasjon om energiøkonomisering får penger på neste års statsbudsjett. Når vi vet at Norge er et av de landene som har høyest energiforbruk pr innbygger, er dette helt uakseptabelt, sier stortingsrepresentant og miljøpolitisk talskvinne Hilde Frafjord Johnson fra Kristelig Folkeparti.
