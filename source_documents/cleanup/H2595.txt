
Tirsdag 24. mai 1994
Saksordfører Dag Jostein Fjærvoll (KrF) i Moland-debatten:
REGJERINGENS HASTVERK PÅFALLENDE
- KRITIKKEN MÅ TAS TIL ETTERRETNING
Regjeringen hadde et påfallende hastverk med å foreta utnevnelse av ny sentralbank-sjef etter Hermod Skånland da Torstein Moland ble utnevnt bare få dager etter at søknadsfristen var gått ut, og flere måneder før den nye sentralbanksjefen skulle tiltre. Det må regjeringen tåle kritikk for, og når et flertall i Stortinget står bak denne kritikken, må man kunne forutsette at såvel finansministeren som regjeringen som kollegium tar denne kritikken til etterretning. Det sa saksordfører Dag Jostein Fjærvoll (KrF, Nordland) da han som første taler innleder debatten om "Moland-saken" i Stortinget tirsdag.
Saksordfører Fjærvoll mente regjeringens hastverk var særlig kritikkverdig med tanke på den uklarhet som hadde oppstått rundt Torstein Molands engasjement i kombanditt-selskapet Airbus.
Fjærvoll sa han ikke hadde grunnlag for å hevde at en grundigere saksbehandling ville gitt et annet resutalt enn det regjeringen kom fra til, men mente at grundigere saksbehandling ville vært nyttig for å rydde av veien flere uklarheter knyttet til enkelte kandidater.
-At det ville ha gagnet respekten for forsvarlig og korrekt saksbehandling, samt den løpende politiske debattm er det ikke tvil om, la han til.
Fjærvoll sa at Moland-saken etter hans mening ikke gir grunnlag for å hovere for noen, verken Arbeiderpartiet som regjeringsparti, eller for oposisjonspartiene.
-Kritikken fra et flertall i Stortinget står der klar og utvetydig, slik at enhver regjering som kan lese innad må ta den til etterretning, sa han, som plasserte sin og KrFs kritikk av finansministeren og regjeringen som "sterk kritikk" på en skala som spenner fra "intet kritikkverdig" til "mistillit". Samtidig advarte han regjeringspartiet mot å avfeie kritikken fullstendig, slik partileder Torbjørn Jagland har gjort tidligere.
