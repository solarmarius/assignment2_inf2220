
3. januar 2001
Jens Stoltenberg
St@tsministerbrev
I dette s@tsministerbrevet fra 3. januar 2001 skriver Jens Stoltenberg at vi må ha et godt samspill mellom naturvern og utnyttelse av vannkraften. - I årene som kommer vil vi trenge mer miljøvennlig kraft. Enkelte er imot alle former for ny energiproduksjon, både gasskraft, vannkraft og vindkraft. Det er en lettvint holdning, fordi det innebærer at vi lar andre land ta miljøbelastningene gjennom å øke importen av mer forurensende kraft, skriver statsminister Jens Stoltenberg, og påpeker at det ikke er Aps politikk.
Det er en tid for alt.
I det forrige århundre var utbyggingen av fossekraften avgjørende for utviklingen av det norske industrisamfunnet. Arbeiderpartiet sto i spissen for denne industrireisingen som la grunnlaget for sysselsetting, verdiskaping og utviklingen av det norske velferdssamfunnet.
Gradvis meldte naturverninteressene seg. Nye generasjoner la vekt på nye verdier. Bevisstheten om den uberørte naturens store verdi var økende. Dette var en debatt som ikke minst Arbeiderpartiet har tatt ansvar for. Det har vært krevende fordi det i slike saker alltid vil være motstridende interesser. Vi har stått for utbygging, og vi har med årene gått inn for vern av mange vassdrag. Det er over 20 år siden striden om Veig og Dagali på Hardangervidda. Med Gro som miljøvernminister valgte Arbeiderpartiet å verne. Siden har vi fått flertall i Stortinget for vern av mange andre vassdrag, ofte etter intens debatt og til tross for sterke ønsker lokalt om utbygging. Det gjelder for eksempel Stryn, Gaular og Rauma.
Den norske vannkraftepoken er ikke over. Tvert i mot vil kraft fra utbygget vannkraft fortsatt utgjøre ryggraden i den kraften vi bruker her i landet. Men vi har nådd en grense. Med den vekt nye generasjoner legger på uberørt natur, ja med den verdi de aller fleste av oss tillegger frie fossefall og elveløp, så må terskelen legges høyere for å gi grønt lys for nye store inngrep i naturen.
På dette grunnlag sa jeg i nyttårstalen at tiden for nye store vannkraftutbygginger i Norge er over. Jeg varslet samtidig om at regjeringen vil foreslå at vi ikke gjennomfører de planlagte utbyggingene i Saltfjellet. Vi mener at fordelene ved disse utbyggingene er ikke store nok til at de forsvarer de ugjenkallelige inngrepene i naturen.
Det var på tide at noen nå skar igjennom. Sentrumspartiene hadde disse sakene på sitt bord mens de satt i regjering. De traff ikke noe vedtak. I høst har de bedt regjeringen komme med nye utredninger. Etter en grundig gjennomgang kom vi til at vi hadde tilstrekkelig grunnlag til å ta en beslutning. Da mener jeg det var vårt ansvar å fatte et vedtak. Jeg vet at dette vekker strid hos mange, særlig i lokalmiljøene. Men jeg er samtidig glad for den brede støtten beslutningen er møtt med.
Hvordan vil vi så stille oss til mulig kommende utbygginger?
Jeg er opptatt av at vi her holder fast ved de formelle rutinene som gjelder i slike saker. Det er gitt konsesjon til mindre utbygginger i flere fylker. Beslutningen om å foreslå at vi ikke bygger ut de tre vassdragene i Saltfjellet ble tatt etter grundige vurderinger. Det spesielle med disse sakene var at konsesjon ble gitt på slutten av 1980-tallet. Jeg tror ikke Stortinget ville gjort det samme vedtaket i dag.
For nye saker gjelder det at lista vil bli lagt høyere når vi vurderer nytten av ny kraft opp mot inngrepene i naturen. Når det gjelder forslaget om utbygging av Hatteberg-vassdraget så ligger denne saken nå i Olje- og energidepartementet. Jeg vet at denne saken engasjerer mange, og regjeringen vil snarlig ta sin formelle avgjørelse i denne saken. Det er også stilt spørsmål ved planene om utbygging i Sauda. Denne saken ligger nå til behandling i NVE og den bør på vanlig måte ferdigbehandles der før regjeringen gjør sin vurdering.
Noen har etter nyttårstalen varslet omkamp om utbyggingen av Øvre Otta. Det er en forfeilet vurdering. En utbygging i Øvre Otta er helt forskjellig fra de prosjektene som regjeringen nå har skrinlagt i Saltfjellet. Stortinget satt rammen for utbygging av Øvre Otta så sent som i 1999, og verneinteressene ble tillagt meget stor vekt. En utbygging i tråd med det Arbeiderpartiet fikk flertall for vil gi minimale nye inngrep. Alle de seks sideelvene til Øvre Otta vil forbli urørt, og så godt som hele vassdraget vil renne akkurat som i dag. Samtidig vil det være mulig å utnytte et allerede utbygd magasin og andre reguleringer. Løsningen er identisk med det den lokale vernegruppa Vern Øvre Otta gikk inn for i sin høringsuttalelse.
I årene som kommer vil vi trenge mer miljøvennlig kraft. Enkelte er imot alle former for ny energiproduksjon, både gasskraft, vannkraft og vindkraft. Det er en lettvint holdning, fordi det innebærer at vi lar andre land ta miljøbelastningene gjennom å øke importen av mer forurensende kraft. Det er ikke Arbeiderpartiets politikk. Vi ønsker å legge til rette for produksjon av kraft på en mest mulig miljøvennlig måte. Vi har gitt konsesjoner til utbygging av vindkraft. Vi sier ja til å ta i bruk gass til kraftproduksjon i Norge, fordi vi vil trenge kraften og fordi det vil bidra til reduksjon i de samlede CO2-utslippene i Europa, vi sier ja til satsing på energiøkonomisering, vi sier ja til å ruste opp allerede utbygde vannkraftanlegg og mindre, skånsomme utbygginger som for eksempel den i Øvre Otta.
