
Dato: 27. april 2005
FStortingsrepresentant Gjermund Hagesæter (FrP)
Vil ha enklere skatteregler
En undersøkelse utført av NRK indikerte at nærmere 40 % av svarene ligningskontorene ga på skattespørsmål var gale. - Dette viser at reglene er blitt for kompliserte, sier skattepolitisk talsmann i FrP, Gjermund Hagesæter.
I undersøkelsen ble 15 ligningskontorer spurt om til sammen 75 spørsmål. 37 svar var feil og 7 ble ikke besvart. - Når ikke en gang ligningsfunksjonærene greier å håndtere reglene, hvordan skal man da forvente at folk flest skal greie det? spør Hagesæter.
- Selv om hovedproblemet er at de norske skattereglene er alt for kompliserte, må vi kunne kreve at de som er ansatt til å gi råd kan det de snakker om. Når feilprosenten er så høy som den er, hvilken tillit kan vi da ha til de som faktisk regner skatten til folk flest? spør Hagesæter.
Han har i dag skrevet et brev til Finansministeren hvor han spør om det kan aksepteres at skatteytere får galt svar av ligningsmyndighetene. - Når folk ringer til det ligningskontoret forventer de å få et profesjonelt svar. Nå er det riktignok en ordning på trappene med bindende forhåndsuttalelser for ligningsvesenet, men dette vil være gebyrbelagt, og således ikke myntet på alminnelig veiledning i jungelen av regler, sier Hagesæter.
Gjermund Hagesæter mener dagens skatteregler er alt for kompliserte og må ta sin del av skylden. - Systemet har blitt alt for komplisert og med for mange særregler. Jeg vil ha et skattesystem med få smutthull og fradragsordninger. Et slikt system vil bidra til at bedrifter og personer fokuserer på å tjene penger fremfor å bruke store ressurser på skatteplanlegging, avsluter han.
