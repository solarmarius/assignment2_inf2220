
10.10.02
Næringspolitisk talsmann Øystein Hedstrøm, FrP
Høyre - næringsvennlige i ord, men ikke handling
Mens Høyre i opposisjon tar kraftig til orde for å satse på det maritime næringsliv, løper partiet i regjering fra alle sine løfter. Jeg registerer at partiets klare tale om behovet for konkurransedyktige ordninger, for så vel rederier som for norske sjøfolk, har forstummet. Når budsjettet legges frem, er tidligere så fagre ord forvandlet til et evig jammer om stramhet.
Resultatet er en Høyre-dominert regjering som avvikler ordningene for sjøfolkene, og samtidig avstår fra å gi rederiene skatteregler som er i tråd med hva som gjelder for rederier i EU.
Som næringsorientert parti bør Høyre være opptatt av hva vi nordmenn skal leve av når pengestrømmen fra Nordsjøen forsvinner. Et næringsvennlig parti bør ta mål av seg å fremme veksten av andre næringer, slik at fremtiden etter oljerikdommen blir en fremtid med innhold. Privat næringsliv og eksportindustri er gode stikkord. Når eksportnæringene sliter må vi satse på det vi er gode på.
Norsk skipsfart passer som hånd i hanske i dette bildet. Skipsfarten er landets nest største eksportnæring og bedriftene knyttet til det maritime næringsmiljø står for ni prosent av verdiskapningen i norsk næringsliv. Næringen har vist at når rammevilkårene er gode, vokser den betydelig raskere enn annet næringsliv. Jeg vil også minne om at på land har den maritime klyngen en geografisk spredning som sikrer sysselsetting og bosetting langs hele kysten. Dette er noen av de fakta Handelshøyskolen BI dokumenterte i prosjektet "Et verdiskapende Norge" og i andre studier av ulike næringers betydning for norsk økonomi. Den maritime næringen er Norges eneste globalt ledende kompetansebaserte næring.
Når det gjelder tjenester knyttet til maritim sektor, slik som bank og forsikring, juridiske og teknisk maritime tjenester, er norske bedrifter internasjonalt ledende. Tilsvarende gjelder for IT-sektoren.
Salget av skipsfartstjenester til utlandet var på over 81 milliarder i 2001 og representerer 11 prosent av all eksport (snaut 700 milliarder). Dette viser tall fra Statisktisk Sentralbyrå. Hver femte eksportkrone i utenriksregnskapet kommer fra skipsfarten, dersom en ser bort fra inntektene fra olje- og gasseksporten. I tillegg kommer all eksport av nybygde skip, skipsutstyr og maritime tjenester.
Næringen kjennetegnes ved et omfattende privat, norsk og aktivt eierskap. Et eierskap som har betydd mye i distriktene. Fremskrittspartiet ønsker å føre en næringspolitikk som tilrettelegger for et slikt privat eierskap og initiativ. Vi vil fortsette å jobbe for å skape et næringsvennlig miljø, som gjør skipsfartsvirksomheten og det samlede maritime næringsliv levedyktig. Ikke bare i ord, men også i handling.
