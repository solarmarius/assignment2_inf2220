
Lørdag 6. desember 2003, kl. 11:15
Lars Sponheims tale til Venstres landsstyre
Mer frihet. Mer ansvar.
Det talte ordet gjelder.
Kjære landsstyre,
Julehøytiden er rett rundt døren. For mange av oss blir det en bekreftelse på at det norske velstandsnivået har nådd nye høyder. Julegavene blir flere og dyrere enn noen gang før. Vi kjøper inn enda litt mer mat, selv om det allerede er overfylt i både kjøleskap og fryseboks. Kort sagt. De fleste av oss har det svært, svært bra.
Jeg konstaterer ikke dette for å moralisere overfor det norske folk. Vår velstand er også et tegn på at det norske demokratiske system fungerer, men i all velstand må det også være tid til litt ettertanke. Selv kommer jeg rett fra et møte i Roma i FNs matvareorganisasjon FAO hvor perspektivene på tilværelsen virkelig ble satt på prøve.
Selv om adventstida for mange bringer med seg håp, er situasjonen nokså håpløs for mange. En av syv, eller drøyt 840 millioner mennesker, har ikke nok mat til å spise seg mett. Utviklingen går i feil retning. Det blir stadig flere som ikke får tilgang på mat. Hvert sjette barn i Afrika dør før de fyller 5 år. Annet hvert barn i det sørlige Afrika får aldri gå på skole. Halvparten av alle barn i India har ikke engang tilgang på rent vann. Det er noen av de dystre konklusjonen som vi ble møtt med i Roma.
Kan vi gjøre noe med dette? Kan et lite parti i et lite land være med på å endre dette store problemet? Ja. Jeg tror det. Vi er ved kjernen av vårt politiske engasjement, og når vi har valgt å ta ansvar for utviklingen gjennom regjeringsdeltakelse, kan vi også påvirke resultatet i rett retning. Norge må og skal gå foran.
La meg som en digresjon si at jeg i dette perspektivet tror at mange av oss er glade for at det ikke ble budsjettforlik med et parti som finansierer billigere sprit og mat til det norske folk med milliardkutt i bistand til verdens fattige. La meg understreke følgende for ikke å bli misforstått: Det kan godt være at både alkohol og mat blir relativt sett billigere i Norge i framtiden, men det skal ikke være på bekostning av kutt i bistand til de fattige.
Hva er de liberale svar på den dystre trenden med mangel på mat i verden? Jeg tror at det er en kombinasjon av bistand og handel. De rike landene må satse mer på jordbruksbistand eller jordbruksinvesteringer i u-land og samtidig åpne sine egne markeder for eksport fra de fattigste landene. Jeg tror Unge Venstres leder er inne på noe viktig i sitt framstøt for "Godt afrikansk" som en liten motvekt mot "Godt norsk". Det gjelder ikke bare å åpne markedene, men også å sørge for at produktene kommer fram til, og blir valgt av forbrukerne.
Verdien av handel for å sikre utvikling kan ikke understrekes for ofte. Velstandsutvikling i den vestlige verden, og ikke minst i Norge, er - og har vært - helt avhengig av et utstrakt varebytte. Samtidig har både Norge og andre land bygget opp sin velstand på at enkelte områder har vært skjermet for internasjonal konkurranse. Derfor er det så avgjørende å få den internasjonale handelen i ordnede former. Derfor er utfallet av de parallelle pågående forhandlingene i verdens handelsorganisasjon WTO svært viktige.
Handel med jordbruksvarer alene, kan ikke, eller har ikke avgjørende betydning for velstandsutviklingen i den fattigste del av kloden. Det finnes ingen eksempel i historien på at land har blitt rike på handel med jordbruksvarer. De nyindustrialiserte utviklingsland har alle, som navnet tilsier, funnet sin rikdom utenfor jordbruket. Likevel kan handel med mat og matvarer spille en viktig rolle i et tidlig utviklingstrinn. Det kan bli et springbrett for satsing på økt verdiskaping og videreforedling både innenfor og ikke minst utenfor jordbruket.
Nettopp derfor er det at Regjeringen, og Venstre har satset sterkt på handel med utviklingsland generelt, og ikke minst prioritert de 49 minst utviklede land - MUL-landene spesielt. Jeg vil i tillegg peke på tre utfordringer for å komme videre.
1. Handel med mat og jordbruksvarer er ikke et svart/hvitt-spørsmål om frihandel eller ikke. I de fleste land, utviklingsland så vel som industriland, spiller landbruket en nøkkelrolle for å ivareta viktige samfunnsmål som ikke kan måles i rupees, euro eller kroner og øre. Frihandel innebærer også retten til ikke å handle.
2. Det er ikke mulig å gjøre alle til lags. En bevisst satsing på de fattigste land tilsier at disse landene må få handelsprivilegier som mindre fattige land ikke kan få. Når vi åpner opp for tollfri adgang til norske markeder for disse landene er det for at vi vil hjelpe dem spesielt. Åpner vi opp for andre land som også defineres som u-land, for eksempel Brasil eller Argentina vil de konkurrere ut MUL-landenes landbruksvarer med en eneste gang. Det kan godt være at det er løsningen i et liberalistisk verdenssamfunn. I et sosialliberalt er det det ikke.
3. Markedstilgang er nødvendig, men alene ikke tilstrekkelig for økt eksport. Med de krav til kvalitet og hygiene som vi stiller for å slippe for eksempel matvarer fram for den norske forbruker er det helt avgjørende at vi også stiller opp med teknisk og faglig assistanse slik at varene faktisk kan omsettes både her hjemme og på det internasjonale marked.
Jeg har troen på at dette er veien å gå, og at det er de liberale svarene på store utfordringer. En helt fri handel vil ikke være til hjelp for verdens fattigste land. Det er også dette vi kjemper for å få til i WTO-forhandlingene, men i den store støyen er det vanskelig å komme fram med et nyansert bilde. Vi ønsker både å sikre en viss grad av nasjonal jordbruksproduksjon, samtidig som vi vil ha internasjonal handel innenfor et ordnet regelverk. Alternativet er ikke å melde seg ut av WTO, men å sikre de fattigste land rettferdige handelsordninger.
---
Nestleder i Akershus Venstre, Roger Axelsson, mener at det er bortkastet for Venstre å ha landbruksminister-posten, selv om han - så vidt han selv kan bedømme - mener at jeg gjør en helt nødvendig jobb for at det i framtiden skal kunne drives landbruk i Norge. Rogers resonnement begrunnes med at det ikke er en eneste bonde som har ringt ham siden tidenes morgen med spørsmål som hun eller han finner viktige.
Roger har både feil og rett. Det er neppe så mange flere bønder som stemmer på Venstre fordi vi bestyrer landbruksdepartementet.
De aller fleste bønder er senterpartister og vil alltid være det.
Men på samme måte som det ikke var småbedriftslederne som stemte Venstre når vi snakket om feilene i delingsmodellen - det var nemlig en hovedvekt av kvinner i offentlig sektor - er det fullt mulig at vi kan få mange stemmer på grunn av det vi gjør i landbrukspolitikken.
Ikke minst vil mange med et internasjonalt engasjement finne seg igjen i det jeg nettopp har snakket om. Rettferdig internasjonal handel der hensyn til de fattigste land veier tyngst. Mange miljøinteresserte ser med glede på den utviklingen som nå skjer med økt satsing på barskogvern og bioenergi for å ta noen eksempler. Forbrukerne som er opptatt av større mangfold av mat i butikkene og større konkurranse innenfor områder som tradisjonelt har vært skjermet ser med glede på det som nå skjer. Senest i går møtte jeg over 30 ulike organisasjoner med mange tusen medlemmer i ryggen som er begeistret for, og vil delta aktivt i utformingen av de kraftige omleggingen vi nå gjør for å sikre en bedre dyrevelferd. I tillegg har vi gjennom endringer i konsesjonsloven nå lagt til rette for en fri omsetting av små gårdsbruk for de som måtte ønske å bosette seg der, heller enn i en liten og trang leilighet i byene. Prisnivået er omtrent det samme.
For vi må huske, min gode Roger, at selv om antallet gårdsbruk i aktiv drift går nedover, er det fortsatt 180.000 landbrukseiendommer i dette landet. For første gang i historien er det en landbruksminister som også er opptatt av dette. Vi fører en politikk også for dem som vil leve for gården, og ikke nødvendigvis av den.
Bøndene, og bøndenes organisasjoner, parti og avis er skeptisk til alt dette og vil verken stemme på oss eller ta økt kontakt med deg, Roger, men for borgerne er dette utelukkende bra. Vi fører en landbrukspolitikk som både gir borgerne og bøndene mer frihet, men som også stiller krav til at hver enkelt må ta større ansvar. Det skal vi være stolte av og det burde vi alle være flinkere til å markedsføre.
---
Vi er i ferd med å legge bak oss en usedvanlig stille politisk høst (for alle unntatt Victor Norman). Budsjettforliket mellom Regjeringen og Arbeiderpartiet revolusjonerte neppe Norge politisk, selv om det var et historisk samarbeid. Men forliket har gjenopprettet mye av den tillitten Storting og Regjering var i ferd med å miste på grunn av politisk spill og støy uten reelt innhold. Høstens tapere er fløypartiene Frp og SV. Det er derfor grunn til å rose Arbeiderpartiet for vilje til å finne en balansert budsjettløsning, og til å unngå nok en høst med politisk taktikk og spill.
Statsbudsjettet for 2004 og budsjettavtalen mellom Regjeringen og Arbeiderpartiet viser med all tydelighet at de gode politiske løsningene blir til i det sosialliberale sentrum, hvor Venstre hører hjemme.
Vi får ikke et budsjett som er preget av venstresidens tro på at økte skatter og avgifter på arbeidsplassene gir et bedre samfunn. Vi må huske at Arbeiderpartiet og SV finansierer sine påplusninger med økte skatter som ville ramme norsk næringsliv og arbeidsplasser.
Arbeidsmarkedstiltak kan være bra som et midlertidig virkemiddel - men å legge til rette for at mange flere tør og vil skape sin egen arbeidsplass, er mye viktigere.
Jeg må ærlig talt si at jeg ikke skjønner logikken i å på den ene siden være forkjemper for flere tiltaksplasser - som vitterlig er en slags midlertidig løsning - og på den annen side være fundamentalistisk motstander mot en forsiktig og fornuftig oppmyking av reglene om midlertidig ansettelser.
Vi får heller ikke et budsjett preget av "egoisme"-politikk - med mindre bistand til verdens fattige, en rasering av norsk landbruk og dermed distriktene, mindre mangfold i kulturlivet og mer forurensing, slik Fremskrittspartiets alternativ la opp til.
Regjeringens ansvarlige økonomiske opplegg gjennom flere budsjettrunder viser nå resultater. Det har vært en belastende, men en helt nødvendig jobb. Prognosene tyder på bedre tider for norsk næringsliv og dermed arbeidsplassene. En rapport fra Statistisk sentralbyrå som ble offentliggjort i denne uken viser dette: I tredje kvartal i år ble det etablert 10.089 nye foretak i Norge. Det er en betydelig framgang både i forhold til andre kvartal i år og i forhold til samme periode i fjor. Det mest gledelige er at hele 94% er nyetableringer.
På torsdag i denne uken kom ferske tall fra Aetat som viser at arbeidsmarkedet er i ferd med å snu. Ledigheten går ned og antall ledige stillinger øker. Bare den siste måneden er det en nedgang på 2.000 arbeidsledige, eller 67 personer hver dag, for å bruke en kjent retorikk.
Trenden viser også at det er de unge nyutdannede, bl.a. innen IT-sektoren som nå i langt større grad kommer inn i arbeidsmarkedet enn for bare kort tid siden. Der hvor nedgangen startet, ser vi nå tegn til at trenden snur først.
Selv om alle prognoser har pekt i retning av ledighetsutviklingen ville snu, har vendepunktet kommet tidligere enn ventet - tidligere enn eksperter og politiske motstandere har ment. Det viser at regjeringens politikk har vært den rette medisin og at den har virket også før forliket med Arbeiderpartiet.
Jeg skal ikke bruke mye mer tid på statsbudsjettet annet enn å slå fast at vi leverer det som Venstres landsstyre forventet av oss: Et økonomisk ansvarlig budsjett for å sikre arbeidsplassene gjennom fortsatt lav rente og stabil kronekurs. I tillegg la Regjeringen fram et historisk godt statsbudsjett for kollektivtrafikken. Særlig i byområdene er økt bruk av kollektivtransport et nødvendig helse- og miljøvennlig alternativ til økt bilbruk.
For å si det enkelt: På samme måte som folk og næringsliv i distriktene trenger et bedre vegnett, skal det lønne seg å velge miljøvennlig i byen - både i penger, tid og komfort.
For 2004 ble det i Stortinget i går vedtatt nær en milliard kroner i økte bevilgninger og reduserte avgifter for kollektivtrafikken. Det er Venstres fortjeneste.
---
Kjære landsstyre,
Hva er grunnlag og målestokk for suksess i politikken? Det er et spørsmål jeg har stilt meg mange ganger når det har blåst som verst. Er det politiske gjennomslag eller mediesuksess som er målestokken? Er det politiske resultater, eller politisk retorikk? Selvfølgelig er det ideelle begge deler, men slik er sjelden virkeligheten. Det har ikke vært spesielt lønnsomt i kraft av mediepopularitet og velgeroppslutning å ta ansvar. Men det er en viktig del av Venstres strategi, historie og ikke minst politiske drivkraft. Politikk handler om å oppnå resultater, om å endre samfunnet i en mer liberal retning, om å gjøre hverdagen enklere for folk flest - om enn i små skritt om gangen. Å ta ansvar lønner seg i det lange løp. Det tror jeg denne politikk-høsten er det første av mange kommende eksempler på.
Vi hørte både i valgkampen og senere at SVs leder Kristin Halvorsen inviterer velgerne til å være med på et prosjekt som er "større enn SV" - en mulig framtidig regjeringsdannelse hvor SV er en slags motor. Trist for SV at Jens Stoltenberg langt på vei har torpedert prosjektet før det startet.
Jeg har liten tro på at vi får en flertalls-regjering etter valget i 2005, men jeg er helt sikker på at 2005-valget blir et regjeringsvalg. På tross av høstens budsjettforlik og på tross av signaler fra Ap om at det kan komme til å gjenta seg om et år, føler jeg meg temmelig overbevist om at vi vil se en polarisering av norsk politikk fram mot 2005-valget. Det vil bli en klarere todeling mellom et sosialistisk fundert regjeringsalternativ og et borgerlig regjeringsalternativ. Vår rolle må være å bli premissleverandør for en fortsatt borgerlig regjering. Vi tilhører ikke den politiske høyresiden i Norge, men vi hører hjemme i et bredt borgerlig samarbeid med tyngdepunktet i det sosialliberale sentrum. Derfor er en videreføring av det regjeringssamarbeidet vi i dag deltar i, et naturlig utgangspunkt også etter 2005. Venstre må være maktpolitisk interessante, men samtidig må vi klare å utmeisle en profil som skiller oss fra den politiske høyresiden.
Det er en slik posisjon som gjør oss interessante og som gjør oss farlige for våre politiske motstandere. Det er bare å se på VGs oppslag på torsdag hvor anti-miljøkameratene Frps Siv Jensen og Aps Olav Akselsen går i strupen på Venstre fordi de mener det er demokratisk uhørt at et parti med bare to stortingsrepresentanter kan få gjennomslag for en viktig sak som de selv er uenig i og som de påberoper seg et annet flertall i Stortinget for. De som mener det samme som Jensen og Akselsen har ikke skjønt mye av demokratiet og det parlamentariske system, men det viser med all tydelighet hvor viktig Venstres rolle og plassering i det politiske landskapet kan være dersom vi velger å oppsøke makt for å få gjennomslag for sakene våre.
Det er avgjørende å gi Venstre en slik posisjon også i tiden som kommer. Og det skulle være mulig med de sakene vi har valgt å bygge vår profil på - miljøpolitikk, småbedrifter og sosialt ansvar - en kombinasjon av saker som ikke har spesielt stor grobunn verken i den tradisjonelle høyresiden eller venstresiden, men som viser Venstre som et selvstendig alternativ som kan appellere til mange.
Men det er allikevel en stor utfordring å konkretisere og utforme politikk innenfor disse områdene som kommuniserer til et bredere spekter og som gjør Venstres profil klarere. Vi må i 2005 ikke bare framstå som, men være det varme sosiale borgerlige alternativet. Er det noe parti som kan invitere velgerne til å være med på et prosjekt som er større enn seg selv, så er det nettopp Venstre. Ja det er nesten fristende å sitere Thorbjørn Jagland: "Vi er der allerede":
---
Kjære landsstyre,
Når vi har engasjert oss så sterkt i kampen mot Sellafield-anlegget i Storbritannia er det fordi vi bryr oss om hvilket livsmiljø våre barn skal vokse opp i. Hvordan livsmiljøet langs kysten vår skal være. Det er skremmende å lese avisen The Guardian fra sist søndag der det framgår fra en forskningsrapport at det er funnet rester av det radioaktive stoffet plutonium i tennene til alle britiske barn. Britiske myndigheter innrømmer at dette sannsynligvis stammer fra utslipp fra Sellafield. Den landsomfattende undersøkelsen viser at jo nærmere barna bor atomanlegget, desto høyere er ansamlingene av plutonium i kroppen. Dette viser at Venstres advarsler definitivt ikke har vært skremselspropaganda og at arbeidet må fortsette med uforminsket styrke. Selv om vi har fått britene til å binde seg til ni måneders stans i technetium-utslippene fra Sellafield, er ikke kampen vunnet. Verken Venstre eller regjeringen er fornøyd før rørene tettes for godt. I første omgang må vi nå gi støtte til våre britiske liberale partikollegaers krav en uavhengig gransking av forskningsresulatetene og prosessen rundt hele Sellafield-anlegget.
Vi slåss for en bedre framtid for kommende generasjoner, når vi stiller oss fremst i kampen for et bedre miljø. Ta for eksempel Torild Skogsholms utmerkede forslag om gratis kollektivtransport i de store byene på dager med høy luftforurensing. Det er hensynet til de svakeste - til de som får pusteproblemer dager med stor forurensing som må veie tyngst, ikke hensynet til Oslo Sporveier eller privatbilismens framkommelighet.
Det er de samme grunnholdninger som ligger til grunn for vår skepsis til oljeboring i nord. Miljøet er særlig sårbart langs kysten av Nord-Norge og i Barentshavet. Derfor er føre-var-prinsippet avgjørende for våre standpunkter, selv om vi i følge VGs redaktør i så fall vil få sinte og replikksterke finnmarkinger på nakken.
Det er ingen tvil om at oljeboring i områdene utenfor Lofoten og i Barentshavet er en av de mest problematiske sakene vi har hatt på regjerings bord. Det er heller ingen stor hemmelighet at spesielt Venstre og Høyre til dels er grunnleggende uenige i disse spørsmålene.
Det er Sem-erklæringen som er bærende for Regjeringens felles politikk. Her står det følgende: "Samarbeidsregjeringen vil foreta en konsekvensutredning av helårig petroleumsaktivitet i de nordlige havområder fra Lofoten og nordover. Inntil en slik plan er på plass, åpnes ikke Barentshavet ytterligere for petroleumsvirksomhet. Regjeringen vil legge opp til en helhetlig forvaltningsplan for Barentshavet, der hensynet til miljø, fiskerier, petroleumsvirksomhet og sjøtransport vurderes samlet. Regjeringen vil også foreta en vurdering av petroleumsfrie fiskerisoner. Vurderingen skal omfatte områdene fra Lofoten og nordover, inkludert Barentshavet." Altså konkluderer ikke Sem-erklæringen veldig klart hva regjeringen skal mene etter at konsekvensutredningen ligger på bordet.
Både i gjeldende stortingsvalgprogram og i senere landsmøtevedtak, så sent som på landsmøtet vårt i Stavanger i år, har Venstre uttrykt motstand mot oljeaktivitet i disse områdene fordi det dreier seg om viktige fiskeområder som er svært utsatt for forurensing.
Ingen er i tvil om hva Venstre mener, og det er heller ingen grunn til å tvile på at vi skal slåss alt vi kan internt i Regjeringen for å få gjennomslag for vårt syn. Spørsmålet er hva vi gjør dersom Venstre ikke vinner fram i regjeringen med vårt syn, enten helt eller delvis. Formelt er det opp til Venstres stortingsgruppe å fatte den avgjørelsen, men det er ikke unaturlig at partiets styrende organer blir konsultert. Tidspunktet for dette er imidlertid ikke i dag eller i morgen, fordi saken ikke er konkludert i regjeringen, vi har faktisk ikke begynt saksbehandlingen ennå.
Vi er fortsatt i en tidlig fase, samtidig har vi varslet en konklusjon før jul. Det som er avgjørende for meg i det viktige arbeidet vi nå skal gjennomføre i de kommende ukene, er at dere har tillit til at jeg i samråd med Venstres stortingsgruppe og Venstres øvrige statsråder vil trekke de nødvendige konklusjoner for å ivareta Venstres interesser og for å finne gode løsninger for miljøet.
---
For Venstre er kampen for småbedriftene en ideologisk kamp. For oss har småbedriftene en egenverdi i seg selv. Det at flere løsner båndene til en arbeidsgiver og heller starter sin egen bedrift eller sitt eget enkeltmanns- eller enkeltkvinneforetak er et gode for den enkelte og for samfunnet. For høyresiden er småbedrifter en nødvendighet for et privat næringsliv der noen av de små etter hvert vokser og blir store. Sosialistene liker ikke småbedrifter i det hele tatt fordi det forstyrrer det ideelle bildet av store bedrifter med mange ansatte slik at det blir lett å organiserer mange arbeidstagere mot få arbeidsgivere.
Men skal flere få muligheten til å starte for seg selv eller starte en bedrift med arbeidsplass for seg selv og noen til, er det tre store utfordringer som vi må lykkes med. Det ene er bedre sosiale ordninger for de som er selvstendig næringsdrivende. Særlig gjelder det for å få frem flere kvinnelige gründere. Det andre er tilgangen på risikovillig kapital og det tredje er å fortsette det viktige arbeide for forenkling og mot skjemavaldet.
Det skal mye til for unge kvinner i etableringsfasen å ville satse på en usikker framtid som gründer, når det finnes en helt annen trygghet i de sosiale ordningene innenfor det etablerte arbeidslivet, ikke minst i offentlig sektor. I en periode med ny vekst, slik Regjeringens økonomiske politikk legger grunnlag for, er det viktig at nettopp en styrking av de sosiale ordningene for næringsdrivende og gründere blir et av de tiltakene vi prioriterer. Skal det bli like naturlig å skape sin egen arbeidsplass som å finne sin plass innenfor det etablerte arbeidslivet, slik vi ønsker, må vi også legge forholdene til rette for at flere føler det naturlig.
Kapital har blitt et fyord. De forferdelige kapitalkreftene, som vi ofte hører om. Men kapital er ikke annet enn penger. Og penger er nødvendig for alt privat næringsliv, også for småbedriftene. De er avhengig av tilførsel av risikovillig og seriøs kapital slik at vi kan unngå spekulasjoner og de ekstreme bølgedaler som har preget norsk økonomi de siste tiår.
Den utviklingen vi har sett med den såkalte "boble-økonomien"; først ekstrem vekst, deretter ekstrem nedgang innenfor mange bransjer er både uheldig og usunn. Det har ført til at en rekke kyniske spekulanter har utnyttet uprofesjonelle menneskers naivitet i utsikt av god avkastning. Det er også derfor "kapital" og "markedskrefter" har en så negativ klang hos mange. Når veksten avtar og "boblene" sprekker har mange brent seg så mye at de ikke ønsker å investere i småbedrifter og norsk næringsliv igjen. Det er en farlig utvikling og en utvikling mye må snu. Norske småbedrifter trenger norske småinvestorer. Og store investorer for den del.
Arbeidet mot skjemaveldet, for et enklere Norge må fortsette med uforminsket styrke for å gjøre hverdagen enklere for de mange småbedrifter og selvstendig næringsdrivende. Her leverer heldigvis Regjeringen mange og gode resultater. Senest på torsdag ble prosjektet "Altinn" lansert. Næringsdrivende får nå tilbud om et felles nettsted for innrapportering av opplysninger til Skatteetaten, Statistisk sentralbyrå og Brønnøysundregistrene. Kort fortalt dreier det seg om et enkelt system som gjør at de nødvendige opplysningene enten kan fylles ut på nettet eller leveres direkte fra bedriftenes egne datasystemer. Mindre papirarbeid og skjemavelde, større forenkling. Helt i tråd med Venstres program.
---
Fellesskapet må ta ansvar for de svakeste. Det å hjelpe det mindretallet som har minst til et bedre liv, må bli viktigere enn å flytte penger mellom det store flertallet som allerede lever i materiell velstand. For Venstre er det viktig at framtidens velferdspolitikk rettes inn mot de som trenger fellesskapets hjelp aller mest. Politikk handler også om å våge å prioritere. Det vil vise seg om vi tør det, når vi skal i gang med de store reformene framover: Framtidens pensjonssystem og framtidens skattesystem. Tør vi ikke prioritere, skyver vi problemene foran oss helt til den økonomiske boblen sprekker og ingen kan være gitt utfallet. Derfor er det viktig at vi i Venstres landsstyre tar oss grundig tid til å diskutere disse temaene på møtene som kommer.
Politikk handler også om å gi frihet. Det er ikke politikkens oppgave å bestemme hvordan voksne mennesker organiserer sin hverdag, hvem de deler seng med og hvilke familieforhold de velger. Politikkens oppgave er å lage et rammeverk som sikrer den enkelte viktige juridiske rettigheter. Voksne som barn.
Jeg har en medarbeider i landbruksdepartementet som venter barn snart. Konas termindato er på lille julaften. Det er klart at de vordende foreldre gleder seg like mye til fødselen som alle andre som skal få sitt første barn. Men, det er et lite skår i gleden. Min medarbeider er også en kvinne. Barnet de skal få har en ukjent far.
Min medarbeider og hennes kone har altså vært frekke nok til å bryte mot regjeringens og Venstres målsetninger om at alle har rett til å kjenne sine biologiske opphav. Men er det barnets feil? Barnet vil aldri kunne finne sitt biologiske opphav fordi sporene er slettet. Skal barnet måtte straffes for det, ved bare å ha en juridisk omsorgsperson?
Vårt svar må være nei. Derfor må det bli lov for mennesker som lever i partnerskap å adoptere partnerens biologiske barn uansett alder dersom en av de biologiske foreldrene er død eller ukjent. Det kan ikke være vår oppgave som politikere å hindre eller trenere det. Barnets beste må komme først. Barnets juridiske rettigheter må være viktigst. Hvordan foreldrene organiserer sin liv, er mindre viktig for et liberalt parti.
---
Et annet politikkområde som vi må klare å profilere oss tydeligere på i tiden som kommer er skolepolitikken. Her har arenaen vært overlatt til Høyre og SV i all for lang tid. Det ene partiet vil ha mer penger og det andre vil ha mer igjen for pengene. Så enkelt er det nå ikke. Nå ser vi også at Arbeiderpartiet melder seg på med full styrke med sitt store prosjekt om heldagsskolen. Skolepolitikk vil være hovedsaken også i 2005-valget og Venstre må klarere definere hva "mer frihet og mer ansvar" betyr for skolen. Vi har nok vært for redde for å støte fra oss lærere og lærerorganisasjoner og vært litt for utydelige i budskapet vårt så langt.
La meg understreke følgende. En god skole er helt avhengig av gode lærere. Av motiverte lærere. Hvor gamle lærerne er spiller for meg mindre rolle. Men samtidig må det være lov å stille krav til lærerne også. Skal vi oppruste og rekruttere dyktige og motiverte mennesker til læreryrket, må lærerne bli mindre opptatt av å proletariserer det, og mer opptatt av de genuine samfunnsoppgavene en lærer tar på seg.
Noen av dere leser sikkert Dagsavisens daglige spalte "I nyhetene". Et av spørsmålene der er følgende: Hva var det mest meningsløse du lærte på skolen? Det er et meningsløst spørsmål, det. Kunnskap er et gode, enten det dreier seg om tresløyd eller algebra. Det at en framtidig snekker ikke skal lære seg noe om algebra og det at en framtidig akademiker ikke skal lære seg noe elementært om tresløyd er misforstått. Kunnskap er alltid bra. Kunnskap på tvers av tradisjonelle mønster er enda bedre. Det er grunnleggende for å bygge et samfunn på respekt og toleranse.
Skolen skal løfte elevene. Skolen skal utdanne våre barn til å bli ansvarlige medborgere. Skolen skal ikke minst være et sted for personlig vekst og utvikling for de barna som ikke har så store familiære ressurser å legge veksler på. Mer ansvar og mer frihet innbærer også at det er lov å stille krav. Krav til lærer, krav til lokalpolitikere, til foreldre og til elever. Krav til kunnskap.
Om alle bare skal gjøre det som de i utgangspunktet er interessert i kommer foreldrenes livsstil og ambisjoner til å styre elevens skolearbeid. Dersom undervisningen skal utgå fra foreldrenes sosiale og økonomiske livssituasjon, er det mange som ikke får delta på aktiviteter utenfor skolebygningen. Skolen skal være et sted der alle i utgangspunktet skal ha like forutsetninger. Bare slik bevares den sosiale arven som ligger til grunn for den skolepolitikk som Venstre har formet i over 100 år. Skolen skal utfordre dem som ikke får utfordringer hjemme. Skolen skal ha høye forventninger til dem som ikke har noen forventninger til seg selv. Derfor er det viktig å slå ring om en vital og livskraftig offentlig skole. Men det betyr ikke at vi ikke skal ha private alternativ for de få som ønsker det, eller en offentlig skole som ikke både gir frihet til annerledes løsninger eller som stiller krav.
Vi har kanskje vært litt for fokusert på friheten, og litt lite på det ansvaret som følger med å slippe skolen fri. Det å stille noen enkle krav hjelper de svakeste elevene. Jeg tror vi alle har nok av eksempler å vise til der både skole, foreldre, lærere og til slutt elevene selv mer eller mindre har gidd opp, uten at det ble stilt noen reelle krav. Det ble enklest slik. Minste motstands vei ble valgt. Det å stille noen enkle krav løfter elevene. Ansvar er en viktig del av en nødvendig livserfaring. Det å stille noen enkle krav er å bry seg. Det betyr ikke mer disiplin og gammeldags skolepolitikk, men å gi alle den samme muligheten til å lykkes i livet. Støy og bråk går nødvendigvis utover undervisningen. Ensartede undervisningsformer og den samme A4-skolen i hele landet går også ut over undervisningen. En god balansegang mellom frihet og ansvar er derfor det sosial-liberale svaret som vi sammen skal utvikle videre fram mot valget i 2005.
Det er strengt tatt den samme filosofien som ligger bak Odd Einars initiativ om et krafttak mot ungdomskriminalitet. Et initiativ som har fått mye fortjent ros. Hovedfilosofien er å ansvarliggjøre unge lovbryterer og involverer og stille krav til alle berørte, også familie og nærmiljø. Ungdommen skal møtes med konstruktive tiltak i et samarbeid mellom ungdommene selv, hjem, skole, politi, kriminalomsorg, hjelpeapparat og nærmiljø. Både dette og den skolepolitikken som vi må utforme er faktisk noe så enkelt som å ta sosialt ansvar i praksis. I dag sitter 171 unge under 20 år i fengsel, 495 er under tilsyn av friomsorgen. Samfunnet må ta et helhetlig ansvar for å reagere overfor den enkelte unge lovbryter. Det må være lov å stille krav både til unge lovbrytere og til samfunnet først, for at de samme unge skal få frihet til å forme et eget liv etterpå.
---
Mange Venstremedlemmer er frustrerte over at vi heller ikke denne gang ble valgvinnere. Det er en heller mager trøst at vi gikk minst tilbake av regjeringspartiene. Ja, det er ingen trøst.
Venstre og valg er på mange måter som å handle møbler fra IKEA. Det er alltid en del som mangler for at det skal bli helt ferdig og alle brikkene faller på plass. Og det er alltid ulike deler som mangler fra gang til gang. Det blir 3.9 hver gang, selv med ulike brikker og ulik partiledelse.
Dersom målet bare var å vokse ved valg skulle vi fått det til med noen få og enkle grep.
For det første: Aldri oppsøkt makt, men bare være for alle gode tiltak og kritisk til alle prioriteringer som blir gjort for makthaverne. Eller for å sitere Carl I. Hagen til egen ordførerkonferanse for kort tid siden: "I opposisjon kan dere klage og kritisere, og bruke de samme pengene flere ganger. I posisjon må man derimot tenke seg godt om, og sørge for inndekning for sine forslag, og være ansvarsbevisst og seriøs."
For det andre: Spilt på frykten for det utrygge, for den usikre i framtiden som mange føler.
Med slike enkle grep ville vi helt sikkert hatt større oppslutning på meningsmålingene og kanskje også ved valg enn det vi har hatt de siste 30 årene. Men, kjære venner. Et slikt parti har aldri Venstre vært, og kommer heller aldri til å være.
Vi ønsker framtiden velkommen og vil være med på å forandre den. Men vi må bli flinkere til å fortelle om hvilke utfordringer vi står foran; hvordan vi skal løse de framtidige velferdsordningene, hvorfor det er viktig med en enda bedre miljøpolitikk og hvorfor norsk næringsliv må gjennom nødvendig omstilling for å stå bedre rustet i tider som kommer.
Vi må bli flinkere til å rette politikken vår mot den enkelte borger, være opptatt av de enkeltes utfordringer i hverdagen. Gi mer frihet, men også stille mer krav til ansvar. Alt er ikke politikernes jobb å løse. Men vi må peke på mulighetene og ikke bare på problemene. Vi vil ha et norsk samfunn som ikke vender seg innover, men som åpner seg opp for nye impulser og nye muligheter.
Venstres politikk bygger på vår visjon om et sosialliberalt samfunn, hvor folk får mer frihet - og mer ansvar. Jeg er overbevist om at Venstres ideologi og ideer vil få stadig større grobunn i Norge. Et nytenkende sosialliberalt parti vil ha svarene mange etterlyser - i skjæringspunktet mellom økt frihet for den enkelte og behovet for nye fellesskapsløsninger.
Det er dette vi må kommunisere - selv om det i populismens tidsalder er mer fristende å rette blikket stivt mot enkle hersketeknikker i neste kvelds Holmgang. Venstre er ikke et populistisk parti - vi skal fortsatt tørre å være langsiktige, visjonære, ansvarlige og samarbeidsvillige. Slik blir Norge bedre og Venstre større - skritt for skritt.
