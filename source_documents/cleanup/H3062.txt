
Fredag 24. april 1998
Helseminister Dagfinn Høybråten på Rogaland KrFs vårkonferanse:
FOREBYGGING OG BRUKERMEDVIRKNING
PRIORITERES I PSYKIATRIEN
- Regjeringen vil i forbindelse med Revidert Nasjonalbudsjett legge fra en økonomisk forpliktende opptrappingsplan for å styrke tilbudet til mennesker med psykiske lidelser. Dette opplyste helseminister Dagfinn Høybråten på Rogaland KrF sin vårekonferanse på Bryne fredag.
- Opptrappingsplanen skal ha som siktemål at tilbudet til mennesker med psykiske lidelser skal styrkes på en rekke områder. Utfordringene til kommunesektoren vil bli store, sa Høybråten, og la til at forebygging og brukermedvirkning også er viktig i psykiatrien.
- Forebygging av psykiske lidelser psykososiale problemer i befolkningen må komme sterkere på dagsorden. Det drives mye godt forebyggende arbeid i helsetjenesten, men likevel er forbedringsmulighetene store. Når det gjelder forebygging av psykiske lidelser og psykososiale problemer, trenger vi fortsatt mer kunnskap. Departementet er innstilt på å styrke forskningen på sosiale miljøfaktorer betydning for psykisk helse, og hva som er egnede virkemidler for å forebygge på dette området, sa helseministeren i foredraget sitt.
Brukere innen psykisk helsevern har alltid vært en svak gruppe som har hatt liten innvirkning på egen situasjon. Jeg ønsker at hensynet til brukerne skal tillegges mer vekt. Det er av stor betydning at myndighetene, gjennom brukerorganisasjonene, gjør seg nytte av brukernes erfaringer. Dette vil stå sentralt i det videre arbeidet med å styrke psykiatrien, understreket statsråd Dagfinn Høybråten på Rogaland KrFs vårkonferanse på Bryne fredag.
