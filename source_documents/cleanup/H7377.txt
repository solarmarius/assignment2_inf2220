
5. august 2003
Sentralstyret i Kristelig Folkeparti uttaler
Ja til valgfrihet, nei til obligatorisk heldagsskole
KrF ønsker ikke at barnas obligatoriske skoledag skal bli like lang som de voksnes arbeidsdag. Det å ta barn ut av familie og lek til lengre dager inn i klasserommet, blir en sterkere institusjonalisering av oppveksten. KrF ønsker en skolehverdag med mulighet for valgfrihet - det setter barna og familienes behov i sentrum.
KrF ønsker ikke en sentraldirigert skole - der timeplanen for de yngste er lik i hele landet og styrt fra Oslo. Vi har tillit til, og tro på, at den enkelte lærer og skole er de beste til å organisere skolehverdagen etter behov og lokale forhold. Det blir feil at partiene skal gå til valg på ulike konkrete timeplaner for små barn. Som politikere vil vi slå fast prinsipper og mål for hvordan vi mener skoledagen blir best for den enkelte. KrF ønsker fortsatt valgfrihet gjennom en frivillig SFO-ordning.
Kvalitetsutvalgets innstilling peker på en rekke forhold når det gjelder innhold i og lengde på skoledagen. KrF ønsker å styrke lese- og skriveopplæringen, vi ønsker mer fysisk aktivitet og det vil også være behov for en lenger obligatorisk skoledag enn i dag uten at SFO gjøres obligatorisk. Samtidig er KrF villig til å se på et nærmere samarbeid mellom skole og SFO, og å sikre SFO som et godt tilbud blant annet med mulighet for leksehjelp. Vi vil ikke konkludere endelig i forhold til forslagene fra kvalitetsutvalget før høringsrunden er avsluttet.
Mange skoler opplever at drifts- og lønnsbudsjett kuttes i disse dager. Det er mange udekte behov i skolen, og KrF mener det er riktig å sikre mer ressurser til grunnskolen. Derfor har KrF sett det som svært viktig å forbedre kommuneøkonomien for 2004, slik vi signaliserte tidlig i vår, og slik Regjeringen foreslo i kommuneproposisjonen i vår. Arbeiderpartiet har gjennom hele 90-tallet tradisjon for å komme med store reformer uten at det følger nok penger med. Å sette i gang en heldagsskolereform med obligatorisk SFO vil Kristelig Folkeparti gå imot. Ressursene må settes inn i den obligatoriske skolen.
