
Dato: 7. juni 2005
Stortingsrepresentant Harald Tom Nesvik (FrP)
- Alkoholkampanjen totalt mislykket
- Alkoholkampanjen "Alvorlig talt" var et gedigent misbruk av skattepenger. Den var totalt mislykket, konkluderer alkoholpolitisk talsmann i FrP, Harald Tom Nesvik.
Sosial og helsedirektoratet gjennomførte sommeren og høsten 2004 en mediekampanje for å redusere alkoholskadene. En fersk evalueringsrapport utarbeidet av Statens institutt for rusmiddelforskning viser at kampanjen var mislykket.
- At kampanjen var mislykket var forventet. Det eneste den gjorde var å latterliggjøre nordmenns forhold til alkohol. Virkemidlene var fullstendig gale og slett ikke tilpasset det målet en holdningskampanje for sunne alkoholvaner bør ha, mener Nesvik.
Rapporten viser at 41 % trodde hensikten var å latterliggjøre fulle nordmenn. Samtidig trodde 21 % at målet var å redusere nordmenns alkoholforbruk i syden.
- Det er ingenting i veien for at alkoholkampanjer kan fungere. Men da må de ikke bygges opp som moraliserende og dømmende ovenfor folk flest med et normalt forhold til alkohol. Problemet er at Sosial og helsedirektoratet har en fundamentalistisk holdning til alkohol, hvor alt er for mye.
Harald Tom Nesvik mener det er fullstendig uakseptabelt at direktoratet mener kampanjen var vellykket. - Enhver som leser rapporten med objektive øyne ser at den blir hudflettet. Det er ikke akseptabelt om direktoratet setter i gang en ny kampanje uten å ta lærdom av feilene sine, avslutter han.
