
20.11.2003
Stortingsrepresentant Åse Gunhild Woie Duesund, KrF
Ultralyd - hva nå?
Stortinget har akkurat behandlet bioteknologiloven. I den forbindelse har vi fått en debatt om ultralyd. Jeg vil derfor her gjøre greie for hva som er vedtatt.
Ultralyd er en viktig del av svangerskapskontrollen, og det skal det fortsatt være. Det er viktig å presisere at ny teknologi og medisinsk kompetanse gjør at en stadig oftere kan redde barn allerede inne i mors liv.
Alle kvinner skal fortsatt få tilbud om ultralyd i 17-19 uke. I denne undersøkelsen foretas en vurdering av termin, antall fostre, morkakens plassering og fosterets utvikling. Dette skal fortsatt gjøres. Dersom helsepersonell oppdager noe unormalt ved fosteret under en slik svangerskapsundersøkelse, skal de fullføre undersøkelsen ut fra den kompetanse de innehar og informere kvinnen før de eventuelt henviser til godkjent institusjon, for å foreta fullstendige fosterdiagnostiske undersøkelser.
Ultralyd brukes også i svangerskapskontrollen når kvinnen for eksempel har smerter eller blødninger. Det skal en fortsatt kunne gjøre. Kvinnen skal på samme måte som ved 17-19 uke informeres og henvises videre om nødvendig.
Stortinget har i tillegg understreket at kvinnen kan bruke ultralyd i svangerskapet utenom dette, men at dette ikke er medisinsk begrunnet og derfor heller ikke refusjonsberettiget.
Hva er så forskjellen fra nå av? Ultralyd brukt som fosterdiagnostikk, det vil si når formålet er å foreta en systematisk undersøkelse av fosteret for å avdekke utviklingsavvik som Downs syndrom, kan bare foretas på institusjoner som er godkjent for dette. Kriteriene for å gjennomføre fosterdiagnostikk må i tillegg være innfridd. Etter Stortingets behandling blir ultralyd når dette er formålet, likestilt med fostervanns- og morkakeprøver som i dag er regulert av bioteknologiloven. Dette er gjort for å sikre faglig forsvarlig analyse av bildene og god veiledning til kvinnene.
Etter min mening vil kvinnene få et bedre tilbud ved å bli henvist til en spesialist som har høy kompetanse innen ultralyd og genetikk. Dette er en kvalitetssikring. Samtidig ønsker ikke Stortinget en situasjon der ultralyd brukes uregulert for å sortere ut fostre som vi ikke ønsker.
