
Onsdag 8. april 1992
Stortingsrepresentant Solveig Sollie (KrF):
VIKTIG AT STORTINGET FÅR BARNEHAGEUTVALGETS
RAPPORT TIL BEHANDLING
Det var Stortinget som i sin tid ba om at det ble nedsatt et barnehageutvalg, derfor er det viktig at Stortinget får utvalgets rapport til behandling. Jeg er glad barne- og familieministeren har signalisert at så vil skje. Dette sier stortingsrepresentant Solveig Sollie (KrF, Telemark) etter at statsråd Grethe Berget svarte på et spørsmål fra Solveig Sollie om barnehageplanen i spørretimen onsdag.
Statsråd Grethe Berget kunne opplyse at Barnehageutvalget hadde levert sin rapport fredag 3. april, og at hun for sin del ville sette seg grundig inn i den. Rapporten vil også bli sendt ut på en høringsrunde. Uten å være konkret, mente statsråden å kunne påvise at det ligger et solid arbeid bak rapporten, og at den gir mange nye tanker om barnehagepolitikk.
Solveig Sollie, som var statsråd i Familie- og forbrukerdepartementet da Barne-hageutvalget ble satt ned, mener utvalgets rapport er for viktig til at den "bare" skal komme til Stortinget som underlagsmateriale ved en budsjettbehandling.
-Helst ser jeg at departementet legger den fram som en egen melding, men bare den kommer som sak til Stortinget, er jeg tilfreds. Det er selvsagt opp til regjeringen selv å velge hva slags sak rapporten legges fram som, sier hun.
