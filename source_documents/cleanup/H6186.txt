
15.09.02
SV
Krig mot Irak er ingen løsning
USAs trusler om å gå til krig mot Irak har skapt økt internasjonal spenning. Dersom det gjøres alvor av truslene, gir dette en svært uoversiktlig og farlig situasjon i hele regionen. De humanitære konsekvensene for Iraks sivilbefolkning vil være dramatiske, og store flyktningestrømmer vil oppstå.
Norge må ta kraftig til motmæle mot USAs planer for krig mot Irak. FN har ikke gitt mandat for et slikt angrep, og USA kan ikke gå til krig uten at et foreligger et FN-mandat. Dersom det legges fram forslag til et slikt mandat mens Norge er medlem av Sikkerhetsrådet, må Norge stemme i mot.
Det er et sterkt behov for politiske endringer i Irak. Saddam Husseins regime er et av verdens mest undertrykkende og totalitære. Først og fremst rammer regimet innbyggerne i Irak. FNs menneskerettighetskommisjon har kritisert landet for systematiske, omfattende og svært graverende brudd på menneskerettighetene og på internasjonal humanitær rett. Bruk av dødsstraff og tortur er utbredt, også mot politiske fanger.
Irak er et av få land som har tatt i bruk masseødeleggelsesvåpen (giftgass) mot egen befolkning. Landet besitter trolig masseødeleggelsesvåpen, våpen de er pålagt å avskaffe disse. I tillegg har Irak i for liten grad vært villige til å slippe inn internasjonale våpeninspektører. Det irakiske regimets mangel på respekt for internasjonal lov og rett, er en alvorlig kilde til internasjonal usikkerhet.
Siden 1991 har det internasjonale samfunnet gjennomført omfattende økonomiske sanksjoner mot Irak. Sanksjonene har i stor grad virket mot sin hensikt. De har bidratt til å konsolidere regimets makt, svekke mulighetene for politisk opposisjon og ført til en alvorlig forverring av levekårene for vanlige irakere. Veien til demokrati, fred og stabilitet i Irak og Midtøsten går ikke via krig, men via
- en forsterket diplomatisk satsing for å komme fram til politiske løsninger
- våpenembargo og andre former for målrettede sanksjoner
- tiltak som kan fremme en demokratisk, politisk opposisjon
- forsterket arbeid for å avskaffe atomvåpen, og forhindre
spredning av atomvåpen til flere land og gjøre Midtøsten til en atomvåpenfri sone
