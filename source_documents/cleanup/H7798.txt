
16.9.2003:
Øystein Djupedal, SVs nestleder:
- Utenriksminister Petersen må besøke Arafat når han reiser til Midtøsten
SV mener det er svært beklagelig at utenriksminister Jan Petersen planlegger å reise til Israel uten å ha noen møter på palestinsk side.
- Jeg mener det er en skandale at Jan Petersen setter av tid til å gå i operaen og på museum i Tel Aviv, men ikke til å ha et eneste møte på palestinsk side. Dette gir signaler om en enda mer israelsk-vennlig norsk Midt-Østen-politikk, mener SVs nestleder Øystein Djupedal.
SV mener at et møte mellom Jan Petersen og Arafat ville være viktig i en tid da israelske politikere på høyt nivå for alvor diskuterer å likvidere palestinernes lovlig valgte president.
- Det er svært skuffende at Norge ser ut til å gi etter for israelsk press for å isolere Arafat. Jeg har merket meg palestinske reaksjoner på dette, og frykter at Norges troverdighet i forhold til palestinerne nå kan bli svekket, sier Øystein Djupedal.
