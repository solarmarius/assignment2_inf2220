
Tirsdag 7. september 1993:
Kristelig Folkepartis leder Kjell Magne Bondevik i Langevåg:
ELEVER MÅ OPPDRAS TIL GRÜNDERE
-Skolen lærer opp elevene til arbeidstakere. Nå er det på tide at det også satses på å oppdra gründere og bedriftsledere. Ideen med "elevbedrifter" er svært positiv som et av flere tiltak for å komme på offensiven overfor den altfor høye arbeidsledigheten blant ungdom. Det sa Kristelig Folkepartis leder Kjell Magne Bondevik på et møte i Langevåg i Sula kommune utenfor Ålesund tirsdag.
Bondevik viste til at enkelt skoler i det siste har startet elevbedrifter hvor elevene har hatt ansvar for hele prosessen fra ide til etablering med produksjon, salg og markedsføring. Men det finnes ikke slike tilbud i videregående skole i Møre og Romsdal i dag. Det nærmeste ligger på Hitra i Sør-Trøndelag.
-Sunnmøre har rike gründer-tradisjoner å ta vare på. Sunnmøringen har sett behovene, startet en liten virksomhet og utviklet disse til store bedrifter. Denne tradisjonen må vi føre videre til nye generasjoner. Vi trenger en skole som oppdrar bedriftsetablerere, ikke bare arbeidstakere, sa Bondevik.
KrF-lederen mener det fra myndighetenes side hittil er gjort for lite for å hjelpe de unge til selv å starte virksomheter. Ideen med elevbedrifter må videreutvikles slik at den tas i bruk i flere skoler. Han mener tiltak som dette må inngå i fagplanene i forbindelse med Reform -94.
-Det er viktig at elevene får erfare på kroppen hvordan en bedrift fungerer og at de lærer å se mulighetene til å skape arbeidsplasser i nærmiljøet, sa han.
-Kommuner og fylkeskommuner må oppfordres til bevisst satsing ved f.eks. å opprette tverrfaglige prosjektgrupper som samarbeider med skolene ut fra elevbedriftsmodellen. Slike initiativ må samordnes med andre tiltak som kan bidra til å gi norsk ungdom tro på at det nytter å satse på produktutvikling og verdiskaping. Dette er avgjørende for å kunne redusere den altfor høye arbeidsledigheten blant ungdom, sa Kjell Magne Bondevik.
