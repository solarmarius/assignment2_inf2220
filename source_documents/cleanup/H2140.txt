
Mandag 6. desember 1993
KrF-leder Kjell Magne Bondevik:
KOMMENTAR TIL HANDELSMINISTERENS
REDEGJØRELSE TIL STORTINGET
OM EØS-FORHANDLINGENE:
Jeg ser fram til at EØS-avtalen nå kan tre i kraft etter mye "om og men". Det er viktig at norsk næringsliv får likeverdige konkurranseforhold med næringslivet i andre EFTA-land, og med EF-landene.
Regjeringen må stå på for norske interesser i de gjenstående fiskerispørsmålene. I den forbindelse stiller jeg et spørsmålstegn ved den forhandlingstaktiske klokskapen i å knytte disse uløste spørsmålene til medlemskapsforhandlingene. En slik kobling kan gjøre det vanskelig å finne fram til gode løsninger som er uavhengige av et eventuelt norsk EF-medlemskap - men dette er kanskje en bevisst strategi fra regjeringens side?
OM EF-FORHANDLINGENE:
Handelsministerens redegjørelse bekreftet at Norge må godta unionsplanene i EF. Det er Maastricht-traktaten som legges til grunn for en utvidelse av EF. Dermed må man bare konstatere at de viktigste spørsmålene ved hele denne saken blir det ikke forhandlet om.
Når det gjelder selve forhandlingene, hadde ikke handelsministeren egentlig noe nytt å meddele Stortinget.
OM GATT-FORHANDLINGENE:
Et umiddelbart inntrykk er at miljøspørsmålene nå må komme sterkere inn i GATT-prosessen.
Det er også et problem at Norge er alene om å ville opprettholde import-restriksjoner på melk og melkeprodukter. Hvis dette skal erstattes med toll, må disse tollsatsene være så høye at de i realiteten gir samme importvern som idag. Dette kan bli vanskelig å få gjennomslag for, og jeg er derfor skeptisk til den endring som er skjedd her.
