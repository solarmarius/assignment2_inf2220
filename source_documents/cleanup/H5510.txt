
29.1.2002
Unge Venstre
Fornøyd ungdom!
- Vi ønsket en fornyelse og valgkomiteens innstilling ser lovende ut, sier Monica Tjelmeland, leder i Unge Venstre. - De to nestlederkandidatene er unge, dynamiske kvinner som vil kunne styrke Venstes liberale profil, og bidra til å løfte partiet til nye høyder.
- Unge Venstre fikk på forrige Venstre-landsmøte gjennomslag for en mer menneskelig narkotikapolitikk og for programfestet økt livssynsfrihet, gjennom fjerning av kristen formålsparagraf og ved å skille kirke og stat. Dessuten fikk vi satt dyrevernsproblematikken på Venstres dagsorden. Jennie Johnsen spilte en sentral rolle i dette arbeidet. Vi håper hun nå får mulighet til å gi disse sakene høy prioritet i Venstres ledelse.
- Trine Skei Grande har som parlamentarisk leder samarbeidet tettere med Unge Venstre enn noen av sine forgjengere, et samarbeid vi håper vil fortsette om hun blir nestleder i Venstre.
- Unge Venstre er særlig optimistisk med tanke på arbeidet med Straffelovskommisjonens innstilling, hvor vi regner med at to unge liberalere vil kunne markere Venstres standpunkt på en god måte. Lekkasjene som til nå har kommet tyder på at innstillingen er nærmest identisk med Unge Venstres punktprogram på området, og arbeidet med denne vil derfor være en hovedsak for Unge Venstre fremover.
Venstre er det eneste liberale alternativet i norsk politikk, og slik valgkomiteens innstilling nå ser ut, kan vi få en spennende ny ledertrio til å formidle dette.
