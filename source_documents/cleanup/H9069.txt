
Dato: 8. mars 2005
Jjustispolitisk talsmann i FrP, Jan Arild Ellingsen
- Regjeringen bløffer om nytt straffenivå
- Regjeringens forslag til ny straffelov inneholder ingen forslag om strengere straffer for vanlige forbrytelser. Det er galt, sier FrPs justispolitiske talsmann, Jan Arild Ellingsen som vil ha 30 års straff for drap.
Regjeringens forslag til ny straffelov inneholder en ny strafferamme på opptil 30 års fengsel for personer som har gjort seg skyldig i folkemord eller terror, men det ligger ikke inne noen økning av strafferammen for drap og voldtekt.
- Regjeringen har fremstilt det som at forslaget til ny straffelov vil øke det generelle straffenivået i Norge. Det er galt. Ikke på noe område vil regjeringen skjerpe straffene. Det er i strid med folks rettsoppfattning, mener Ellingsen.
- FrP har lenge kjempet for strengere straffer og fremmer nå konkret forslag om 30 års fengsel for de forbrytelsene som i dag kan medføre 21 års fengsel. FrP vil også innføre minstestraffer. - Vi ser jo at folk er i ferd med å miste troen på hele rettstaten med de lave straffene det er i Norge i dag, sier Ellingsen.
Han tror ikke det vil være mulig å hindre fremveksten av et hardere og mer brutalt kriminalitetsmiljø uten straffer som svir skikkelig. - Bruken av straff skal skremme potensielle forbrytere. Dessuten er det like viktig at forbrytere holdes unna samfunnet gjennom lange fengselsstraffer. Det handler ikke om hevn, men om rettferdighet, sier han.
- Fengselsstraffer er nemlig ikke bare til for å kurere forbryterne, mener han. - Fengselstraff er også til for samfunnet, slik at vi slipper å føle oss truet av kriminelle handlinger. For FrP veier hensynet til samfunnet og ofrene langt større enn hensynet til den kriminelle, avslutter Ellingsen.
