
10.12.2004
ARBEIDERPARTIETS STORTINGSGRUPPE
Stortingsrepresentant Knut Storberget, Ap, vil ha svar fra justisministeren
- Barn skal ikke sitte i fengsel
Med jevne mellomrom hører vi om barn og ungdom som er varetektsfengslet her til lands. Fagfolk har betegnet Norge som et uland når det gjelder tilbud til unge som varetektsfengsles. Nylig kunne media melde om en 15-åring som hadde sittet flere måneder i varetekt. - Arbeiderpartiet kan ikke godta at barn blir fengslet i stedet for å få et tilfredsstillende tilbud fra barnevernet. Derfor har jeg sendt justisminister Odd Einar Dørum følgende spørsmål:
"Vil justisministeren foreta seg noe for å sikre at domstolene har andre alternativer enn å plassere barn i påkrevede situasjoner i fengsel?
Begrunnelse:
Norsk straffeprosess har vektlagt at barn ikke skal sitte i fengsel. Strafferettslig lavalder, strenge regler for varetektsfengsling av ungdom og økt bruk av alternative reaksjoner skal sørge for at unge mennesker ikke skal ødelegges ytterligere ved å bli plassert i fengsel etter å ha begått straffbar handling. Ved varetekt er fengsling særlig betenkelig overfor barn og unge; da er ikke straffeskyld konstatert. Norge har også klare forpliktelser i barnekonvensjonen i forhold til bruk av fengsel overfor barn.
Når barn begår kriminalitet og det er behov for varetektslignende tiltak som kan forhindre rømning, gjentagelsesfare eller bevisforspillelsefare bør det etableres egne ordninger i barnevernsregi for barn. Det er svært betenkelig at domstolene i dag ikke synes å ha alternativer.
