
Mandag 21. september 1992
Jon Lilletun (KrF) om "U"-sex:
NOEN "FORDOMMER" ER SUNT Å HA - SEERTALL KAN KJØPES FOR DYRT
Med de pornografiske videokuttene som ble vist i ungdomsprogrammet "U" nylig, har NRK valgt å vise til det ganske land innslag som tidligere bare de mest snuskete videoutleierne førte, og som de hadde liggende under disken. Har virkelig ikke NRK etiske regler som kan hindre slike innslag, eller er det viljen til å praktisere dem som mangler, spør KrFs fungerende leder, og medlem i Kirke- og undervisningskomiteen, stortingsrepresentant Jon Lilletun. Lørdag møtte han kringkastingssjef Einar Førde i "Ukeslutt" til debatt om dette.
-Det er bra at kringkastingssjefen har beklaget det konkrete innslaget som har aktualisert denne debatten, men det er fremdeles grunn til å spørre om man ikke har noen førende holdninger til ungdom og seksualitet i NRK, og erkjenner at det er noen former for seksuell aktivitet som er perverse og uønsket, sier Jon Lilletun. Han viser til at innslagene ble innannonsert som de "råeste", "sprøeste" og "hardeste" som noen gang var blitt vist, og at den programansvarlige hadde sagt at man ville "stikke nesa i" alle slags seksuelle miljøer for å bryte ned fordommer, og ikke spørre etter hva som er rett og galt.
-Når dette omfatter sex med fisk, sex med lik og avkutting av kjønnsdeler, må jeg for min del bare konkludere med at det er enkelte "fordommer" det norske folk absolutt bør beholde, sier Jon Lilletun.
KrFs nestleder utfordrer Kringkastingsrådet til å ta en grundig diskusjon på denne saken, og gi NRK-ledelsen endel gode råd. Saken bør absolutt følges opp, sier han.
-Det er innslag som dette som truer NRKs rennomé som en seriøs kanal. Det er mye positivt som kan sies både om NRK generelt, og om programmet "U", men slike innsalg river ned mye mer enn det mange positive program kan bygge opp. Også NRK må innse at prisen for gode seertall kan bli altfor høy, konkluderer Jon Lilletun.
