
6/4-2001
FREMSKRITTSPARTIETS
STORTINGSGRUPPE
Fra leder av Stortingetes sosialkomité John I. Alvheim, FrP
Norge må samles til ett helserike før St. Hans!
- Den svært omfangsrike proposisjonen som regjeringen i dag la frem om statlig overtagelse av sykehusene er ikke et hastverksarbeide, slik noen politiske partier hevder. Slik jeg leser den er den godt faglig underbygget og et godt grunnlag for de beslutninger Stortinget skal ta i løpet av våren, sier John Alvheim, FrP i en kommentar.
- Det er intet grunnlag for å utsette denne saken til høstsesjonen slik noen har tatt til orde for. Norge har vært samlet til ett rike siden 800 tallet. Fremskrittspartiet har argumentert de siste 20 årene for at også helse-norge nå må samles til ett rike. Når nå Arbeiderpartiet endelig har innsett dette, er det ingen grunn til å utsette beslutningen lenger. Fremskrittspartiet vil bidra til at denne saken blir ferdigbehandlet før sommeren, sier Alvheim, som er leder av Stortingets sosialkomité.
Mange ting må endres:
- Selv om Fremskrittspartiet er godt fornøyd med at proposisjonen nå endelig kommer er det mange ting som må endres før Fremskrittspartiet kan gi sin uforbeholdne støtte, fortsetter Alvheim, og fortsetter: - En del av dette er følgende prinsipielle spørsmål.
- De regionale sykehusselskapene som skal sørge for at pasientene får de helsetjenestene de har krav på må ikke samtidig være de som leverer de samme tjenestene. Bestiller/utførerproblematikken må avklares, og de uklarheter som regjeringen legger opp til er ikke tilfredsstillende.
- De fleste lokalsykehus med akuttfunksjoner må etableres som egne helseforetak/selvstendige juridiske enheter.
- Den helt tåpelige gjestepasientordningen som regjeringen av uforståelige grunner foreslår videreført må fjernes. Likeså må stykkprisen (ISF) gå direkte til sykehuset og ikke til de regionale helseforetakene slik regjeringen foreslår.
- De såkalte kryptaket, som ikke er noe annet en avansert form for rasjonering av helsetjenester til kronikere og personer med kompliserte diagnoser som krever langvarig behandling må fjernes.
- Stykkprisfinansieringsandelen (ISF) må økes til 80 %.
- Leverandører av private helsetjenester må få samme refusjon som offentlige sykehus.
- De lokale helseforetakene må ha full frihet til å organisere sin virksomhet slik de anser det som mest tjenelig, herunder å skille ut ikke-kjerneoppgaver i eksempelvis egne aksjeselskaper.
- Et av de mest uforståelige og kuriøse forslagene i proposisjonen er forslaget om innføring av såkalte regionale sykehusråd, bestående av politikere som ikke skal ha noen beslutningsmyndighet. Dette er et helt unødvendig og byråkratiserende råd som ikke vil bli noen annet enn et supperåd.
Jeg regner med at Fremskrittspartiet vil få gjennomslag for disse prinsipielle synspunktene, sier Alvheim, - slik at denne historiske reformen kan bli enda bedre og mindre byråkratisk enn det som regjeringen legger opp til. Det viktigste er å få til et effektivt system som sikrer mest mulig helse ut av hver krone, forutsigbarhet i finansieringen og et best mulig tilbud til brukerne.
Jeg synes å ane at regjeringen i denne proposisjonen har gitt etter for en del særinteresser blant fylkespolitikerne. Dette har ikke gjort proposisjonen bedre, men heller bidratt til økt byråkratisering og flere kostnadsdrivende tiltak, avslutter Alvheim.
