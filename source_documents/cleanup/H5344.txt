
16.11.01
Stortingsrepresentant Christopher Stensaker (FrP)
- Legg ned Nordisk råd
Fremskrittspartiet mener at Nordisk råd i sin nåværende form bør legges ned eller omorganiseres.
- Vi synes det er naturlig med samarbeid mellom nordiske land og særlig på regjeringsnivå. Men resultatene av mange års parlamentarisk samarbeid i Nordisk råd synes små, sier Christopher Stensaker, medlem av utenriksfraksjonen i FrP.
- Vi vil også peke på at det foregår et utstrakt parlamentarisk samarbeid i mange andre europeiske og internasjonale organisasjoner, som for eksempel Europarådet, OSSE, NATO og IPU.
Fremskrittspartiet ønsker ikke å legge ned nordisk samarbeid, men ser på, og tror på, det nordiske samarbeidet, som helt uavhengig av Nordisk råds funksjon og eksistens.
- Den økonomiske kostnaden, som beløper seg til ca 187 mill kroner, gir liten eller ingen målbar effekt, og derfor bør disse midlene benyttes på mer målbare tiltak, sier Stensaker videre.
- Fremskrittspartiet mener hovedsaken for det nordiske formannskapsprogrammet for 2002, bør være å arbeide for å avvikle Nordisk Råd i sin nåværende form, avslutter Christopher Stensaker.
