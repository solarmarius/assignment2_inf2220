
29. mai 2000
Fra stortingsrepresentant Arne Lyngstad:
Utroskap, Hansen!
-Det er få andre måter å beskrive Ap's opptreden i jordbruksforhandlingene på, sier stortingsrepresentant Arne Lyngstad i en kommentar til bruddet. -Når Ap-regjeringen i løpet av to uker går bort fra vedtaket de bidro til under behandlingen av landbruksmeldingen, er det grunn til å spørre om all troverdighet står for fall sier Lyngstad.
-Når landbruksmeldingen ble behandlet i Stortinget bidro Ap til å sikre flertall sammen med sentrumspartiene. Da staten la frem sitt tilbud i jordbruksforhandlingene 14 dager etter, satte Regjeringen strek over hva Stortinget hadde sagt. -Ap-regjeringen løper fra løftene som det samme partiets stortingsgruppe ga under behandlingen, konstanterer Lyngstad.
-I følge beregninger innebar det fremlagte tilbudet en inntektsnedgang på 5.000 kr i snitt per bruk i en allerede presset næring. -De aksjonene vi nå ser fra bøndene rundt om i hele landet, er derfor et uttrykk for en oppriktig frustrasjon og fortvilelse i næringa, sier Lyngstad. Ikke minst for Nord-Trøndelag er det viktig med ei levekraftig næring som gir tid til nødvendig omstilling.
-Det er alvorlig at Ap-regjeringen nå heller ikke står ved skattegrepet. Dette var et av de viktigste tiltakene i meldingen og skulle komme som kompensasjon for reduserte priser. Ordningen skulle ha virkning fra 1.januar 2000. I stedet mener Ap nå at ordningen først skal ha virkning fra 1. juli, med andre ord halvparten av hva Stortinget ga beskjed om! -Kort sagt , er Regjeringens landbrukspolitikk de brutte løfters politikk, avslutter Lyngstad, som minner om at Sentrums-regjeringen fikk til to gode oppgjør i dialog med næringen de to årene den satt.
