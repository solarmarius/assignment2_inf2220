
Dato: 4. november 2005
Innvandringspolitisk talsmann i FrP, Per-Willy Amundsen
Krever lukkede mottak
- Når det de siste 4 årene har forsvunnet 20.000 asylsøkere fra norske asylmottak, er det et bevis på at vi trenger flere lukkede asylmottak i landet, sier FrPs innvandringspolitiske talsmann, Per-Willy Amundsen.
Det er Dagsavisen som i dag forteller om at det i løpet av de 4 siste årene har forsvunnet 20.000 asylsøkere fra norske asylmottak. Politiets Utlendingsenhet anslår at flere av asylsøkerne lever i skjul i Norge.
- Dette er et betydelig samfunnsproblem. Flertallet av asylsøkerne som kommer til Norge, har ikke kjent identitet og representerer i så måte en sikkerhetsrisiko. Identitetsløse asylsøkere som forsvinner fra mottakene kan dessuten ikke leve av noe annet enn kriminalitet, dersom de blir værende i Norge, slår Amundsen fast.
Han mener hensynet til samfunnets sikkerhet må veie tungt, og at identitetsløse asylsøkere må plasseres i lukkede mottak. - Asylsøkere uten kjent identitet må plasseres i lukkede mottak i påvente av at enten identiteten blir kjent, eller at asylsøknaden er avklart, krever han.
Amundsen mener det beste ville vært om Norge sluttet seg til flere andre EU-lands ambisjoner om å bygge asylmottak i asylsøkernes hjemområder.
- Når andre land legger seg på en slik linje, så vil regjeringen gjøre Norge til et attraktivt land for falske asylsøkere, når selv identitetsløse asylsøkere kan gå fritt rundt på gaten, avslutter Amundsen.
