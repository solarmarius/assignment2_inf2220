
torsdag 30. mars 2000 13:44:48
Venstre for mer åpenhet
Nestleder i Venstre, Gunnar Kvassheim, presenterte i dag på en pressekonferanse Venstres planer om en aksjon som i løpet av det neste halve året skal resultere i at det i minimum 50 kommuner blir tatt initiativ til større åpenhet i lokalforvaltningen.
[Bilde:Fil9.png]- Rapporter fra egne rekker og media viser at det finnes en ukultur i en rekke av landets kommuner. Dokumenter unntas offentlighet uten hjemmel i offentlighetsloven, møter holdes for stengte dører uten lovlig fattede vedtak om dette, og det slurves med å journalføre dokumenter, sier Kvassheim.
Han mener dette skyldes kunnskapsmangel og uvilje blant offentlig ansatte og folkevalgte.
- Venstres ærend blir derfor å nok en gang gå i bresjen for større åpenhet i forvaltningen, og vi håper med dette initiativet å skape en debatt og dermed endre holdninger og praksis i kommune-Norge. Venstre-folk i kommunene skal ta initiativ til at det kommer opp en "Vær åpen"-plakat på offentlig ansattes kontorer. Dette bør føre til bedre rutiner rundt praktiseringen av kommuneloven og offentlighetsloven, sier Kvassheim.
En lignende plakat ble brukt i flere av departementene Venstre ledet, og bidro til mindre hemmelighold i statsforvaltningen.
