
18.11.2000
Anne Enger Lahnstein,
Pressemelding fra
Senterpartiet sørget for styrket kulturbudsjett
- Jeg er svært tilfreds med at det nå blir bevilget 75 friske millioner til kulturtilbud og kulturaktiviteter i 2001, sier Anne Enger Lahnstein i en kommentar til budsjettavtalen mellom Kristelig Folkeparti, Senterpartiet, Venstre og Arbeiderpartiet.
- Vi gikk inn i forhandlingene med høye ambisjoner på kulturens vegne og med krav om 100 millioner mer enn regjeringens budsjettforslag. Jeg beklager selvsagt at det ikke var mulig å få med Ap på å øke utgiftsrammen slik vi ønsket, men vil understreke at en påplusning på 75 millioner er historisk og representerer et solid løft for kulturen. Jeg vil minne om at hver gang sentrumsregjeringen fremmet forslag om økning av kulturbudsjettet, så ble det møtt med krav om kutt i Stortinget både i forhandlingene med H og FrP og i fjor med Ap. Derfor er dette forliket en svært viktig seier, ikke bare for sentrumspartiene, men først og fremst for kulturen, sier en fornøyd Lahnstein.
- Det stod ikke til troende når kulturministeren kommenterte Regjeringens budsjettforslag ved å hevdet at en økning av budsjettet på drøye 100.000 kroner representerte en satsning på kunst og kultur. Regjeringens forslag var ikke bare svakt, men hadde en profil som rammet nyskapende virksomhet, sårbare tiltak og kulturformidling og kulturell egenaktivitet utenfor de sentrale strøk av landet. Det var derfor helt nødvendig å styrke kulturbudsjettet i forhold til regjeringens budsjettforslag, sier Lahnstein.
Med 75 millioner i friske midler er det mange gode og viktige tiltak som kan gå budsjettåret 2001 lysere i møte. I budsjettforliket har Sentrumspartiene fått gjennomslag for å styrke både Norsk Kulturfond, Fond for lyd og bilde og Norsk Kulturråd. Dette vil fremme nyskapning og understøtte spennende prosjekter innen flere genre. -Det er svært gledelig at vi denne gangen kan løfte de regionale symfoniorkestrene opp på et nivå som gir dem anledning til videreutvikling av sitt store potensial til glede for regionene og landet for øvrig, sier Lahnstein.
Av enkelttiltak er Lahnstein glad for at Kulturbåten Innvik kan reddes. Kulturbåten Innvik har en viktig funksjon som kulturformidler langs deler av kysten. Likeledes styrkes Internasjonalt Kultursenter og Museum som gjør verdifull innsats til tross for knappe ressurser. -Et etterlengtet tiltak som vi nå gir mulighet til å realisere, er oppstart av en nynorsk barnebokklubb. Dette vil være et viktig språkpolitisk virkemiddel for å gi ungene våre gode leseopplevelser på nynorsk, sier Lahnstein. Sentrumspartiene følger også opp lovnadene fra ABM-meldingen ved å øke tilskuddsordningen til museer; midler som fordeles av fylkeskommunene til de mange museene som tar vare på lokale og nasjonale kulturminner.
Lahnstein er også svært fornøyd med at den nye tilskuddsordningen for kulturaktiviteter blant barn og unge kommer opp på samme nivå som for idretten. Denne tilskuddsordningen er et produkt av Sentrumsregjeringen og vil gi lag og foreninger muligheten til å øke kulturaktiviteten blant barn og unge.
