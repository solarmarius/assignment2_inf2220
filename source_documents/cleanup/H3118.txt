
6. desember 1999
Fra stortingsrepresentant Einar Holstad (KrF)
Etter ti år med nedrustning:
Verden ruster opp!
-Verden har etter 10 år med nedrustning igjen begynt å bruke mer penger på militærutgifter, uttrykker Einar Holstad (KrF) under debatten om forsvarsbudsjettet på Stortinget i dag. Han spør om Norge ønsker å være med på denne negative utviklingen.
I sitt innlegg i dag peker Holstad på følgende: I fjor brukte verden rundt 6 000 milliarder kroner på militærutgifter. Det er drøyt en tusenlapp for hver innbygger. I Norge planlegger vi neste år å bruke nær 5 400 kroner pr. innbygger til forsvaret. Sist fredag var det nøyaktig 10 år siden presidentene George Bush og Mikhail Gorbatsjov trykket hverandres hender om bord i det sovjetiske cruiseskipet "Maksim Gorkij" , og med det markerte opptakten til et tiår preget av militær nedrustning. De første årene etter møtet med de to presidentene falt verdens militærutgifter med 4,5% årlig før det flatet ut i 1997. I løpet av denne perioden sank verdens militærutgifter med om lag en tredjedel. I dag synes verden igjen å begynne en opprustning, anført av blant annet USA som planlegger en økning av militærbudsjettene på 37% de neste fem årene. Russernes krigføring i Tsjetsjenia bidrar til å forsterke inntrykket av at verden er i ferd med å starte en ny opprustning. Spørsmålet er om Norge ønsker å være med på dette?
Skal Norge stå i mot presset om bruk av mer penger til eget forsvar, må viljen og evnen til raskere omstilling i forsvaret økes vesentlig. Mye av pengene til drift går til lønninger uten at evnen til forsvar bedres. Krav til omstilling er ikke minst forsterket gjennom beslutninger under NATOs toppmøte i vår og planer om etablering av et europeisk sikkerhetskonsept med en egen EU-hær på 50 000 mann.
Norge har kommet til et punkt da vi må velge mellom å bruke forsvaret til distriktsutvikling eller til forsvar. Dette er ikke et spørsmål om Evjemoen eller hvilken som helst annen lokalisering skal overleve i all framtid.
I framtidige omstillinger i forsvaret må vi først stille spørsmålet: "Tjener omstillingen eller lokaliseringen forsvaret og vår forsvarsevne?" Tjener den samtidig lokalmiljøet er dette bra, men ikke avgjørende for valget. Dersom ikke evnen til omstilling effektiviseres, er jeg redd også Norge må øke sine militærbudsjetter i takt med USA. En slik utvikling har vi ikke råd til, sier Einar Holstad
