
søndag 5. desember 1999 09:20:00
Venstres landsstyre:
- Venstre tilfreds med bankløsning
Venstres landsstyre er tilfreds med den løsningen stortingsflertallet har funnet frem til for den fremtidige strukturen i norsk bank- og finansnæring. Landsstyret deler stortingsflertallets oppfatning av at de aller fleste hensyn knyttet til å sikre en fremtidig norsk finansstruktur kan ivaretas gjennom å konsentrere det statlige eierengasjementet i én institusjon.
For Venstre er det viktig at også forbrukernes interesser ivaretas og at statens engasjement ikke medvirker til færre valgmuligheter og alternativ.
Venstres landsstyre legger derfor til grunn at hensynet til å sikre et framtidig mangfold i norsk finansnæring innebærer at staten sier nei til en sammenslåing av Den Norske Bank og Kredittkassen.
