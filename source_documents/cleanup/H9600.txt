
Dato: 30. august 2005
Formann i FrP, Carl I. Hagen
Dørum skjønner ikke alvoret!
- Det er trist at vi har en justisminister som helt åpenbart ikke evner å se alvoret i terrortrusselen fra islamske ekstremister, sier Fremskrittspartiets formann, Carl I. Hagen.
Forrige uke tok Fremskrittspartiets formann til orde for å gi justisministeren makt til å utvise personer som forherliger eller oppfordrer til terror. Dørum avviser nå dette.
- Jeg synes det er underlig at justisministeren ikke har fått med seg at vi nå har fått en ny situasjon og at spillereglene er endret. Både Storbritannia og Italia går nå inn for å tilpasse seg den økte trusselen fra muslimske terrorister og dens støttespillere ved å stramme inn og ta de grep som er nødvendig for å hindre at landene blir fristeder for ekstremister som oppfordrer til terror, hat og vold. Jeg minner om at både Frankrike, Tyskland og Danmark gjør liknende grep. Men vår justisminister står tafatt og uten vilje til handling, uttaler Hagen.
- Det er grunn til å spørre seg om Dørum ikke kjenner til at nesten samtlige av de sentrale personene i terrorcellene er blitt rekruttert i sine hjemlige miljøer i Europa. Dette er nå allment kjent og likevel så opptrer justisministeren som om dette ikke var tilfelle. Den norske befolkningens trygghet må gå foran ekstremistenes rett til å spre hat og grobunn for terrorhandlinger, og det må selvfølgelig ikke være slik at Norge skal være et fristed for muslimske hatpredikanter som etter hvert kastes ut fra Storbritannia, Italia, Tyskland eller Frankrike. Det må justisministeren forstå, avslutter Hagen.
