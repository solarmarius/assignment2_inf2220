
Dato: 8. mars 2006
Energipolitisk talsmann i FrP, Ketil Solvik-Olsen
- Regjeringen må vise gassvilje
FrPs Ketil Solvik-Olsen krever at regjeringen viser konkret vilje til å få bygget et gasskraftverk, etter at Statoil og Shell i dag sa at de vil bygge gasskraftverk med CO2-rensing. - Nå er tiden for prat fra regjeringen over, nå må det handles, og staten må bidra økonomisk, for å unngå en kraftkrise i Norge.
- Regjeringen må vise vilje til å fire på kravet om CO2-rensing fra dag én. Statoil og Shell har sagt de vil bygge et gasskraftverk med rensing, men sier også at de ikke vil klare å innføre renseteknologien før tidligst 2011.
-Det betyr at regjeringen må godta at gasskraftverket får drive uten rensing den første tiden. Men renseteknologien er fortsatt ikke klar, og utbyggerne vet ikke selv hva slags teknologi de skal bruke. Derfor er det viktig at regjeringen er fleksibel og viser vilje til å finne gode løsninger, sier Solvik-Olsen.
- Dersom regjeringen står like knallhardt på kravet om at det skal være CO2-rensing fra dag én, vil nemlig ikke det varslede gasskraftverket bli bygget. Da vil vi også få en alvorlig strømkrise i midt-Norge, som er rent politisk skapt, advarer han.
Solvik-Olsen sier staten fortsatt må være villig til å støtte CO2-rensingen økonomisk, for at teknologien skal være lønnsomt. - Dagens erklæring fra Statoil og Shell er en viljeserklæring til å bygge gasskraftverk med rensing. Det er ingen garantier for at dette vil lønne seg på noen måte. Den risikoen må staten være villig til å ta på seg når det er staten som pålegger utbyggerne krav om rensing.
