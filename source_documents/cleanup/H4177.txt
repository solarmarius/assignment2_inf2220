
lørdag 5. april 1997 14:24:05
Venstres sentralstyre utfordrer Høyres landsmøte:
Ta personvern på alvor
Venstres sentralstyre er glad for at Høyreleder Jan Petersen trakk fram personvern i sin tale til landsmøtet i dag. Nå utfordrer Venstres sentralstyre Høyres landsmøte til å la personvernhensyn veie tyngst også i debatten om å åpne for romavlytting, og gå klart i mot et slikt forslag.
Venstres sentralstyre mener forslaget om å åpne for romavlytting er et nytt ledd i rekken av forslag som truer personvernet. Romavlytting er et svært alvorlig inngrep i ethvert menneskes rett til å være i fred, og er et langt sterkere virkemiddel enn telefonavlytting. Tidligere er det blant annet foreslått at mobiltelefoner skal tilrettelegges for avlytting, at avlytting også skal kunne gjelde telefoner mistenkte kan antas å ringe til og at all kommunikasjon i offentlige datanettverk skal kunne avlyttes.
Sentralstyret i Venstre mener det er grunn til å tro at en rekke av disse forslagene er kommet for å tilpasse norsk lovverk til Schengen-avtalen.
Venstre tar til etterretning at Høyre støtter en norsk tilslutning til Schengen-avtalen, men etterlyser Høyres vilje til å gå inn på de liberale kostnadene ved avtalen. Et parti med Høyres liberale tradisjoner bør alltid være villige til å ta de liberale utfordringene på alvor, mener Venstres sentralstyre.
Oslo 4. april 1997
