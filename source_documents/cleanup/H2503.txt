
Fredag 14. oktober 1994
KrF-leder Kjell Magne Bondevik om Nobels Fredspris:
NATURLIG Å PÅSKJØNNE FREDSPROSESSEN - USIKKER PÅ TIDSPUNKTET FOR PERES, RABIN OG ARAFAT
-Jeg ser at det kan være naturlig å påskjønne den gledelige utviklingen i freds-prosessen i Midt-Østen ved tildelingen av Nobels Fredspris, men jeg er usikker på om 1994 var det naturlige året for å gi prisen til de politiske frontfigurene i dette. Gisseldramaet som foregår i disse timer viser hvor labil situasjonen ennå er. Det hadde kanskje vært like naturlig denne gang å gi prisen til de aktørene som la premissene for fredsprosessen, som Terje Rød Larsen og forhandlerne fra PLO og Israel. Det sier Kristelig Folkepartis leder Kjell Magne Bondevik i en kommentar til at Stortingets nobelkomité har gitt Nobels Fredspris for 1994 til statsminister Yitzak Rabin, utenriksminister Shimon Peres og PLO-leder Yassir Arafat.
-Når Nobelkomiteen har valgt som den har gjort, er det en beslutning jeg tar til etterretning. Det er naturlig at dersom prisen først skulle gis for fredsprossen i Midt-Østen, blir den delt mellom en representant for hver side. For KrF er det av avgjørende betydning at fredsavtalen med PLO har bred oppslutning i Israel, og at PLO har erklært at de har oppgitt terror som arbeidsmåte. Det er beklagelig at grupper som Hamas fortsetter med slik metoder. Når Israel har anerkjent PLO som medspiller i freds-prosessen, blir det galt dersom vi skulle underkjenne denne vurderingen. Jeg regner også med at fredsprosessen og fredsprisen vil sette fortgang i at PLO opphever sitt anti-israelske charter, sier Kjell Magne Bondevik.
Bondevik sier han håper pristildelingen kan sette ytterligere fart i fredsprosessen, og være en stimulans til dette. -Slik fungerte pristildelingen til Sør-Afrika i 1993, minner han om.
Når det gjelder Kåre Kristiansens beslutning om å trekke seg fra Nobelkomiteen, sier Bondevik at han har registrert Kristiansens beslutning.
-Ut fra det mangeårige engasjement Kåre Kristiansen har lagt for dagen forstår jeg hans reaksjon. Om det å gå ut av Nobelkomiteen er det rette virkemiddel, får være opp til ham å vurdere, sier Kjell Magne Bondevik.
