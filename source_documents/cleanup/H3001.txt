
Fredag 31. januar 1997
KrF-lederen utfordrer statsministeren:
GÅ FRA RYDDING TIL HANDLING
Det kan virke som om statsminister Torbjørn Jagland har vært nødt til å bruke de første 100 dagene sine ved makten til å rydde opp etter den forrige regjeringen. Det kan vært surt nok, men verken Jagland eller andre må glemme at de er fra samme parti, de som rotet og de som må rydde opp. Men nå bør statsministeren gå fra rydding til handling, slik at Stortinget kan få saker til behandling. Det sier Kristelig Folkepartis leder Valgerd Svarstad Haugland.
Statsminister Jagland sier selv at han mener regjeringen har fått utrettet mye. Men fint lite av dette er kommet til Stortinget i form av meldinger og proposisjoner. Det ligger en rekke store saker og venter som skal være behandlet i løpet av vårsesjonen. Begynner ikke de å komme snart, vil det bli en travel vår for Stortinget. Et halsbrekkende tempo vil fort kunne få konsekvenser for kvaliteten på behandlingen i Stortinget, sier Valgerd Svarstad Haugland.
Hun minner om at statsministeren har lovet at man vil løfte opp de i samfunnet som har fått minst, og spør når det skal skje noe med dette. -Jeg tror mange er spente på hva som står på menyen fra det Jagland-ske kjøkken, sier Valgerd Svarstad Haugland.
KrF-lederen sier at begrepet "Det norske hus" er et retorisk blinkskudd, men viktigere enn retorikken er likevel den praktiske politikken.
