
03.10.02
Morten Lund, finanspolitisk talsmann i Sp
Sp om statsbudsjettet: Det trengs en satsing på distrikt, fordeling og verdiskaping
-For tre år siden la statsminister Bondevik frem Utjamningsmeldinga, i dag legger hans regjering frem et statsbudsjett som bryter klart med denne meldinga. Det blir en viktig oppgave for Senterpartiet i høst å påvirke fordelingsprofilen i budsjettet, slik at de svakeste gruppene, blant annet de syke og arbeidsledige, får lettelser. Senterpartiet vil heller ha skatt etter evne og lavere egenandeler.
Fortsatt ligger regjeringens bevilgninger til distriktspolitikk langt under det nivået som var før Samarbeidsregjeringen overtok i fjor, mens utfordringene er økende og fraflyttingen stiger. Regjeringen lover 100 millioner mer til distriktspolitikken. Dette blir uansett småpenger, siden Regjeringen kuttet 1,5 milliarder i de samme postene i fjor. Senterpartiet mener det trengs en offensiv satsing på distriktene, blant annet gjennom å sette arbeidsledige anleggsarbeidere i sving med å bygge og vedlikeholde veier rundt i landet.
Det er oppsiktsvekkende at regjeringen ikke bryr seg om næringslivets utfordringer. Med dette budsjettet vil det forsvinne mange flere arbeidsplasser i konkurranseutsatte næringer. Senterpartiet mener det trengs en målrettet satsing på næringslivet, og vil i den sammenhengen vurdere å endre avskrivingsreglene.
Kommunene vil bli nødt til å kutte i velferdsoppgaver som skole, helse og omsorg også neste år. Senterpartiet vil arbeide for at kommunene får hjelp til å håndtere de ekstra pensjonsutgiftene på 3,5 milliarder kr neste år. Det trengs også et løft i kommunenes frie inntekter, som Regjeringen har foreslått å kutte med 500 millioner.
