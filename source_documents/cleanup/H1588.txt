
Stortinget, 19. mai, 2000
FREMSKRITTSPARTIETS
STORTINGSGRUPPE
fra Per Sandberg, Fremskrittspartiets familiepolitiske talsmann.
Aps Marit Nybakk og Arbeiderpartiets kvinnebevegelse bør gå stille i dørene
Fremskrittspartiets familiepolitiske talsmann Per Sandberg registrerer at Marit Nybakk fra Arbeiderpartiet krampaktig prøver å fremstille Ap som troverdige vedrørende å fremme tiltak mot tvangsekteskap. - Dette er ikke riktig, sier Sandberg oppgitt.
Familiekomiteen har nå avgitt sin innstilling, og her fremkommer sannheten. Ap fremmer overhode ikke forslag til tiltak som vil virke preventivt i forhold til tvangsekteskap. Derimot peker de på en hel rekke tiltak som Bondevikregjeringen la frem, og delvis har iverksatt gjennom sin handlingsplan.
- Det får da være måte på frekkhet, sier Sandberg videre. - Et så alvorlig problem kan selv ikke Ap lure seg unna ved å arrangere tilfeldige pressekonferanser.
At Marit Nybakk kritiserer KrF for unnfallenhet er nok på sin plass, men dette er også det eneste innslag av sannhet Nybakk kommer med.
- Men her bør nok Marit Nybakk og Ap gjennom en renselsesprosess i egne rekker, sannheten er at Aps representanter i komiteen unnlot å fremme tiltak mot tvangsekteskap, rett å slett for å unngå oppslutning fra Fremskrittspartiet, presiserer Sandberg til slutt.
