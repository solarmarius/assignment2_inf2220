
31.03.03
Lena Jensen, stortingsrepresentant for SV
Forventer betydelig sum til skolebygg
I morgen trer elevenes "arbeidsmiljølov" i kraft. Fra i morgen beskytter et nytt kapittel i opplæringsloven elevene mot helsefarlige skolebygg, dårlig inneklima og problemer som mobbing og diskriminering.
SVs Lena Jensen vært saksordfører for Stortingets behandling av loven, og er storfornøyd med at elevene endelig får rett til et godt arbeidsmiljø.
- Den nye loven vil være en brekkstang for en omfattende satsning på skolebygg, sier Jensen.
På P1s Politisk kvarter i dag morges varslet også Per Kristian Foss at Regjeringen i revidert budsjett vil bruke mer oljepenger på å ruste opp skolebygg. Saksordføreren er fornøyd med signalene fra Regjeringen.
- Jeg er glad for at Regjeringen varsler mer penger til opprustning av skolebygg. Nå forventer vi en betydelig sum til opprustning av skolebygg i revidert, sier hun.
- Om lag halvparten av norske skoler er i dårlig stand. Anslagene over behovet for opprustning ligger mellom 15 og 40 milliarder for at alle skolene skal tilfredsstille arbeidsmiljøkravene. Dette er summer kommunene ikke kan stille opp med. Derfor er det viktig at staten bidrar til at skolebyggene tilfredsstiller bestemmelsene i den nye loven, sier Jensen.
Hun mener morgendagen er en viktig dag for elevene i skolen.
- Fra i morgen har elevene loven på sin side - arbeidsmiljøet på skolen skal være godt! sier Lena Jensen. Hun oppfordrer elevene til å ta den nye loven i bruk.
