
17.11.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen om budsjettforliket:
- Mer til sykehus, lavere egenandeler
- Arbeiderpartiet er glad for at vi gjennom budsjettforliket har klart å skaffe nær en milliard kroner mer til helsesektoren enn regjeringen opprinnelig foreslo.
For Arbeiderpartiet var det viktig å styrke sykehusenes økonomi og å unngå en kraftig økning i egenandelene, sier Arbeiderpartiets sosialpolitiske talsmann Bjarne Håkon Hanssen.
Arbeiderpartiet foreslo i sitt alternative budsjett å øke bevilgningene til sykehusene med én milliard kroner ekstra neste år, og fikk gjennom forhandlingene gjennomslag for 500 millioner kroner. Samtidig gikk regjeringen med på å utsette kravet om at helseforetakene skal være i økonomisk balanse i 2004, med ett år til 2005, slik Arbeiderpartiet foreslo. Dette vil gi helseforetakene bedre tid til å omstille seg, slik at de kan unngå drastiske kutt.
- Arbeiderpartiet kunne ikke akseptere regjeringens forslag om nesten en fordobling av utgiftstaket i folketrygdens frikortordning, fra 1350 til 2500 kroner. En slik økning ville ramme alle som har store utgifter til lege og medisiner. I vårt alternative budsjett foreslo vi å beholde egenandelstaket som i dag. Gjennom forhandlingene klarte vi å redusere de foreslåtte egenandelene med om lag tusen kroner, og vi la inn 300 millioner for å sikre dette, sier Hanssen.
- Arbeiderpartiet er også fornøyd med å ha klart å skaffe 2,2 milliarder kroner mer til kommunene. Det var et klart krav fra Arbeiderpartiet å styrke kommuneøkonomien for å unngå kutt i viktige velferdstilbud som pleie og omsorg, sier Bjarne Håkon Hanssen.
