
11/6-02
Venstres stortingsgruppe
May Britt Vihovde, Venstre:
- Avtale skaper ny usikkerhet om barnehager
- Det kunne nå ha blitt et positivt, bredt forlik om barnehagepolitikken, med forutsigbarhet for småbarnsforeldrene. I stedet får vi nå ny usikkerhet, et nytt byråkrati og ikke minst en grov subsidiering av de rikeste.
Dette sier Venstres May Britt Vihovde om barnehageforliket mellom Ap, SV , Sp og Fr.p.
- Dette er et nytt eksempel på den nye "flertallspopulismen" i Stortinget, der opposisjonen tilsynelatende vil løse viktige samfunnsoppgaver raskere enn regjeringen, men hvor det ender i en uforutsigbar saus. Partiene er enige om utgiftene, men ikke om dekningen, og da svekkes verdien av avtalen drastisk. Jeg er redd dette er å kaste nye blår i øynene på småbarnsforeldrene, sier Vihovde.
- Makspris kan synes besnærende, men er en svært dårlig løsning, hvor store summer går til de barnehager og foreldre som har mest fra før. En slik standardisering gjør at barnehagene med høyest standard og dyrest drift fra før får mest, og foreldre med høyest inntekter får mesteparten av prisreduksjonen i de mange kommuner som har differensiert betaling etter inntekt.
I tillegg er systemet som foreslås så byråkratisk og komplisert at det vil skape stor usikkerhet om finansieringen. Det er et meget tvilsomt om dette vil gi den ønskede effekt i form av nye utbyggingsprosjekter, sier Vihovde.
- Dette er nok et utslag av at opposisjonen er mer opptatt av å påføre regjeringen nederlag og oppnå kortsiktige propagandaseire enn å skape gode og forutsigbare vilkår for barnehagene og deres brukere.
