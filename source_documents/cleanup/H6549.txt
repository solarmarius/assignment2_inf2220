
06.07.02
Vegard Martinsen, (DLF)
Kriminelle miljøaktivister må straffes!
Statoil vurderer nå om det skal kreves erstatning av Natur og Ungdom p.g.a de merkostnadene som miljørorganisasjonen har påført Statoil i forbindelse med Snøhvitutbyggingen. Og vi vil si: det er sannelig på tide!
I flere tiår har miljøaktivister stått for denne type aksjoner, aksjoner som har forsinker en rekke utbyggingsprosjekter. Først ut var vel Alta-aksjonene i 1979, og den hittil siste er Natur og Ungdoms aksjon for å forsinke utbyggingen av Snøhvit. Ja, forsinke, de vet jo at de ikke klarer å hindre utbyggingen. Men slike aksjoner gir jo presseoppslag, og det er jo noe som denne type mennesker synes er viktig.
De ulike miljøorganisasjoner som gjennomfører denne type aksjoner, her i landet først og fremst Natur og Ungdom, er intet annet enn kriminelle. De har sitt syn, og det har de rett til å ha, men de har ingen rett til med vold å tvinge sitt syn på andre. Og det er det disse aksjonsgruppene forsøker når de legger seg i veien for anleggsmaskiner og nekter å følge oppfordringer fra eiere og politi om å flytte seg. Å legge seg ned foran anleggsmaskiner og nekte å flytte seg er vold!
For at et samfunn skal være sivilisert må det være organisert på basis av respekt for individers rettigheter. Det nest beste er et demokrati av den typen som finnes i de vestlige land idag. Her fattes beslutninger etter at det har vært store muligheter for alle, meningsberettiget eller ikke, innsiktsfulle ikke, kunnskapsrike eller ikke, til å gi uttrykk for sine meninger. Etter at denne prosessen er avsluttet, må resultatet respekteres. Kun dette er i samsvar med sivilisert oppførsel. Det er her miljøbevegelsen svikter når den med vold forsøker å hindre gjennomføringen av lovlig fattede vedtak Miljøbevegelsen setter seg over lov og rett: til tross for at de er et meget lite mindretall i befolkningen, så mener de at alt som gjøres i samfunnet skal være i samsvar med deres holdninger og ideer. Det miljøbevegelsen med slike aksjoner åpner for og legitimerer er at enhver gruppe skal kunne ta seg til rette uten hensyntagen til privat eiendomrett eller til almenne normer for lov og rett. Og dette er intet annet enn barbari.
Nå kan i ekstreme tilfeller sivil ulydighet forsvares, men de forutsetninger som da må være tilstede er aldri tilstede i de saker som miljøbevegelsen engasjerer seg i. Man kan forstå og forsvare sivil ulydighet når formålet er å hindre tiltak som direkte går ut over liv, helse og eiendom, men miljøbevegelsens tiltak har den motsatte effekten, det de står for vil skade liv og helse. (Lite kraft gir lavere velstand, noe som igjen er negativt for liv og helse.) Miljøbevegelsen har hverken etisk, moralsk eller videnskapelig begrunnelse for sin aksjoner. Det de står for og det de ønsker er et slags diktatur på deres egne premisser.
Det er å håpe at Statoil vinner frem med sitt søksmål mot Natur og Ungdom. I for mange år ha de som virkelig bygger landet og skaper velstand vært alt for forsiktige med disse kunnskapsløse og kriminelle pøblene som ikke er i stand til annet enn å legge hindringer i veien for produktive og verdiskapende mennesker. La oss håpe at Natur og Ungdom blir dømt til å betale så mye at de går konk. Dette vil være en styrkelse av alt som er godt: fred, frihet og velstand.
