
Dato: 6. august 2004
Stortingsrepresentant Øyvind Vaksdal (FrP)
- Tannløs gassmelding!
Olje- og energipolitisk talsmann i FrP, Øyvind Vaksdal, er misfornøyd med regjeringens gassmelding. - Dette er ikke løsningene på de utfordringene Norge står overfor, konstaterer han.
- Jeg hadde forventet at regjeringen hadde tatt aktive grep for å få på plass en skikkelig satsing på bruk av gass i Norge, sier en skuffet Vaksdal. Han sier og at han synes det er trist at regjeringens valg av skip som transportmåte for gass, i realiteten utestenger store deler av landet fra å ta i bruk gass.
Vaksdal har ingen forståelse for regjeringens argumentasjon om at rør som transportmåte ikke er lønnsomt. - Poenget er jo nettopp at staten må ha en aktiv rolle for å sikre infrastrukturen for gassdistribusjon, akkurat som staten tok ansvar i å bygge ut landets strømnett, forklarer han.
Med fare for strømskrise og stadig økende strømpriser er Vaksdal lei for at den nye olje og energiministeren velger å fremme en så tannløs gassmelding. - Med en ny politisk ledelse hadde jeg håpet på at vi i alle fall fikk en liten dreining i positiv retning, men dette er dessverre helt likt tidligere politikk, sier han, og mener gassmeldingen vitner om handlingslammelse.
Øyvind Vaksdal er oppgitt over at olje- og energiministeren heller ikke denne gangen fjerner den politikerskapte økonomiske usikkerheten rundt bygging av gasskraftverk. - Satsing på gasskraftverk med såkalt CO2 håndtering er ønsketenkning siden denne teknologien ikke finnes i dag, minner han om.
Vaksdal sier han lover full satsing fra FrP for å bygge ut infrastruktur for gass, samt bygging av gasskraftverk basert på best tilgjengelig teknologi. - Dette handler rett og slett om industribygging og fremtidig økonomisk vekst, avslutter han.
