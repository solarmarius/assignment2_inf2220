
10.12.2004
ARBEIDERPARTIETS STORTINGSGRUPPE
Stortingsrepresentant Gunn Karin Gjul, Ap
- Fri rettshjelp ikke lenger gratis
- Vi syns det er svært uheldig at budsjettforliket mellom regjeringspartiene og Fremskrittspartiet fører til at egenandeler på fri rettshjelp gjeninnføres. I praksis betyr det at fri rettshjelp ikke lenger er gratis, sier lederen av Arbeiderpartiets justisfraksjon, Gunn Karin Gjul, og legger til at det er et paradoks at de økonomisk svakeste, og ofte de mest ressurssvake i samfunnet, nå skal være med å finansiere en velferdsordning som har som målsetting å hjelpe dem med lav inntekt.
For Ap har ordningen med fri rettshjelp vært et redskap mot økt fattigdom. - Derfor la vi inn 58 millioner kroner øremerket egenandeler til fri rettshjelp i Aps alternative budsjett for 2005. Ordningen med fri rettshjelp har alltid hatt som utgangspunkt at enkeltpersoner ikke skal lide rettstap på grunn av manglende økonomisk evne, fastslår hun.
- Personer med lav inntekt er også den gruppen i samfunnet som har det størst udekkede retthjelpsbehovet i dag, og derfor vil gjeninnføring av egenandeler ramme disse hardest. Fra advokathold er vi orientert om at gjeninnføring av ordningen f eks kan gå utover kvinner som har vært utsatt for mishandling og vil ut av forholdet. Kvinnene trenger da advokaters råd og veiledning både når det gjelder omsorgen for felles barn, separasjon, skifteoppgjør, trygdeytelser og voldsoffererstatning. For hver av disse sakstyper advokathjelp må vedkommende betale 770 kroner i egenandel, til sammen 3850 kroner pluss 24 prosent moms, 185 kroner, sier Aps justispolitiske talskvinne og legger til at Arbeiderpartiet er kritisk til at budsjettforliket også har ført til at advokatene er gitt ansvaret for innkrevingen av egenandeler. - Konsekvensen kan bli at enda flere advokater ikke ønsker å påta seg fri rettshjelpsoppgaver, mener Gjul.
