
Pressemelding 28.april 2002
Landsmøte i Kristelig folkepartis kvinner uttaler:
Kvinners pensjonsrettigheter må styrkes
Det må bli et krav til alle pensjonsordninger at de ikke forskjellsbehandler kvinner og menn.
Kristelig Folkepartis Kvinner vil beholde 20 års regelen i ny pensjonsmodell. 20 års regelen gjør det mulig å arbeide mindre i perioder og allikevel få rett til en god folketrygd. Det er pensjonspoengene fra de 20 beste inntektsårene som danner grunnlag for beregningen av folketrygdens størrelse. 34% av alle norske kvinner arbeider i dag deltid. 20 års regelen er spesielt viktig for kvinner da de varierer sin deltakelse i yrkeslivet langt mer enn menn.
Kristelig Folkepartis Kvinner har også jobbet for å redusere antall poengår for full tilleggspensjon fra 40 til 30 år.
Intensjonene i disse forslagene må tas inn i arbeidet med nytt pensjonssystem.
Det er viktig at det stilles krav om at alle pensjonsordninger har kjønnsnøytrale premier. Regelverket må utformes slik at lik innbetaling gir lik årlig utbetaling. Kristelig Folkepartis Kvinner kan ikke godta at kvinnelig arbeidskraft blir dyrere enn mannlig arbeidskraft.
