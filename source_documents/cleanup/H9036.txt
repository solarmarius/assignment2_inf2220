
1.3.2005
Hildur Larsen, stortingskandidat for Kystpartiet i Hordaland
Rusmisbrukerne går for lut og kaldt vatn
I følge Statens Helsetilsyn får mange rusmisbrukere ikke den oppfølgingen de har krav på.
Helsetilsynet vil nå skjerpe kontrollen, og skal sitte på Fylkesmennene så de følger opp kommunene til avvikene er borte, sier helsedirektør Lars E. Hanssen.
Halvparten av de 58 kommunene som var med i undersøkelsen svikter rusmisbrukerne når det gjelder praktisk bistand.
Dette har vi i Kystpartiet hevdet lenge. Vi har i lang tid sagt at ettervern er totalt fraværende i de fleste kommuner. Det samme sier pårørendes foreninger, landsforeningen mot stoffmisbruk og rusmisbrukerne selv. Så dette er ikke nytt.
Det som derimot er nytt og positivt er jo at helsetilsynet nå virkelig griper fatt i dette og gjør noe med den hverdagen som våre rusmisbrukere og deres pårørende opplever som veldig tung og vanskelig
Vi i kystpartiet mener ikke at alle kommuner kan klandres for at situasjonen er som den er. Den vanskelige økonomien i mange av våre kommuner, gjør at de ikke har penger til alle oppgavene som står i kø
Av de samme mediene blir vi fortalt at mange av de samme problemene også gjelder psykisk syke og asylsøkere. Alle blant våre svakeste grupper, som virkelig trenger denne oppfølgingen de har krav på.
Kommunene har sagt at de trenger 9,1 milliarder kroner ekstra for å kunne drive forsvarlig. Alternativet er at langt flere kommuner må begynne å kutte i skole og helsetilbud.
Regjeringen og flertallet på Stortinget må våkne. Det hjelper ikke å pålegge kommunen oppgaver de ikke har penger til å gjennomføre.
Kystpartiet har i hvert budsjett de siste årene lagt inn sterk økning i overføringer til kommunene. Både midler øremerka til forskjellige tiltak og frie midler. Dette fordi vi har tatt opplysningene som kommer samstemt fra store deler av kommune-Norge på alvor. Vi innser at det er dyrt å behandle rusmisbrukere, men det er mye dyrere for samfunnet å ikke gjøre noe med den problematikken.
