
Tirsdag 10. mai 1994
Samferdselspolitisk talskvinne May-Helen Molvær Grimstad (KrF):
HOVEDPLAN FOR NORD-NORGE-BANEN PÅKREVET
Regjeringen bør sette i gang arbeidet med en hovedplan for Nord-Norge-banen som kan behandles som en del av Norsk Jernbaneplan for perioden 1998 - 2001. En hovedplan vil være et bedre grunnlag for en avgjørelse enn regjeringens melding om Nord-Norge-banen. Det sier Kristelig Folkepartis samferdselspolitiske talskvinne på Stortinget, May-Helen Molvær Grimstad.
-Stortingsmeldingen om Nord-Norge-banen har et altfor pessimistisk utgangspunkt når den vurderer lønnsomheten av denne strekningen. Den spår nedgang i både befolknings-grunnlaget og næringslivet, mens det faktisk er vekst på disse områdene i landsdelen, sier May-Helen Molvær Grimstad. Hun minner om at mens stortingsmeldingen har en feil-margin i beregningsgrunnlaget på pluss/minus 30 prosent, vil en hovedplan ha en feilmargin på pluss/minus 10 prosent.
-Det sier seg selv at en hovedplan dermed gir Stortinget et helt annet grunnlag for å fatte en korrekt og ansvarlig beslutning, sier May-Helen Molvær Grimstad.
-I tillegg er jernbane en miljøvennlig og framtidsrettet form for samferdsel, noe som også må telle med i vurderingen, sier hun.
Sammen med Senterpartiet og Sosialistisk Venstreparti går derfor KrF inn for at Stortinget ber regjeringen sette i gang arbeidet med en hovedplan for Nord-Norge-banen når samferdselskomiteens avgir sin innstilling til stortingsmeldingen om Nord-Norge-banen tirsdag.
