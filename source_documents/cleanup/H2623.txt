
Torsdag 27. oktober 1994
Stortingsrepresentant Are Næss (KrF):
FLERTALL FOR TELAVÅG-MUSEUM I FORSVARSKOMITEEN
-Nordsjøfarten under krigen var en helt spesiell begivenhet i vår nære fortid, og det planlagte Nordsjøfart-museet i Telavåg vil ha stor betydning for at kommende generasjoner skal bli gjort kjent med dette. Det sier Kristelig Folkepartis Hordaland-representant Are Næss. Da Forsvarskomiteen i Stortinget avga sin budsjettinnstilling i natt, var en bevilgning på tre millioner til etableringen av dette museet på plass.
-Jeg synes det er svært gledelig at det er flertall i Forsvarskomiteen for denne bevilgningen. Det ligger også som en premiss i vedtaket at Stortinget skal bevilge et tilsvarende beløp i 1996. Da forutsetter vi at Hordaland fylke og Sund kommune dekker sin del av kostnadene, sier Are Næss, som er saksordfører for kapitlet for kulturelle og almennyttige formål i forsvarsbudsjettet.
-Telavåg har nesten like stor symbolbetydning i historien om krigen i Norge som Finnmark, sier Are Næss.
Flertallet i Forsvarskomiteen som støttet bevilgningen til opprettelsen av et Nordsjøfart-museum i Telavåg består av partiene Senterpartiet, Høyre, SV og KrF. Arbeiderpartiet og Fremskrittspartiet gikk imot forslaget.
