
13. oktober 1999
Marit Nybakk
- Mannlige eliter begrunner diskriminering med kultur og religi
- Vi har alt for lenge akseptert at mannlige eliter bruker kultur og religion som begrunnelse for diskriminering av kvinner, sa stortingsrepresentant Marit Nybakk i sitt innlegg i trontaledebatten i Stortinget onsdag 13. oktober 1999. Her følger et presseutdrag av Nybakks innlegg:
Marit Nybakk kom i sitt innlegg i dagens trontaledebatt inn på militærkuppet i Pakistan, bistandspolitikken og ikke minst alle de groteske brudd på menneskerettighetene overfor kvinner som avdekkes rundt om i verden, blant annet i Afganistan og her i Norge.
- Vi har alt for lenge akseptert at mannlige eliter bruker kultur og religion som begrunnelse for diskriminering av kvinner, enten det dreier seg om tvangsekteskap, omskjæring, kriminalisering av abort eller påbud av slør, sa hun.
- Mens Stortinget har debattert trontalen, har et av verdens mest urolige sub-kontinenter blitt enda mer usikkert og uforutsigbart. Militærkuppet i atommakten Pakistan det siste døgnet øker trusselen om kjernefysisk krig i Kashmir og krever internasjonalt engasjement for å skape fred for et område preget av hat, terrorisme og glødende nasjonalisme.
- Behovet for å få ratifisert prøvestansavtalen i det amerikanske senatet blir enda mer preserende.
- Regjeringen har reist menneskerettighetsfanen høyt. Jeg vil be om at det blir lagt økt vekt på alle de groteske brudd på menneskerettigheter for kvinner vi ser rundt i verden.
- Vi har alt for lenge akseptert at mannlige eliter bruker kultur og religion som begrunnelse for diskriminering av kvinner, enten det dreier seg som tvangsekteskap, omskjæring, kriminalisering av abort eller påbud av slør.
- I det internasjonale samfunnet er det i dag i første rekke kvinnenes stilling i Afganistan det bør rettes søkelyset mot. Ikke bare utsettes de for bestialske overgrep, de nektes basis rettigheter som rett til legehjelp, utdanning og arbeid alt på basis av kultur og religion.
- Men menneskerettigheter kan aldri være kultur-relative. Det største feilgrepet norske bistandsarbeidere har begått gjennom 20 år er å fortie overgrep mot kvinner av redsel for å bli stemplet som kulturimperialister.
- Men det dreier seg om mannssamfunnets sosiale kontroll av kvinner. Det må vi bekjempe i alle kulturer.
- Derfor har også norske jenter, født i Norge, med norsk statsborgerskap krav på norsk rettsbeskyttelse basert på norske normer og lover. Det er på høy tid at vi nå utarbeider konkrete tiltak og eventuelle lovendringer mot tvangsekteskap og ekteskap arrangert mot jentenes vilje. Det vil Arbeiderpartikvinnene komme tilbake til, sa hun.
