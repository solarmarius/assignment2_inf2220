
mandag 6. januar 1997 15:33:01
Gunnar Kvassheim kan bli stortingsrepresentant i Rogaland
Fra Venstres Pressekontor 3. januar 1997
Meningsmålingene fra andre halvår 1996 ville gitt Venstre et direktemandat i Rogaland hvis stemmefordeling blir som i 1993.
Venstres kandidat, Gunnar Kvassheim fra Egersund, ønsker å bidra til tettere kontakt mellom velgerne og de folkevalgte.
- Vi håper på et direktemandat i Rogaland. Hvis ikke det er mulig, er det likevel store sjanser for at det kan bli et utjevningsmandat, sier Gunnar Kvassheim. Han ser på dette valget som en historisk mulighet til å oppnå representasjon på nytt fra et tradisjonsrikt venstrefylke samtidig som det kan bli et nasjonalt gjennombrudd for Venstre. Det er 25 år siden Venstre var representert fra Rogaland sist.
Kvassheim ønsker som folkevalgt å bidra til tettere kontakt mellom politikerne og de som de representerer. Han ønsker å bidra til åpne og inkluderende prosesser med nærhet til sine velgere.
-Som leder i en bedrift med 20 ansatte er jeg også opptatt av betingelsene for småbedriftene. De er viktige for å skape nye arbeidsplasser i distriktene, sier Kvassheim som til daglig er redaktør i Dalane Tidende.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat sikret utjevningsmandater fra Akershus, Sør Trøndelag og Hordaland.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
