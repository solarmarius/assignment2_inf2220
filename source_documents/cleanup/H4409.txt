
søndag 17. september 2000 10:58:21
Større fleksibilitet i sykelønnsordningen
Venstres landsstyre ønsker å gi større rom for individuelle tilpasninger og fleksibilitet mellom yrkesaktivitet og uførhet. En slik fleksibilitet vil bidra til at flere, også de som i dag faller utenfor, kan delta i yrkeslivet på egne premisser. Venstres landsstyre er derfor positive til hovedtrekkene i forslaget fra Sandman-utvalget, og ser behovet for å redusere veksten i utbetalinger ved sykdom og uførhet.
Venstres landsstyre støtter forslaget om at skillet mellom de som står utenfor arbeidslivet og de som er innenfor må bygges ned. Landsstyret er enig i at den enkelte gis større ansvar for korttidssykefravær ved at egenmeldingsperioden utvides til åtte dager, noe som bl.a. vil frigjøre sårt tiltrengte legeressurser. En forutsetning for å få dette til er en spleis mellom arbeidstaker, arbeidsgiver og staten. Venstres landsstyre stiller seg uforstående til at fagbevegelsens representanter i utvalget ikke vil bidra i et slikt spleiselag for omfordeling. For å redusere det totale sykefraværet, mener Venstres landsstyre at det også er viktig å sette fokus på innholdet i arbeidsoppgavene.
