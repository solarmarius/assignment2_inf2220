
Lørdag 25. januar 1997
KrF-leder Valgerd Svarstad Haugland om Steine-utvalget:
KREVER KONKRETE TILTAK,
IKKE EN UVERDIG PROFESJONSKAMP
-Jeg vil utfordre helseminister Gudmund Hernes til å følge opp Steine-utvalgets innstilling med å lansere en statlig utdanningspakke, etablere samarbeid mellom høyskolene og sykehusene og velge ut ett eller flere sykehus der forslagene fra utvalget blir gjennomført. Det sier Kristelig Folkepartis leder Valgerd Svarstad Haugland. Hun advarer sykepleierforbundet og legeforeningen mot å gjøre denne debatten til en profesjonskamp.
-Jeg håper helseministeren vil å ta et initiativ til en statlig "pakke" for utdanning av spesialsykepleiere innen spesialfunksjoner som anestesi, operasjon og intensiv. Mangelen på spesialsykepleiere er en viktig del av forklaringen på de "proppene" som oppstår med tanke på operasjonskøer og ventelister. Det ble lansert en slik "utdanningspakke" for noen år siden, og med godt resultat. Jeg utfordrer derfor Hernes til å ta et slikt initiativ, sier Valgerd Svarstad Haugland.
KrF-lederen minner også om at Stortinget har vedtatt at utdanningen av helse-personell nå skal skje innenfor høyskolesystemet. -Det betyr at det bør være klart for et samarbeid mellom høyskolene og sykehusene, for eksempel med ett års utdanning og et halvt års praksis, sier Svarstad Haugland, som utfordrer Hernes til å ta tak i dette også.
-Dessuten vil jeg utfordre statsråden til å velge ut ett eller flere sykehus til å være "prøve-sykehus" eller "modell-sykehus" for Steine-utvalgets forslag, slik at man kan få målt effekten av tiltakene. Dette er ikke forslag som kan prøves ut "litt her og litt der", men man må prøve hele pakken, sier Valgerd Svarstad Haugland.
KrF-lederen sier hun synes det er beklagelig at interessen om Steine-utvalgets innstilling foreløbig for det meste har konsentrert seg om uenigheten mellom leger og sykepleiere om hvem som kan være sykehussjef. -Det viktigste med Steine-utvalgets innstilling er at man nå endelig får satt pasienten i fokus. Ærlig talt synes jeg både legeforeningen og sykepleierforbundet bør holde seg for gode til å føre profesjonskamp om dette, sier hun.
