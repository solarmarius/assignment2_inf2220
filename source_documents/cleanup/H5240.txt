
23/10-01
Carl I Hagen
POSITIV REGJERINGSERKLÆRING!
- Jeg velger å tolke Bondevikregjeringens erklæring som varsler en ny politisk kurs som positiv. Det må nemlig innebære et farvel til den politikk som Arbeiderpartiregjeringen sto for og er således en kursendring i vår politiske retning på de fleste områder, sier FrP formann Carl I Hagen i en kommentar til den fremlagte erklæring.
- Det er gledelig at statlig direkte eierskap skal begrenses og samles i et departement, at det skjer en utvidelse av innsatsbasert finansiering, at gjennomføringen av omleggingen av forsvaret sikres nødvendig finansiering, at utviklingsland får bedre markedsadgang, at det legges frem en tiltaksplan mot fattigdom, at etableringen av et nasjonalt utslippskvotesystem skal fremskyndes, at det skal bli mer konkurransedyktige rammebetingelser for næringslivet, betydelige skatte- og avgiftslettelser, med mer. Særlig håper vi at moderniseringen av offentlig sektor av hensyn til brukerne nå vil skyte fart og at det blir en omfattende konkurranseutsetting av offentlig betalte tjenester, legger Hagen til.
