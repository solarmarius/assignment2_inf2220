
Lørdag 22. oktober 1994
Finanspolitisk talsmann Odd Holten (KrF):
ENIGHET OM ELEMENTER
-I drøftingene mellom Arbeiderpartiet og Kristelig Folkeparti er det oppnådd enighet om at de elementene som ble forhandlet på plass i forbindelse med fjorårets budsjettforlik, skal videreføres i 1995. Totalt dreier dette seg om 390,3 millioner kroner. Det sier Kristelig Folkepartis finanspolitiske talsmann Odd Holten.
Det betyr at det ikke blir endringer i satsgrunnlaget for barnetrygden, og at den prisjusteres. Det gir 250 millioner mer til barnetrygden enn enn i Regjeringens forslag til statsbudsjett. Private skoler får 50 millioner mer, folkehøyskolene 12 millioner mer, og at ordningen med reisemoderasjon for studenter blir beholdt. Det koster 40 millioner, sier Holten.
Han forteller at det også er enighet om 5 millioner til henholdsvis rusmiddeltiltak i kristen regi, de såkalte KRAFT-institusjonene, tiltak for funksjonshemmede i regi av private organisasjoner og 1,3 millioner til sosiale tiltak for sjø-folk, blant annet i regi av Indre Sjømannsmisjon. Rednings-selskapet får 2 millioner, og hospice-avdelingene i Trondheim, Bergen og Oslo får 3 millioner. Dessuten settes det av 10 millioner til kalking av vassdrag.
-KrF vil nå arbeide aktivt i fagkomiteene for å få gjennomslag for flest mulig av våre saker, med bakgrunn i det alternative budsjettforslaget som vi har lagt fram. Her er det vist til inndekning for de forskjellige postene, og KrFs opplegg vil ikke øke underskuddet i statsbudsjettet, sier Odd Holten.
