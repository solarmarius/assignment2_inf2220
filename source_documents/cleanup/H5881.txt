
16.5.02
RØD VALGALLIANSE
Regjeringa sier selg, selg, selg!
- Protestene mot regjeringas opplegg for kommuneøkonomien neste år viser en ting: Regjeringa vil presse fram raskere salg av kommunal eiendom. Privatisering og konkurranseutsetting skal skyte fart. Den som er overrasket over dette må være blind for de politiske realitetene. Høyre og stortingsflertallet ønsker å privatisere, de ønsker ikke en sterk offentlig sektor. Det sier nestleder Erling Folkvord i en kommentar til debatten i kjølvannet av fremleggelsen av kommuneøkonomiproposisjonen for neste år.
- Vi som ønsker en sterk offentlig sektor, at folk skal bo i hele landet og at det skal være et godt og likeverdig tjenestetilbud i hele landet, må snakke sammen på tvers av politiske og geografiske skillelinjer. Bare en bred opinion i Norge kan snu denne utviklinga. Uteblir opinionen er vi i samme situasjon neste år. Vardø-ordfører Rolf Martinsen bør invitere til opprørskonferanse, avslutter Erling Folkvord.
RV oppsummerer status for kommunene:
I de siste ti år har kommune-Norge protestert mot manglende finansiering av tjenestetilbudet. Det har vært rådmanns- og ordføreropprop, Finnmarksopprør, Nordlandsopprør osv. Men gjeld og underskudd har bare økt uavhengig av regjering. Under Bondevik 1 og 2 og AP-regjeringer har kommunenes gjeld økt med 10 milliarder hvert år. Skoler og fritidsklubber og har blitt nedlagt, sjukehjem står uten tilstrekkelig bemanning, i enkelte kommuner er man i tillegg blitt nødt til å legge ned aldershjem. TT-kort er inndratt, egenandelene øker, tilbud til psykisk utviklingshemmede er redusert. Samtidig er statens rikdom større enn noen gang. Spørsmålet om hvor mange milliarder kommunene skulle fått neste år begynner nesten å bli uinteressant. Problemet er at de ulike regjeringene, denne gang med Høyre i spissen, sulteforer kommunene. Hensikten er å presse fram salg og privatisering. Det er det praktiske resultatet av hva de fleste partier på Stortinget faktisk står for. En konsekvens av å bli forbannet over denne utviklingen, må derfor være å kaste skylappene og snu ryggen til ikke bare de åpne markedsliberalistiske partiene, men til de som fører denne politikken.
Svaret på stortingsflertallets politikk overfor kommunene er å reise en mangfoldig kamp mot privatisering og for velferdsstaten. RV foreslår bl.a. disse tiltakene:
- behold skattepengene i kommunene
- bruk større deler av oljefondet
- gjenninnfør skatt på aksjeutbytte, pengene brukes til økt grunnbemanning på sjukehjem
- de som trues av innskrenkninger og oppsigelser bør aktivisere seg både i lokal fagforening og i "Aksjon for velferdsstaten"
