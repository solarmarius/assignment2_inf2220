
Dato: 1. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HYGGELIG AT FrP HADDE RETT!
Aftenposten viser i dag til en rapport utarbeidet ved Helseøkonomisk Forskningsprogram ved Universitetet i Oslo der det fremgår at innsatsbasert finansiering i sykehusene, eller stykkpris som Fremskrittspartiet har kalt det de siste 10 årene, har fungert svært bra siden det ble innført i 1997.
- Jeg er ikke overrasket, sier stortingsrepresentant John I. Alvheim, Fremskrittspartiets helsepolitiske talsmann og sosialkomiteens leder. - FrP har siden 1985 hevdet at sykehusene må få betalt basert på den jobben de gjør med hver enkelt pasient, slik at de får dekket sine utgifter. I 1997 fikk vi delvis gjennomslag, da helseminister Gudmund Hernes innførte det han kalte innsatsbasert finansiering (ISF) eller det vi i FrP kaller stykkpris. Dessverre får sykehusene bare dekket 50% av sine utgifter på denne måten. Hadde de fått 80% ville effektiviteten blitt enda bedre og sykehusene ville kunne behandlet enda flere av dem som venter i køene, sier Alvheim.
- Jeg synes selvfølgelig det er hyggelig at denne rapporten som Aftenposten viser til i dag konkluderer med at den innsatsbaserte finansieringen har virket slik vi hadde forutsett og at effektiviteten i sykehusene er blitt bedre. I mange år har sykehusene hatt bare rammebevilgninger fra fylkene. Det betyr at jo flere pasienter hvert sykehus behandler, jo dårligere blir økonomien fordi sykehuset får like mye penger enten de behandler mange eller få pasienter. Det er klart at et slikt system ikke oppmuntrer til aktivitet og effektivitet. Jeg håper at denne rapporten kan bidra til at den innsatsbaserte andelen av finansieringen av sykehusene nå blir utvidet slik at sykehusene ser seg i stand til å behandle enda flere og at vi blir kvitt køene. Ingen skal behøve å vente i kø når de er syke, avslutter John I. Alvheim.
