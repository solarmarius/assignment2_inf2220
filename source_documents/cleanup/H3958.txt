
5.3.2001
Morten Lund
Pressemelding fra
DEBATTEN OM KUGALSKAP: FØRE-VAR-PRINSIPPET GJELDER I EUROPA, MEN IKKE I NORGE.
Senterpartiets stortingsrepresentant fra Sør Trøndelag, Morten Lund, sa i Stortinget i dag at det var hensynet til folkehelsen og dyrehelsen som burde være avgjørende for om en skulle innføre et midlertidig forbud mot import av levende storfe, og ikke hensynet til frihandel og EØS-avtalen. Lund viste blant annet til en rekke europeiske land, der statsledere nå tar bladet fra munnen og vedgår at landbrukspolitikken har kommet inn i et spor den må ut fra. I mange av disse land er det innført de importforbud Senterpartiet nå foreslår.
- Først og fremst så jeg er jo fryktelig skuffet fordi Arbeiderpartiet, Fremskrittspartiet og Høyre igjen setter folks og dyrs helse til side til fordel for friest mulig frihandel med levende storfe som i fjor utgjorde 1 million kroner . De fortsetter å bagatellisere den meget alvorlige situasjonen som har oppstått. Samtidig vedgår nå både ledende politikere og store medier i utlandet at katastrofen i europeisk landbruk representert ved kugalskap og munn og klovsyke er et resultat av feilslått landbrukspolitikk. Der er grunn til å spørre seg om prisen på pølser og bacon fortsatt skal være retningsgivende for norsk landbrukspolitikk, eller om folkehelse og forbrukervern skal telle mer, sier Lund i en kommentar fra Stortinget.
-Føre var prinsippet blir ikke lagt til grunn i denne saken når Arbeiderpartiet, Høyre og Fremskrittspartiet ikke går inn for de foreslåtte importforbud. Det burde være helt unødvendig å vente og se i en situasjon der ødeleggelsene kan bli så enorme som vi nå ser i for eksempel Storbritannia. Regjeringens egne faglige råd, Dyrehelsetilsynet, har rådet regjeringen til å innføre et midlertidig importforbud, men dette blir oversett. Også forbrukernes organisasjoner har krevd et slikt forbud. Dessverre kan det se ut som om slike råd og krav ikke blir tillagt noen vekt. Det er det kun EØS-avtalen og prinsippet om friest mulig frihandel som vektlegges, mens avtalens sikkerhetsklausul om at helse- og miljøhensyn skulle ivaretas synes å ha gått ut på dato.
