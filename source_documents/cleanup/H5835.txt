
8/5-02
Morten Lund (Sp):
Stortingsflertallet gjør hvitvasking av penger lettere
Den nye verdipapirloven gjør det lettere å hvitvaske penger. Med støtte fra Frp har regjeringspartiene fått flertall for utstrakt bruk av forvaltere ved registrering i verdipapirregistere i innstillingen fra finanskomiteen som er avgitt i dag.
- Det er feil vei å gå når stortingsflertallet lar investorer gjemme seg bak en forvalter som ikke trenger å oppgi hvem han opptrer på vegne av, sier Morten Lund.
- Jeg er forundret over at Venstre som har ønsket å profilere seg på økt åpenhet kan stille seg bak et slikt forslag om mer hemmlighold.
Økokrim har sagt at dagens system gir en "hurtig, effektiv og tilnærmet diskret behandling av slike saker. Økokrim stiller seg tvilende til at dette vil kunne opprettholdes ved en overgang til forvalterregistrering.
Senterpartiet går mot Regjeringens forslag om å oppheve registermonopolet og AS-ifiseringen av registerne.
- Jeg er redd for at kun en svært begrenset del av tjenesteytingen og dermed også verdiskapingen knyttet til utstedelse og omsetning av norske verdipapirer vil finne sted i Norge. En slik utvikling er uheldig; den vil føre til en utarming av kompetansen og finansnæringen generelt. Samtidig som nødvendige endringer i mindre grad vil ta hensyn til nasjonale ønsker og behov, herunder mulighet for offentlig tilsyn og innsyn.
- Det er også grunn til å minne om hva som har skjedd i kjølvannet av at Oslo Børs ble privatisert: Gebyrene har økt for å tilfredsstille et fåtall eieres behov for utbytte.
