
12.04.02
Unge Venstre-lederens tale til Venstres landsmøte.
Fremtiden er liberal!
- Jeg er stolt over å lede ungdomsorganisasjonen til et parti som klarer å løsrive seg fra etablerte tankemønstre, sa Unge Venstres leder, Monica Tjelmeland, i sin tale til Venstres Landsmøte fredag.
Tjelmeland roste Venstre for å ha satt borgerlønn på den politiske dagsorden:
- Vi vil gjenopprette respekten for og verdigheten til borgeren. Borgerlønn er liberalt, sosialt og nytenkende - borgerlønn er Venstre på sitt beste! uttalte hun til stor applaus fra delegatene.
Venstre har maktet å få regjeringen med seg på en miljøoffensiv. Unge Venstres leder understreket at Norge likevel har en lang vei å gå: - Vi baserer fortsatt 80% av vårt energiforbruk på olje, gass og kull. Det er meningsløst å fortsette med oljefyring, når vi har et miljøvennlig alternativ i biobrenselsovner. "Flower Power" må bli vårt nye miljøpolitiske slagord!
Samferdselsminister Torild Skogsholm høstet mye ros for den kommende kollektivmeldingen. - Man blir ikke hyllet av veifolket når man prioriterer Norgeshistoriens største kollektivsatsning, men hos oss er du den store heltinnen, sa ...
Mange oppfattet nok Unge Venstre-lederen som mindre medgjørlig da hun oppfordret landsmøtet til å gjenoppta Europa-debatten. - To-pillarsystemet EØS-avtalen hviler på, minner mer om én pillar og én tannpirker, sa Tjelmeland, og viste til EUs utvidelse mot Øst-Europa og økt støtte til medlemsskap på Island. - Dagens EØS-avtale er en annen enn den man opprinnelig så for seg, fastslo hun.
Tjelmeland kritiserte den vestlige verden for å ha ofret menneskerettighetene på sikkerhetens alter. Hun trakk spesielt frem Israels gjengjeldelsesaksjoner overfor Palestina som eksempel på det feilslåtte i en slik politikk:
- Dette er fremfor alt en kamp om verdier. Der menneskerettigheter ligger til grunn, er det vanskeligere for terrorismen å få fotfeste, påpekte den unge liberaleren.
- Som liberalt regjeringsparti kan ikke Venstre akseptere at den globale terroralliansen selv bruker terror som våpen. Vi må kjempe for menneskets verd. Terrorismen kan ikke bekjempes uten grunnlag i menneskerettighetene!
- Jeg tror ikke på Gud, men jeg tror på Venstre, avsluttet Tjelmeland.
