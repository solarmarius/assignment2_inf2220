
06.11.02
Finanspolitisk talsmann, Øystein Djupedal:
En milliard verre en antatt
I brev til Finanskomiteen opplyser finansminister Per Kristian Foss at kommuneøkonomi kan bli enda mer presset enn tidligere antatt. Han skriver: "Den nye informasjonen peker i retning av en nedjustering av anslaget for innbetalte skatter til kommunesektoren i 2002 med om lag 1 mrd. kroner i forhold til anslaget presentert i Nasjonalbudsjettet 2003".
- Dette er dramatisk! Det betyr at det blir enda tøffere for alle de kommunene som er så hardt presset fra før. I praksis betyr det ytterligere kutt i barnehager, skole, eldreomsorg og velferdstilbudet for øvrig, sier SVs finanspolitiske talsmann Øystein Djupedal.
Foss sier i brevet at regjeringen vil vurdere å justere opplegget for kommuneøkonomien i forbindelse med Revidert nasjonalbudsjett til sommeren. SV mener det er for sent.
Kommunalministeren har selv uttalt at det økonomiske opplegget som er lagt for kommunene neste år er svært stramt, og i utgangspunktet ville føre til kutt i tilbudene. Når vi nå ser at virkeligheten er verre enn først antatt betyr det at vi ikke har råd til å vente, mener Djupedal.
Han peker på at den sviktende skatteinngangen kommer på toppen av en rekke negative faktorer for kommunen, som; høy rente, økte lønnsutgifter, økte pensjonsutgifter og bunnskrapte kommunekasser.
- I og med at dette er penger kommunene har tapt allerede i 2002, må regjeringen legge inn en ekstra milliard i forbindelse med den såkalte salderingsproposisjonen, som behandles før Stortinget går fra hverandre i høst, mener Djupedal.
