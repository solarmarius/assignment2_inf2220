
12.5.2005
Åslaug Haga
Norske soldater i krig for EU?
I Aftenposten 11. mai er Kristin Krohn Devold strålende fornøyd med å få Norge med i EUs forsvarssamarbeid, og dermed tettere EU enn Danmark på dette området.
Regjeringen vil bidra med 150 norske soldater til skarpe krigshandlinger under EU-kommando. Senterpartiet mener det er uakseptabelt og grunnlovsstridig å stille norske soldater under kommando av land i en organisasjon vi ikke er medlem av.
Dette overtrampet fra ja-sida mangler sidestykke. Norsk deltakelse i EUs forsvarssamarbeid er på tvers av folkets nei til EU, og mot folkets vilje. En meningsmåling offentliggjort i Dagsavisen 3.12.04 viser at 56 pst av den norske befolkningen er mot norsk deltakelse i EU-hæren, mens 34 pst er for. 65 pst av norske kvinner mener at Norge ikke bør bidra med soldater til EUs kampgrupper.
Kampgruppene er en del av EUs kontroversielle planer om å utvikle et felles forsvar - noe som opplagt kan føre til spenninger innad i NATO. Hvor komplisert og problematisk EUs stormaktsambisjoner innenfor dette området er, understrekes av at EU-medlemmet Danmark velger ikke å delta. Senterpartiet vil forsvare NATO som vårt primære forsvarspolitiske anker.
Senterpartiet stiller også spørsmål ved hvor midlene til et norsk bidrag skal tas fra. Forsvaret må stadig nedprioritere tilstedeværelse i nordområdene. Tilstedeværelse og troverdig suverenitetshevdelse i nord har vi ikke råd til - sjøl om nordområdene geopolitisk blir viktigere år for år. Vi har heller ikke råd til å stille opp for FN, sjøl FN trygler om bidrag. I 2003 deltok vi med 27 personer i FN - ledede operasjoner, mens behovet er skrikende. Men regjeringa har altså råd til å sende 150 norske soldater ut i krigshandlinger for EU.
Senterpartiet mener det er svært problematisk å administrere norske soldaters deltakelse i skarpe operasjon under EU-kontroll. Vi vil reise både de konstitusjonelle, forsvarspolitiske og økonomiske sidene ved saken i eventuelle regjeringsforhandlinger med Ap. Det må gjøre en forskjell - også i EU-saken - at Senterpartiet som det klareste nei - partiet eventuelt deltar i regjering.
