
17.1.97:
Morten Lund,
INNFØR MELDEPLIKT FOR BEDRIFTER SOM ERICSSON AS
- Dersom planer om flytting av hjørnestensbedrifter som Ericsson AS var underlagt meldeplikt, ville vi ha kunnet unngå den uheldige situasjonen som nå er oppstått i Arendal, sier stortingsrepresentant Morten Lund fra Senterpartiet. - Da ville både ansatte, kommunale- og fylkeskommunale myndigheter og sentrale organ på et tidlig tidspunkt kommet med i prosessen og kunnet påvirke utfallet, sier han.
Nettopp et slikt forslag om meldeplikt for bedrifter som har stor betydning for lokalsamfunn ligger til behandling i Stortingets kommunalkomite. Meldeplikten vil være aktuell når bedrifter planlegger nedleggelse eller flytting. Forslaget er fremmet av tre stortingsrepresentanter fra Senterpartiet, og det er Rune Kristiansen fra Arbeiderpartiet som er saksordfører.
Rune Kristiansen gikk onsdag sterkt ut og krevde at regjeringen hindrer en flytting av bedriften Ericsson AS fra Arendal. Han uttalte til Dagsnytt at denne saken er så viktig for hele næringslivet i Arendal at Stortinget og regjeringen må gå aktivt inn for å stoppe planene.
- Jeg er glad for Kristiansens engasjement i denne saken, sier Morten Lund. Han håper nå at Kristiansen vil bidra til at vi for framtida kan få et regelverk som setter myndighetene i stand til på et tidlig tidspunkt å kunne gripe inn. - Dette vil være svært viktig for å unngå flytting eller nedlegging av bedrifter som er helt sentrale for enkelte lokalsamfunn, sier Lund.
