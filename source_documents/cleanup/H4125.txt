
onsdag 20. mars 1996 19:57:29
Styrk det lokale folkestyret -
borgerne har makten!
Dette er Venstres resolusjonsforslag om folkestyre på KS-landstinget. Nedstemt av alle andre.....
KS mener at utviklingen i retning av å gjøre kommunene til statsfilialer må stanses. Det krever at kommunene får større frihet og ansvar for å finne egne lokale løsninger. Forholdene må dessuten legges best mulig til rette for at borgerne skal kunne ha innflytelse på egen hverdag også mellom valgene. Det må på alle politiske områder søkes løsninger som gir den enkeltes eget initiativ betydning. Først da vil folk ha ansvarsfølelse og medeierskap til samfunnet rundt seg.
KS mener at bl.a. følgende tiltak vil kunne være med å styrke det lokale folkestyret:
* frihet for kommunene til selv å velge når lokalvalgene skal holdes i løpet av valgåret, for å unngå at rikspolitiske saker dominerer valgkampen
* økt frihet for kommunene til å regulere sine egne inntekter, bl.a. ved hjelp av friere kommunalt skatteøre
* innføring av direkte valg til bydels- og grendautvalg, for å sikre prinsippet om at avgjørelser ikke skal tas på et høyere nivå enn allmenne hensyn tilsier
* økt bruk av lokale folkeavstemninger og åpne høringer
i viktige lokale spørsmål
* gjennomgå oppgavefordelingen i det offentlige med det mål å overføre oppgaver - og de tilhørende ressurser - fra høyere til lavere forvaltningsnivå
* avvise prinsippet om gjennomgående representasjon i politiske organ, for å åpne for maktspredning ved at flest mulig får sjansen til å delta i politisk arbeid
* kun folkevalgte skal ha stemmerett i politiske nemnder, ikke representanter for interesseorganisasjoner
* gjøre alle politiske fora i kommunen åpne for publikum og media - uten å omgå dette ved å opprette lukkede komiteer og saksforberedende utvalg som i praksis avgjør viktige saker. Unntak må selvfølgelig gjøres der Kommuneloven av personvernhensyn pålegger lukkede saker.
* bruke nye metoder for å gjøre den politiske dagsorden kjent - for eksempel aktiv bruk av lokalpresse, oppslag på offentlige møteplasser og tilkobling til Internett.
