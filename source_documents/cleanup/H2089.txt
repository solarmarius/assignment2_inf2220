
Torsdag 1. april 1993:
Stortingsrepresentant Jon Lilletun (KrF):
REFORM -94 MÅ GJENNOMFØRES
- STATSRÅDEN MÅ INFORMERE BEDRE
-Det er positivt at statråden har sørget for at de "overkjøringer" som enkelte opplevde i framdriften av Reform -94 nå er rettet opp. Jeg kommer til å følge nøye med når det gjelder den oppfølgingen av de teorisvake elevene som Hernes har lovet å sørge for, men når det gjelder de økonomiske sidene ved reformen er det behov for bedre informasjon. Det sier Kristelig Folkepartis skolepolitiske talsmann Jon Lilletun.
Jon Lilletun tok opp de kritiske spørsmålene vedrørende reformen som er kommet gjennom medier og fagmiljøer i Stortingets spørretime onsdag. Han spurte om statsråden har oversikt over de økonomiske konsekvensene av reformen, og om alle berørte parter er tatt med på råd i samsvar ned lov og avtaleverk.
-Jeg er stort sett fornøyd med statsrådens svar vedrørende de praktiske sidene ved gjennomføringen av reformen, men han var altfor "rund" når det gjaldt økonomien. Vil han ha ro rundt Reform -94, bør han gi såvel fylkeskommunene som Stortinget en orientering så snart som mulig. Fylkeskommunene må få overføringer som garanterer at de blir i stand til å gjennomføre reformen på en skikkelig måte. Fra KrFs side ser vi på dette som en viktig skolepolitisk reform, sier Jon Lilletun.
