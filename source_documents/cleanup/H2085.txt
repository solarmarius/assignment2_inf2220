
Mandag 1. februar 1993
AVHOLDSBEVEGELSEN FORSLÅTT TIL NOBELS FREDSPRIS
Seks stortingsrepresentanter fra Kristelig Folkeparti, Senterpartiet og Sosialistisk Venstreparti har overfor Den norske Nobelkomité forslått at den internasjonale avholdsbevegelsen får Nobels Fredspris for 1993. Rus og avhengighet, spesielt i forbindelse med bruk av alkohol, er en klar trussel mot velferd og menneskeverd verden over, og ved å arbeide mot denne trusselen, bidrar avholdsbevegelsen til verdensfreden, skriver forslagsstillerne Borghild Røyseland, Leiv Blakset, Marie Lovise Widnes, Odd Holten, Gudmund Restad og Per Sævik i sitt brev til Nobel-komiteen.
Forslagsstillerne har nevnt tre av de internasjonale avholdsorganisasjonene i sitt brev. Det er den internasjonale Blå Kors-bevegelsen, den internasjonale godtemplar-bevegelsen og kvinnebevegelsen Det Hvite Bånd.
"Disse avholdsorganisasjonene har sammen med andre arbeidet for å fremme mellommenneskelig kontakt og sosial velferd, internasjonal forståelse og fred i mer enn 100 år," skriver forslagsstillerne, som også peker på at direkte arbeid for fred og utvikling kommer til uttrykk i de enkelte organisasjoners ideologi, og spiller en viktig rolle i de praktiske arbeid som utføres, blant annet ved ulike former for utviklingsarbeid.
Forslagsstillerne minner også om at avholdsbevegelsen er partipolitisk uavhengig, åpen for alle uansett rase eller nasjonalitet, og har en sterk demokratisk struktur.
