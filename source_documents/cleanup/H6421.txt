
05.12.02
Marit Arnstad (Sp)
Regjeringen må legge fram egen sak for Stortinget om strukturendringer i kystflåten.
Næringskomiteen har i dag avgitt sin innstilling til Ot.prp. nr. 76 (2001-2002), som omhandler opprettelse av et strukturfond for kystflåten. I Innstillingen bes Regjeringen om å legge fram en egen sak for Stortinget om ulike drifts- og strukturordninger for kystflåten. Det slås fast at ingen tiltak kan iverksettes før dette er gjort.
Dermed har Senterpartiet fått gjennomslag for kravet om at ulike strukturforslag for kystflåten må sees i sammenheng og at Fiskeridepartementet på egen hånd ikke kan iverksette tiltak. Nå må spørsmålene først drøftes samlet i Stortinget, sier Senterpartiets stortingsrepresentant Marit Arnstad som har vært saksordfører for saken.
Framlegging av egen sak til Stortinget vil sikre en helhetlig behandling av disse spørsmålene. Dette er en forutsetning for å kunne fatte gode og veloverveide beslutninger i et spørsmål som samlet sett kan få svært store konsekvenser for kystfiskerne, bosettingen langs kysten og fiskeindustrien, sier Arnstad.
Senterpartiet er ikke prinsipielt imot en kondemneringsordning, men mener at kombinasjonen av et strukturfond, såkalt kvoteutveksling og enhetskvoteordning for kystflåten vil bety en altfor sterk strukturering av kystflåten. I sum kan disse tiltakene føre til at mange fiskere stenges ute av fisket og at rettighetene til fiskeressursene blir sterkt sentralisert. En slik sentralisering av kvoterettighetene er uforenlig med Stortingets mål for fiskeripolitikken, for ønsket om å opprettholde bosettingen langs kysten og for sysselsetting i fiskerinæringen, understreker Arnstad
Senterpartiet fikk ikke flertall for å gjennomføre en konsekvensanalyse av hva strukturendringer kan bety for bosettingsmønster, fiskeindustri, rekruttering og eierskap til fiskerettigheter. Forslaget om hjemmel til innføring av strukturfond mangler en slik analyse, som ellers er vanlig praksis når Regjeringen fremmer saker for Stortinget.
