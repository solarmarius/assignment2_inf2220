
8.10.2004
Senterpartiets kommuneutvalg
- Statsbudsjettet pålegger oppgaver uten penger
- Senterpartiets kommunalutvalg konstaterer at kommune-Norge får redusert økonomisk evne til å løse flere oppgaver for neste år. Derfor ber Senterpartiets kommunalutvalg våre 116 ordførere å støtte opprop som det nå er tatt initiativ til flere steder i landet, sier Ola T. Heggem, leder i Senterpartiets kommunalutvalg.
Kommunalutvalget ber Senterpartiets stortingsgruppe å arbeide for minst 3,5 milliarder kroner i økte rammer til kommuner og fylker for å rette opp de dramatiske skjevhetene mellom inntekter og de oppgaver regjeringa forventer at kommunene løser. Dessuten må skattesvikten for inneværende år kompenseres. I tillegg må låneordningene til skolebygg gjeninnføres. I en situasjon der alle erkjenner at kommune-Norge ikke makter oppgavene med vedlikehold av sin bygningsmasse er det fullstendig feilslått å fjerne denne ordningen.
- Kommunene og fylkeskommunene må neste år dekke inn en skattesvikt på 2,5 milliarder kroner fra 2004. Når de har fått 1 milliard kroner for lite kompensasjon for momsreformen (som i best fall kompenseres i 2006), så starter kommunene i minus, sier Heggem.
- Når flere barn i skolen og flere gamle vil koste 1,5 milliard kroner i året, vil det bli kutt i tjenestetilbudet. Og på toppen av dette lover regjeringen at kommunene skal styrke psykiatrien med 400 millioner, barnehagene med 1,2 milliarder, ressurskrevende brukere med 350 millioner og utvide skoletiden for de minste elevene med en prislapp på 500 millioner, sier Ola T. Heggem, leder i Senterpartiets kommunalutvalg, i en kommentar.
For videre spørsmål kontakt leder i senterpartiets kommunalutvalg Ola T. Heggem: Mobil x, eller Sps infosekr Ragnar Kvåle, x.
Med i Senterpartiets kommunalutvalg er:
Ordførerene; Ola T. Heggem, Rindal, Vigdis Hjulstad Belbo, Snåsa, Martin Skramstad, Løten. Fylkespolitiker i Nordland Janne Skjelmo Nordås samt leder i Stortingets kommunalkomité, Magnhild Meltveit Kleppa.
