
30.06.2005
Øystein Djupedal, nestleder i SV
- SV vil ikke akseptere nedbygging av Posten
I går vedtok styret i Posten Norge en ny bankavtale med DNB Nor. De postansatte frykter at avtalen er begynnelsen på slutten for Posten som landsdekkende tilbyder av banktjenester. Postkom mener at dette vil medføre en kraftig reduksjon i antall postkontorer, svekking av tjenestetilbudet og at 3.000 arbeidsplasser kan forsvinne i Postens vidstrakte distribusjonsnett.
- En slik nedbygging av Posten er ikke politisk akseptabelt. SV vil ikke ha noen ny runde med nedbygging av postkontorer. Vi vil videreutvikle gode landsdekkende posttjenester, med blant annet faste ekspedisjonssteder i alle kommuner. Dette er også de rød-grønne partiene enige om, sier Øystein Djupedal. - Han understreker at regjeringen nå har et soleklart politisk ansvar for å klargjøre hvilke planer de har for landets postkontorer.
SVs nestleder skjønner også godt de postansattes frustrasjoner over at flere tusen arbeidsplasser i det statlige selskapet står på spill.
- Dette vil i stor grad ramme kvinnearbeidsplasser i distriktene. Kvinnene har i tillegg lang fartstid i Posten og vil ikke enkelt skaffe seg ny jobb, sier han.
Posten er i dag forpliktet til å ha tilbud om banktjenester gjennom både postkontorer, post i butikk og landpostbudene. Selv om færre bruker Posten som bank, er det fortsatt et viktig tjenestetilbud for ulike grupper.
- Mange har ikke muligheter eller forutsetninger til å betale regningene sine i nettbank eller folk i distriktene har behov for personlig assistanse til sparing og lån. SV vil derfor opprettholde et slikt tilbud om landsdekkende betalingstjenester, sier Øystein Djupedal.
SV mener regjeringen er i ferd med å omdanne postnettet til et marked, og at denne postliberalismen setter viktige samfunnsverdier på spill.
