
Perioden 2003-2007.
Rælingen Arbeiderparti
Arbeidsprogram
a) Trygghet og like muligheter
Arbeiderpartiet vil et samfunn preget av trygghet og like muligheter for alle. Politikken på kommunenivå skal spille opp mot våre nasjonale målsettinger, og være et viktig bidrag til å sikre gode levekår og velferd for alle.
Offentlig sektor må fornyes og moderniseres, slik at vi kan få mer ut av ressursene og
styrke kvaliteten på tjenestene. Fornyelsen lykkes best i samarbeid med arbeidstakerne,
og gjennom å bidra til økt motivasjon og kompetanseheving i den kommunale
organisasjonen.
I Rælingen vil vi ha god kvalitet på barnehager, helsetilbud, eldreomsorg og skoler. Vi tror dette er den beste måten å hindre at det vokser fram kommersielle velferdstilbud kun for dem som kan betale.
Kommunen kan ikke organisere seg bort fra styring og kontroll over velferden. De kommunale tjenestene skal fortsatt utgjøre tyngdepunktet i tilbudet på viktige velferdsområder. Med dette som grunnlag må en sterk offentlig sektor fortsatt kunne gjøre bruk av frivillige og private tjenester som et tillegg.
Vår oppgave er å medvirke til at folk får mulighet til opplevelser og utfoldelse. Vi trenger ikke bare noe å leve av, men også noe å leve for. Å leve gode liv avhenger av vår evne til å leve sammen i både små og store fellesskap som gir oss trygghet og nærhet.
Noen av de viktigste fellesskapene bygger på frivillighet. Arbeiderpartiet vil legge forholdene bedre til rette for frivillig arbeid. Som motvekt til vekst i den kommersielle underholdningsindustrien trenger vil kulturelle møteplasser og opplevelsestilbud som er åpne for alle. Fellesskapet må legge til rette for frivillig arbeid, kultur og idrett fordi det gir muligheter til opplevelse og utfordringer. Så er det opp til hver enkelt å ta mulighetene i bruk.
b) Ny kurs for Rælingen.
Rælingen trenger en ny politisk kurs. I stedet for ensidig fokusering på privatisering og konkurranseutsetting vil Rælingen Arbeiderparti dreie fokus sterkere mot videreutvikling og forbedring av de kommunale servicetilbudene til kommunens befolkning.
Utmeislingen av en ny politikk må skje i aktivt samarbeid med et flertall i kommunestyret og de ansattes organisasjoner.
På dette grunnlaget vil vi:
Skape ny fart på Rælingen
Velferden skal trygges - ikke bygges ned
Mer fellesskap framfor flere private løsninger
Trygg alderdom - vårt ansvar
Felles og gratis grunnskole for alle
Helsetjeneste preget av kvalitet og service
Styrket barnevern
Mer aktiv tilrettelegging for funksjonshemmede
Barnehageplass til alle som trenger det
Aktiv boligpolitikk - gode hjem for vanlige mennesker
Bidra til en god senterutvikling i Blystadlia og på Løvenstad
Flerbrukshall i Marikollen - kunstgress på Sandbekken
Aktivt samarbeid med det frivillige Rælingen
Kirkens økonomi må sikres slik at kirkelige tjenester forblir gratis
c)
Rælingen har fortsatt store udekkede behov når det gjelder kommunale tjenester. Framskrivninger av befolkningsstrukturen viser at andelen eldre vil øke sterkt i årene som kommer. Dette stiller krav om betydelig økt innsats innenfor pleie og omsorg.
En ung befolkning og store barn- og ungdomskull stiller tilsvarende krav til godt utbygde tjenester for disse gruppene.
Den kommunale økonomien er svært anstrengt, blant annet fordi våre statstilskudd er blant de aller laveste i hele landet.
Med vår beliggenhet nær opp til hovedstaden har oppvekstmiljøet mange urbane trekk, og kommunen har en forholdsvis høy andel innbyggere som er avhengig av offentlige støtteordninger.
I sum innebærer denne
situasjonen at Rælingen kommune ikke kan gi sine innbyggere gode nok tjenester, og at service-tilbudet blir dårligere enn hva mange andre - også omkringliggende kommuner - kan yte. Dette er et faktisk forhold som ikke kan løses med mer effektiv og rasjonell drift alene.
Rælingen Arbeiderparti vil utfordre alle politiske partier i Rælingen til å gå sammen om å tydeliggjøre dette klarere overfor bevilgende sentrale myndigheter. Det er ingen rimelighet i at en kommune med Rælingens struktur skal avspises med så små overføringer som dagens.
Rælingen Arbeiderparti vil:
· Føre en ansvarlig økonomisk politikk der utgiftene holdes innenfor de økonomiske rammene som til enhver tid gis
· Arbeide aktivt for større statlige overføringer til Rælingen ved å øve press på regionale og sentrale myndigheter. Invitere alle øvrige partier i kommunestyret til et bredt samarbeid om det samme.
· Aktivt bruke statlige og andre støtteordninger for å fremme viktige velferdstiltak for kommunens innbyggere
· Si nei til innføring av eiendomsskatt
d)
Kommunen er vår felles eiendom, og vårt felles redskap for å sikre rettferdig fordeling, utjevning og trygghet for alle. Det er avgjørende viktig at kommunen brukes aktivt for disse formålene - som det redskapet den er og skal være for kommunens innbyggere..
Vi kan selv bestemme om og på hvilken måte Rælingen kommune kan videreutvikles til et aktivt redskap for sine innbyggere, til å sikre og bygge ut velferdsgoder som kan komme alle innbyggerne til gode.
Rælingen har mange innbyggere med minoritetsspråklig bakgrunn. Det er viktig for oss alle at vi klarer å skape et sosialt fellesskap som også inkluderer denne gruppen.
e)
Den kommunale organisasjonen må hele tiden tilpasses utviklingen i økonomien. Vi skal ha en organisasjon som er effektiv og rasjonell, og som gir oss maksimal tjenesteyting for hver krone som blir brukt. Organisasjonen må i tillegg være forandringsorientert, slik at den kan takle nye problemer og utfordringer etter hvert som de dukker opp.
Rælingen kommune skal være grunnleggende positiv i all tjenesteyting. I Rælingen sier vi ikke nei hvis vi ikke må. Og må vi, prøver vi i felleskap å finne et alternativ/best mulig løsning for deg og din sak.
I Rælingen behandler vi våre ansatte med respekt og som den viktige ressurs de representerer. De ansatte er en naturlig samarbeidspartner ved videreutvikling av kommunen og den kommunale organisasjonen. De ansatte skal alltid ha muligheter til å utvikle sin kompetanse, og tas alltid med på råd når viktige endringer eller nye oppgaver dukker opp.
Rælingen Arbeiderparti vil:
· Utvikle kvalitetsstandarder for ulike kommunale tjenester
· Sette bestemte mål for saksbehandlingstid
· Videreutvikle servicetorget på Rådhuset til å kunne yte enda bedre og raskere service.
f)
Rælingen Arbeiderparti ønsker å sette ny fart på utviklingen av Rælingen. Kommunen må selv tilta seg en mer aktiv rolle i boligpolitikken, og ikke bare forholde seg til planer som lanseres av utbyggere og grunneierinteresser. Takten i boligbyggingen bør økes noe i forhold til den foreliggende kommuneplan.
Det må satses på et variert boligtilbud og bebyggelse , og kommunen må engasjere seg
spesielt for å skaffe rimeligere boliger til unge i etableringsfasen og andre grupper med spesielle behov. I denne sammenheng må vi aktivt utnytte etablerte statlige støtteordninger.
Målet må være at ungdom som ønsker å etablere seg i sin oppvekstkommune får en reell mulighet til dette.
Ved utbygging av større felter, som f. eks. Smestad, må det etableres utbyggingsavtaler som sikrer at nødvendig infrastruktur bygges ut i takt med behovet.
Rælingen har i dag en forholdsvis høy andel blokkbebyggelse. I framtida må det satses sterkere på tett/lav bebyggelse. Kommunen bør kontinuerlig kunne tilby tomter for selvbyggere.
For å sikre rimelige botilbud er det viktig at grunnlagsinvesteringer som er gjort i tekniske anlegg etc. utnyttes fullt ut. Selv om hovedtyngden av nye større felter må komme sør i kommunen er det også viktig at investeringer som er gjort i de nordre delene får flest mulig kostnadsbærere, og at det foretas en kontrollert og fornuftig fortetting i denne delen av kommunen.
Rælingen Arbeiderparti vil føre en streng politikk for å verne om markagrensa, og eventuell begrenset utbygging i grenseområdet må være begrunnet i sterke allmenne behov, som for eksempel påbygging av Løvenstad Omsorgssenter.
Rælingen har betydelige utfordringer med hensyn til å øke trafikksikkerheten og vedlikeholde veinettet.
Rælingen Arbeiderparti vil:
· Satse på en variert boligbygging over hele kommunen. Utbyggingen av nye større felter må i hovedsak skje sør i kommunen
· Gjøre kommunen til et aktivt redskap i den framtidige boligbyggingen i kommunen
· Bygge universellboliger og rimelige utleieboliger for ungdom i etableringsfasen og andre grupper med spesielle behov i boligmarkedet
· Legge spesiell vekt på tilgjengelighet for funksjonshemmede ved planlegging og bygging
· Verne om markagrensa
· Følge opp den foreliggende plan for økt trafikksikkerhet
g) Næring og arbeidsplasser
Rælingen har i dag svært lav egendekning av arbeidsplasser. Omkring 90 prosent av
de yrkesaktive pendler ut av kommunen, hovedsakelig til Skedsmo, Lørenskog og
Oslo. Det vil ikke være mulig å endre dette hovedbildet vesentlig, men kommunen
bør ved en aktiv politikk kunne trekke til seg flere mindre virksomheter.
Rælingen Arbeiderparti vil:
· legge til rette for småbedrifter
· sikre nye arealer for en begrenset næringsutvikling
· flere lærlinger i kommunale virksomhet
· tilrettelegge for at Leca kan videreføre sin virksomhet i Rælingen
h)
Arbeiderpartiet vil ha en god skole for alle barn. Vi vil bedre kvaliteten og øke kunnskapsnivået i skolen.
I Rælingen er grunnskolen en felles møteplass for alle barn. Det er en viktig kvalitet for barna, skolen og samfunnet. Den gode kvaliteten i den offentlige skolen i Rælingen må sikres og videreutvikles for framtida.
Rælingen Arbeiderparti vil sterkt motsette seg at private interesser og/eller aktører skal drive hele eller deler av undervisningstilbudet i kommunens grunnskoler.
På den måten hindrer vi også utviklingen av et todelt skolesystem.
Rælingen Arbeiderparti vil:
* Tilføre grunnskolen i Rælingen tilstrekkelig med ressurser for å holde kvaliteten
i undervisningen på et faglig høyt nivå. Arbeide for å styrke sosiallærertjenesten
og PPT.
* Gi et gratis leirskoleopphold til alle elevene i grunnskolen
* Styrke samarbeidet mellom skolen og foreldrene.
* Fjerdingby skole bygges ut til en fullverdig tre-parallellers skole.
* Løvenstad skole og Marikollen ungdomsskole rehabiliteres og moderniseres.
* Bygge ny skole i Smedstad-området.
* Bygge nærmiljøanlegg ved Blystadlia og Rud skoler. Slike anlegg kan være
aktuelle også i andre deler av kommunen.
* Sikre trafikksikkerhet og bedre utearealer for elevene ved Rud skole.
* Grunnskolen i Rælingen skal være gratis og fri for reklame.
* Sikre og videreutvikle en god skolefritidsordning for alle som trenger det
I)
Barnehager utgjør et godt omsorgstilbud for barn, og er også viktige for språkopplæring og integrering av barn med innvandrerbakgrunn. Det viktigste nå er å bygge flere barnehager, slik at alle som ønsker det får en barnehageplass. Det må være en prioritert oppgave for kommunen å være pådriver for utbygging av et tilstrekkelig antall plasser.
Rælingen Arbeiderparti vil følge opp Stortingets vedtak om å innføre lovfestet rett til
barnehageplass, og halvering av foreldrebetalingen til maksimalt 1500 kroner per
måned per. plass.
Rælingen Arbeiderparti vil:
· Bygge det antall nye barnehageplasser som er nødvendig for å nå full dekning. Bygge minst to nye barnehager i kommende periode. Utbygging kan skje både i kommunal regi og i samarbeid med private aktører på området såfremt disse kan innpasses i kommunens barnehageplan.
· Nye barnehager må bl.a. komme i Smedstad- og Furukollen-området.
· Opptaket av barn i private og kommunale barnehager skal fortsatt samordnes.
· Følge opp Stortingets vedtak om reduksjon av foreldrebetalingen til maksimum 1500 kroner pr. måned pr. plass. Alle økte statlige overføringer med sikte på reduksjon av foreldrebetalingen skal nyttes til formålet.
j)
Rælingen har en forholdsvis yngre befolkning enn andre kommuner på Romerike, og langt yngre enn landsgjennomsnittet.
I åra framover vil dette bildet endre seg noe, og andelen eldre (67 år eller mer) vil øke ganske sterkt også i vår kommune. Økningen vil være størst for de aller eldste (80 år eller mer).
Behovet for helsetjenester, pleie og omsorg øker med økende alder.
Rælingen Arbeiderparti mener at alle eldre skal ha den hjelp og den omsorg de trenger - når de trenger det. Det er Rælingen kommunes ansvar å sørge for at tilbudet er tilstrekkelig både hva gjelder kvalitet og omfang, og dette vil være en av de viktigste utfordringene for kommunen i årene framover.
Hovedansvaret for drift av pleie- og omsorgstjenester må ligge på kommunen, men kan suppleres med private tilbud dersom dette kan innpasses i de kommunale planene på en hensiktsmessig måte. Det må etableres en sammenhengende kjede av tilbud, og der den enkeltes behov må være avgjørende for omfanget av det tilbud som skal gis.
Undersøkelser viser at kommunen vil trenge minst 42 nye institusjonsplasser fram til år 2015. Også behovet for hjemmebaserte tjenester vil øke sterkt.
Rælingen Arbeiderparti vil:
· Gjøre tilbudene i eldreomsorgen til et hovedsatsingsområde i årene framover.
· Snarest mulig frigjøre underetasjen ved Fjerdingby Bo- og omsorgssenter til ca. 14 nye institusjonsplasser.
· Vurdere tilbygg av ny fløy ved Løvenstadtunet, samt mer effektiv utnyttelse av tilgjengelige arealer ved Fjerdingby og Løvenstad Omsorgssentre.
Tilbudet til aldersdemente må styrkes, evt. med en egen avdeling.
· Videreføre og styrke den gode kvaliteten i kommunens hjemmebaserte tjeneste
· Opprettelse av eldresenter i Blystadlia
· Antall trygghetsalarmer må økes.
k)
Sosial trygghet
Alle mennesker kan komme opp i situasjoner der man trenger hjelp for å mestre sin livssituasjon. Kommunen er lovmessig forpliktet til å utvikle et sosialt sikkerhetsnett som kan hjelpe og ta vare på de som av ulike grunner ikke klarer alle sine forpliktelser eller mestrer hverdagen.
Økende arbeidsledighet og gjeldsproblemer medfører at flere får behov for sosial hjelp.
I flere tilfelle kan det være sammensatte problemer med svært kostnadskrevende brukere. Et styrket interkommunalt samarbeid kan gi sterkere faglige,mer kostnadseffektive og bedre løsninger. Eksempler på dette kan være tiltak for funksjonshemmede og psykiatrien.
Det er konstatert betydelige rusproblemer i enkelte miljøer i kommunen. Kommunen må på ulike måter delta i bekjempelsen av dette, og med hovedvekt på forebyggende arbeid blant ungdom.
Rælingen Arbeiderparti vil:
· Sikre nødvendige tiltak for mennesker som trenger kommunens bistand for kortere eller lengre tid
· Samarbeide med Aetat, trygdeetat og andre for å tilrettelegge for grupper med spesielle vansker i arbeidsmarkedet. Sikre videre kommunal drift av ROAS.
· Ta initiativ til og videreutvikle et interkommunalt samarbeid spesielt for grupper med tunge faglige og/eller kostnadskrevende tilbud.
· Styrke barnevernet for å få saksbehandlingstiden ned
· Prioritere det forebyggende barnevernet, bl.a gjennom utekontakt, helsestasjon for ungdom og støtte til natteravning.
l) Kommunen har ansvaret for at det gis helsetjenester på et faglig høyt nivå til innbyggerne, og at det holdes et sterkt trykk på forebyggende helsearbeid over et bredt spekter.
Legetjenesten er selve fundamentet i helsetilbudet, og må sikres økte ressurser i årene framover.
Rælingen Arbeiderparti vil:
· Sørge for at også Rælingen kommune får besatt stillingen som kommunelege
· Samarbeide med legesentrene på Fjerdingby og Løvenstad om videreutvikling av helsetjenestene, bl.a. opprettelse av en ny legehjemmel for å oppfylle intensjonene i fastlegeordningen
· Videreføre driften av helsestasjonene, og styrke jordmortjenesten. Satse videre på egen helsestasjon for ungdom.
· Vurdere muligheten for at større deler av skoletannhelsetjenesten kan ivaretas i egen kommune
m)
Oppvekst, idrett og kultur - et satsingsområde for Rælingen kommune
Et godt fritidstilbud for barn og unge er viktig for å sikre et godt oppvekstmiljø. Kommunen må stille anlegg for idrett og kultur til disposisjon, blant annet ved å inngå avtaler med idretten og andre frivillige organisasjoner. Arbeiderpartiet vil at skoleanleggene i større grad enn i dag skal kunne tas i bruk av hele nærmiljøet.
Rælingen Arbeiderparti vil:
a. Styrke samarbeidet og øke bevilgningene med hovedvekt på de frivillige organisasjonene som påtar seg viktige funksjoner for barn og ungdom på fritida.
b. Utrede framtidig bruk av Marikollen Idrettspark, herunder bygging av flerbrukshall og skolefritidsordning for Fjerdingby krets.
c. Gratis halleie for barne- og ungdomsidretten
d. Gjenopprette utekontakt-virksomheten
e. Utrede framtidig bruk av Torva-området til et mangfoldig aktivitetsområde. Videreføre og videreutvikle virksomheten ved ungdomshuset på Aamodt
f. Etablere ungdomshus i Blystadlia i forbindelse med bygging av nærmiljøanlegg
g. Gjeninnføre en ordning med kommunalt betalte tilsynsvakter ved utleie av kommunale anlegg
h. Ha spesielt fokus på fritidstilbud for funksjonshemmede barn og ungdom
i. Arbeide aktivt for integrering av innvandrerungdom
j. Etablere kunstgressbane på Sandbekken i samarbeid ned Løvenstad Fotballklubb
k. Videreutvikle kulturskolen og den kulturelle skolesekken
l. Verne om kongeveien/middelalderveien gjennom Rælingen
m. Opparbeide turveier Stormyra-Sandbekken og Blystadlia-Marikollen og sørge for at disse så langt det er praktisk/økonomisk mulig også er tilrettelagt for rullestolbrukere
n. Satse på turveier og opparbeidelse av løyper i marka. God tilgjengelighet må sikres fra alle deler av kommunen.
