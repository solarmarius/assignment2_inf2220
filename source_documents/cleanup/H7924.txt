
19.10.2003
Unge Venstre
Presseuttalelse fra Unge venstres landsmøte 2003
For umiddelbar publisering
- Send sivilarbeiderne ut av landet
- Regjeringen må opprette en egen hær av sivilarbeidere til bruk i fredsskapende operajoner og fredsarbeid i utlandet. Unge, engasjerte og fredselskende sivilarbeidere må kunne jobbe for fred, ikke-vold og en bedre fremtid i et annet land, fremfor å koke kaffe og kopiere på et kontor i Noge, sier nyvalgt leder i Unge Venstre, Lars-Henrik Michelsen.
Hvert år søker omlag 2000 unge menn siviltjeneste. Justisdepartementets budsjett gir rom for at ca. 1500 av dem hvert år kan gjennomføre tjenesten.
- En ordning hvor utenriksdepartementet fullfinansierer opptil 500 utenlandssivilarbeidere vil kunne gjennomføres uten at gode norske oppdragsgivere mister sine sivilarbeidere, og sivilarbeiderne vil i aller høyeste grad få en viktig og givende tjeneste, sier Michelsen.
- Vi synes det er veldig bra at justisdepartementet nå har tatt grep for å innføre rettferdighet og mening med siviltjenesten. Tjenestetiden forkortes med en måned, alle som har ventet i to år eller mer på å få gjennomføre tjenesten sin får amnesti, og voldsforebyggende oppdragsgivere og frivillige organisasjoner prioriteres i fordelingen av sivilarbeidere. Nå er det på tide å sende sivilarbeiderne ut i verden!
Justisdepartementet har sivilarbeidere, utenriksdepartementet har bistandsmidler, NORAD og frivillige organisasjoner har kompetansen, og sivilarbeiderleirene Dillingøy og Hustad har ledige undervisningsrom og senger.
- Nå må justisministeren og utviklingsministeren ta initiativ til snarest å få opprettet en innsatsstyrke av sivilarbeidere til internasjonale oppdrag for fred og ikke-vold, avslutter Michelsen.
Unge Venstre arrangerte i helgen Landsmøte i Røyken, og i tillegg til ny leder ble Audun Rødningsby og Olav A. Røssaak valgt som henholdsvis politisk- og organisatorisk nestleder.
