
11.5.2004
Stortingsrepresentant Morten Lund, Senterpartiet:
Revidert Nasjonalbudsjett: Regjeringens passive næringspolitikk koster oljemilliarder.
- Regjeringen bruker mer oljepenger enn opposisjonspartiene. Oljepengene må nå brukes til å betale sykepenger og uføretrygd i stedet for å skape nye, friske arbeidsplasser, sier Morten Lund, finanspolitisk talsmann i Senterpartiet.
I forslaget til Revidert nasjonalbudsjett øker Regjeringen bruken av oljepenger med 4,5 mrd. kroner til 55,2 mrd. kroner. - I statsbudsjettet for i år brukte Senterpartiet 1,2 milliarder mindre enn det Regjeringen gjør nå. Vårt opplegg ville skapt 17.000 flere arbeidsplasser. Da ble vårt underskudd omtalt som uansvarlig av finansministeren. Han kaster bumerang i små rom, sier Lund.
Vekst uten jobber
Oljepengene blir brukt til å dekke inn stigende sosiale utgifter: Sykepengene øker med 1,5 mrd. kroner, og utgiftene i forbindelse med uførhet stiger med 1,15 mrd. kroner.
- Senterpartiet ønsker en lurere finanspolitikk, der man tenker forebyggende i forhold til helse og driver en aktiv næringspolitikk for å skape nye arbeidsplasser.
Dette vil motvirke utsliting i og utstøting fra arbeidslivet, som er hovedårsaken til de galopperende sosiale utgiftene, mener Lund.
- Skarve 100 mill. kroner mer til helseforetakene er ingenting i forhold til behovet.
Veksten i norsk økonomi er nå på ny like stor som under Sentrumsregjeringens glanstid; over 3 pst. i året. Samtidig synker arbeidsledigheten lite, og sysselsettingen øker minimalt.
- Vi har nå en forbruksdrevet økonomisk vekst som ikke påvirker arbeidsmarkedet i nevneverdig grad. Samtidig gjennomfører Regjeringen kutt i budsjettene til veibygging,
Innovasjon Norge, forsknings- og utviklingskontrakter og markedsføring av reiselivsnæringen, som heller ikke stimulerer til nye jobber.
Kommunale kirker - det trengs mer enn bønner
Kommunenes skatteinntekter svikter med 1,2 mrd. kroner, og blir ikke kompensert. Regjeringen melder videre at forslaget i Revidert nasjonalbudsjett innebærer reduserte bevilgninger til kommunene over statsbudsjettet på om lag ½ mrd. kroner.
- Det er kommunene som produserer og tilbyr lokal velferd og offentlige goder. Derfor er det skuffende og overraskende at Regjeringen ikke benytter anledningen til å bedre
forholdene i kommunene, sier Lund.
- Det mest oppsiktvekkende er likevel at Bondevik ikke følger opp Senterpartiets forslag fra i fjor om en statlig låneordning for oppussing og vedlikehold av kirker. Selv KrF burde ha innsett at det er penger, ikke bønner, som må til for å holde kirkene i stand.
