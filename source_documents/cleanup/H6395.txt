
18.11.02
Arbeiderpartiet, stortingsgruppa
Arbeid og velferd
I Arbeiderpartiets alternative budsjett for 2003 satses det på trygging av arbeidsplassene og bedre skole og eldreomsorg i kommunene. Arbeiderpartiet har dessuten valgt å bruke mer enn en milliard kroner på å rette opp usosiale kutt i Regjeringens budsjettforslag.
2,3 milliarder kr. for å sikre og skape arbeidsplasser
Arbeiderpartiet har i sitt alternative budsjett en "næringspakke" på om lag 2,3 milliarder kroner. Industriens organisasjoner har sterkt understreket betydningen av å øke avskrivningssatsene for maskiner for å bedre lønnsomheten og bidra til å sikre arbeidsplasser. Arbeiderpartiet foreslår en økning i avskrivningssatsene fra 15 til 20 prosent. Det skal satses mer på distriktsutvikling og SND. Arbeiderpartiet foreslår å øke antall arbeidsmarkedstiltak med 1 700 plasser utover det Regjeringen foreslår, samtidig som Aetat tilføres mer midler.
Arbeiderpartiet vil opprettholde dagens regler for dagpenger og permitteringer. Som en del av "næringspakken" økes bevilgningene til samferdsel, fordi et godt utbygget transportsystem er viktig for næringslivet i distriktene. Arbeiderpartiet går også inn for at nettolønnsordningen for ansatte i fergerederiene og refusjonsordningen for sjøfolk i NIS og NOR blir opprettholdt.
3 milliarder kr. mer til skole, barnehager og eldreomsorg i kommunene
Det er kommunene og fylkeskommunene som skal sikre innbyggerne tilstrekkelig med barnehageplasser, en god skole, en god eldreomsorg og helse- og sosialtjenester. Derfor må kommuner og fylkeskommuner ha økonomiske rammer som gjør dem i stand til å tilby de tjenestene befolkningen har behov for.
For å styrke kommunesektorens økonomi foreslår Arbeiderpartiet å øke kommunesektorens inntekter med til sammen tre milliarder kroner mer enn i Regjeringens forslag. Av dette er om lag 1,9 milliarder kroner økning i kommunesektorens frie inntekter.
Arbeiderpartiet vil øke de øremerkede tilskuddene med over en milliard kroner. Økningene går til skolefritidsordningen, til barnehager, til gratis leirskole, til utlånsordning for skolebøker i videregående skole, til kulturbygg og til lokalt miljøarbeid. Arbeiderpartiet vil også øke overføringen til regional utvikling i fylkeskommunen. Denne økningen skal i hovedsak brukes til næringsutvikling i regi av SND.
På grunn av Regjeringens dårlige kommuneøkonomiopplegg har de aller fleste av landets kommuner varslet til dels betydelige kutt i sine budsjetter neste år, noe som blant annet innebærer kutt i bevilgningene til skole og eldreomsorg. Arbeiderpartiet mener det er viktig at fellesskolen, der de aller fleste barn går, har høy kvalitet. I stedet for en kraftig økning i tilskuddet til private skoler, slik Regjeringen foreslår, mener Arbeiderpartiet det er riktig å øke kommunenes rammetilskudd, slik at det kan satses mer på den offentlige skolen.
For å få fortgang i rehabilitering og vedlikehold av skolebygg ble det i 2002 innført en låneordning for skolebygg. Regjeringen foreslår å øke lånerammen med en milliard i 2003. Arbeiderpartiet mener at dette er for lite i forhold til opptrappingsplanen og foreslår å øke lånerammen med ytterligere en milliard kroner, til to milliarder kroner.
Nei til usosiale kutt i velferdsordninger
Regjeringen har foreslått en rekke usosiale kutt i mange velferdsordninger. Denne politikken mener vi er gal. Arbeiderpartiet mener at personer som har store helseutgifter, for eksempel kronisk syke, skal få hjelp av fellesskapet til å dekke utgiftene.
I budsjettet for 2003 vil Arbeiderpartiet:
Fortsatt ha fritak for egenandeler på blå resept for eldre over 67 år og uføre
Ha en lavere egenandel - taket settes til 1.600 kroner
Opprettholde dagens fribeløp på 1 G for arbeidsinntekt for uførepensjonister
Opprettholde gravferdsstøtten
Bevilge mer til datautstyr for funksjonshemmede
Opprettholde særfradrag for store sykdomsutgifter (regjeringen foreslår tak på 18.200 kr)
Opprettholde småbarnstillegget i barnetrygden.
Arbeiderpartiet vil ta igjen etterslep i trygdeoppgjøret for 2003
Arbeiderpartiet mente at Regjeringen Bondevik II ikke gav riktig kompensasjon for lønnsutvikling og etterslep under trygdeoppgjøret i mai 2002. Av prinsipielle hensyn ville ikke Arbeiderpartiet sette forhandlingsinstituttet om trygdene til side ved å fremme et annet forslag i vår. Imidlertid vil Arbeiderpartiet sikre at oppgjøret for 2002 ivaretas slik retningslinjene bør forstås. Arbeiderpartiet vil derfor ta igjen etterslepet fra trygdeoppgjøret i 2002 i forbindelse med neste års trygdeoppgjør. Pensjonistene skal etterbetales fra 1. mai 2003.
Arbeiderpartiets opplegg innebærer 6,8 milliarder i skatte- og avgiftslettelser
Arbeiderpartiets budsjettforslag for 2003 har en samlet skatte- og avgiftslettelse på 6,8 milliarder kroner i forhold til 2002. Arbeiderpartiets netto skatte- og avgiftslette er om lag 3,8 milliarder kroner lavere enn Regjeringens forslag. Arbeiderpartiets skatteøkninger vil først og fremst føre til økt skatt for folk med høye inntekter, store aksjeutbytter og store formuer. Lønnsfradraget justeres, slik at de med lave inntekter får skattelettelse.
