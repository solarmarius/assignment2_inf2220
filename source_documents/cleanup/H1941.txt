
Tirsdag 15. desember 1992
Odd Holten (KrF) etter budsjettforliket:
STYRKET GRENSEKONTROLL I ØSTFOLD
Budsjettforliket mellom Arbeiderpartiet og sentrumspartiene har muliggjort en tilleggsbevilgning på ti millioner til tollvesenet, noe som ikke minst vil komme grensekontrollen i Østfold til gode. Det sier Kristelig Folkepartis finanspolitiske talsmann Odd Holten.
Forsterket grensekontroll på Ørje og Svinesund vil ha en dobbel effekt, mener Odd Holten. Dels virker det forebyggende når det gjelder forsøk på smugling, dels fører det til en høyere avslørings-frekvens. Det så man ikke minst under den forsterkede kontrollen under Gulf-krigen for snart to år siden: Antall beslag økte betraktelig, sier Odd Holten.
-Tolletatens tillitsvalgte i Østfold har i samtaler med meg påpekt at Østfold mer og mer blir et "transittland" når det gjelder smugling av alkohol og narkotika.
I tillegg til at grenseovergangene på Ørje og Svinesund, blir Kongsvinger tilgode-sett ved hjelp av de ti millionene til tollvesenet, sammen med Storlien grenseovergang i Trøndelag og Storskog i Finnmark.
