
24.06.03
KrFU
KrFUs Landsmøte 2003: Mer forskning på ettervirkninger ved abort
Stortinget må bevilge mer penger til forskning på psykiske ettervirkninger ved abort. Alle kvinner må dessuten få rådgivning før aborten utføres. Vi kan ikke lenger fortrenge at mange kvinner får psykiske problemer i etterkant av et abortinngrep, uttaler KrFUs landsmøte.
Det må settes fokus på kvinners helse i abortdebatten. Kvinner utsettes for en enorm påkjenning i forbindelse med uønskede svangerskap. KrFU foreslår at det innføres en 24-timers venteperiode fra rådgivningen finner sted til aborten kan utføres, for å bremse dette presset. Rådgivningen bør inneholde informasjon om risikoen for ettervirkninger ved abortinngrep, samt de mulighetene som finnes for alternativer til abort.
Flere kvinner kan få psykiske problemer etter en abort. Dette er et tabubelagt område som KrFU nå ønsker et fokus på. Grunnet lite forskning vet vi svært lite om omfanget på problemet. Det er bare utført tre forskningsprosjekter siden abortloven ble vedtatt.
Vi krever nå at regjeringen tar initiativ til mer forskning på ettervirkningene av abort. Dette må følges opp med bevilgninger fra stortinget, uttaler KrFU.
