
4. juli 2001
Jens Stoltenberg
St@tsministerbrev
- Jeg går til ferie med en veldig klar følelse av at vi kan snu de dårlige målingene til et godt valg. Ikke bare fordi jeg mener at vi har vist gode resultater gjennom våre 15 måneder i regjering, og ikke bare fordi jeg vet at Arbeiderpartiet kan og vil drive god valgkamp. Men først og fremst fordi jeg mener vi har de beste politiske svarene på de utfordringene Norge står overfor og fordi jeg mener disse svarene vil gjøre større inntrykk på velgerne når det nærmer seg den virkelige meningsmålingen - valget den 10. september, skriver Jens Stoltenberg i St@tsministerbrev 4. juli 2001.
Kjære@-brevvenn
De siste ukene har vi opplevd store svingninger på meningsmålingene. Høyre seiler i sterk medvind, Arbeiderpartiet har falt kraftig siden april og to av sentrumspartiene ville med dagens målinger falle ut av Stortinget.
Jeg skal være den siste til å si at dette ikke er dramatiske endringer. Og jeg vil være helt klar: Vi må ta inn over oss at vår politikk og våre resultater ikke har greid å svinge velgerne i vår retning. Tendensen i den ene målingen forsterker gjerne tendensen i den neste. Derfor blir det mange negative nyheter på en gang.
Likevel: Jeg går til ferie med en veldig klar følelse av at vi kan snu de dårlige målingene til et godt valg. Ikke bare fordi jeg mener at vi har vist gode resultater gjennom våre 15 måneder i regjering, og ikke bare fordi jeg vet at Arbeiderpartiet kan og vil drive god valgkamp. Men først og fremst fordi jeg mener vi har de beste politiske svarene på de utfordringene Norge står over for og fordi jeg mener disse svarene vil gjøre større inntrykk på velgerne når det nærmer seg den virkelige meningsmålingen - valget den 10. september.
Noen har sagt i det siste at vi er for dårlige til å lytte - at vi ikke fanger opp stemningene i folket og det sterke engasjementet for lavere skatter og avgifter. Til dette vil jeg si: Jo - vi lytter, ser og registrerer dette. Det er ingen tvil om at skatter og avgifter engasjerer, og det er for meg ingen tvil om at det er dette som ligger til grunn for først Fremskrittspartiets og så Høyres sterke framgang.
Men jeg tror ikke det vil imponere noen om Arbeiderpartiet lyttet ved å kaste seg om og love mange titalls milliarder i skattelette. Rett og slett fordi vi er grunnleggende uenige i den kursen Høyre og Fremskrittspartiet vil inn på. Flere titalls milliarder i skattelette til de som har mest fra før kan aldri bli vår politikk. Vi mener det er uansvarlig, vi mener opplegget vil skape dårligere velferd for folk flest og vi mener det vil svekke vår mulighet til å lage et enda bedre helsevesen for alle, en trygg alderdom for alle våre eldre og en bedre skole og flere og billigere barnehager for barn og ungdom.
Men vi fanger opp de budskapene folk sender til oss, også om skatter og avgifter. Det var Arbeiderpartiet som gjennomførte sterke reduksjoner i overtidsskatten.
Vi har sagt klart i fra om at det samlede skatte- og avgiftsnivået ikke vil øke til neste år. I neste års budsjett vil vi foreslå at langt færre nordmenn skal betale toppskatt. Vår regjering er den første som har redusert bensinavgiftene. Målt etter hvor mye bensin du kan kjøpe for en timelønn, har Norge i dag Europas nest laveste bensinpriser. Og fra 1. juli resulterte den halve matmomsen i at vi alle kan handle billigere mat. Dieselavgiftene og alkoholavgiftene har også gått ned.
Men vi lytter også til et annet budskap: Målingene viser at når det kommer til stykke så er ikke skatt og avgifter den viktigste saken. Viktigst er skole og utdanning, helse og sosial-spørsmål og barn og ungdom. Og målinger viser at i valget mellom trygghet for lønn under sykdom og skattelette, så velger et solid flertall det første.
Dette er saker godt i tråd med Arbeiderpartiets politiske budskap. For de som har mest fra før, vil Høyres forslag til skattelette virkelig monne. En person med 1 million i aksjeutbytte vil få en skattelette på over 100.000 kroner. Men for en person med lønn under 300.000 vil det handle om rundt 700 kroner i skattelette. Og de pengene - pluss noen hundrelapper til - vil forsvinne med bare én sykedag uten lønn. Om man virkelig skulle bli rammet av et års sykdom, vil Høyres opplegg redusere sykelønnen med 30.000. Det er tall som virkelig monner for folk flest - den gale veien.
Og noen få hundrelapper i skattelette til de fleste vil fort forsvinne når barnehageplassene blir dyrere, skolefritidsordningen blir dyrere og en lang rekke andre velferdstilbud etter hvert vil få en større egenandel når Høyre skal finne inndekning for nye milliarder i skattelette. Det er dette som er så skjevt i Høyres skattelettebudskap: Det handler om dype kutt i velferd som kommer til alle til gode - mens gevinsten kanaliseres til de som har mest fra før.
Skattenivået i Norge er høyere enn i mange andre land. Men så har vi da også utviklet det høyeste velferdsnivået i verden, og vi har lavere skatter enn våre nordiske naboer. Jeg er overbevist om at vi kan gjøre det enda bedre ved å ha enda større ambisjoner for hva vi kan få til i fellesskap - der vi strekker oss etter å sikre at alle får bedre og like gode tilbud, tilbud av høy kvalitet og tilpasset en ny hverdag.
Vi skal ha rett til å stille store krav til de velferdsordningene vi betaler for sammen. Vi kan ikke love den største skatteletten - men vi kan love at alle skal få mer igjen for den skatten de betaler.
Ja, dette bør være gode saker for oss å arbeide for. Men det gjenstår fortsatt for oss å vise at vi er det rette valget for langt flere. Det er det valgkampen skal handle om.
Men først skal det handle om ferie. Nå fortjener politikere og velgere en pause fra politikken noen uker. Men langt bak i hodet på hver og en av oss kan vi spørre: Hva er viktigst nå? I august skal vi drive valgkamp der vi viser at hvis velferd er viktigst, så er Arbeiderpartiet det rette valget.
Den valgkampen gleder jeg meg til.
