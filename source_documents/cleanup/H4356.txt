
onsdag 6. desember 2000 21:04:29
Venstre om Kirke-, utdannings- og forskingskomiteens innstilling:
Sentrumspartiene sikrer mangfold i skole-Norge
Venstre og de andre sentrumspartiene har bidratt til å gi folkehøyskoler, private skoler og private høyskoler akseptable rammevilkår også neste år. Det sier Venstres medlem i Stortingets utdanningskomité, Odd Einar Dørum, etter at komiteens budsjettinnstilling ble lagt fram i ettermiddag.
Arbeiderpartiet la opp til systematisk å gi dårligere rammevilkår til folkehøyskoler, høyskoler utenom det statlige systemet og andre viktige deler av mangfoldet i skole-Norge, sier Dørum. Nå er folkehøyskolene tildelt 10 mill kr i lønnskompensasjon, og stipendordningen for 19-åringer som er viktig for rekrutteringen til folkehøyskolene beholdes ved å bevilge 17 mill kr til formålet. De private skolene styrkes med 24,5 mill kr, og de private høyskolene med 30,7 mill kr ut over Regjeringens forslag. Sentrumspartiene har i tillegg forbeholdt seg retten til å komme tilbake til privatskolenes økonomi i Revidert Nasjonalbudsjett 2001.
