
5.5.2003
Sp
Morten Lund
Senterpartiet vil ikke gamble bort oljeformuen: PETROLEUMSFONDETS MIDLER MÅ SIKRES BEDRE
Senterpartiet foreslår i et privat forslag at andelen av nytilført kapital som investeres i aksjer
ikke skal overstige 25%, og at det i perioder kan investeres kun i obligasjoner som har vist seg å gi en stabil avkastning. Forslaget omfatter også kapitalen i Norges Banks valutareserver.
Statens Petroleumsfond har siden 1998 plassert 40% av sin kapital i aksjer i utlandet. Siden år 2000 har avkastningen av aksjene vært negativ - i 2002 minus 24.4%. Obligasjonene ga i 2002 en positiv avkastning på 9.9%. Korrigert for den sterke kronekursen var Petroleumsfondets tap i 2002 på 28.4 milliarder kroner. Til sammenligning var innbetalt rente til Husbanken og Lånekassa 13 milliarder.
I Revidert Nasjonalbudsjett i mai 2002 ble Petroleumsfondet kapital ved årets slutt anslått til 776 milliarder kroner. Resultatet ble 609 milliarder selv om det i løpet av året var tilført 125 milliarder.
Senterpartiet mener de resultater som er oppnådd de siste år ikke er i samsvar med den investeringsstrategi som Stortinget har sluttet seg til. I Nasjonalbudsjettet for 2003 er denne beskrevet slik "..forvaltes på en forsvarlig måte hvor siktemålet er høy avkastning innafor moderat risiko".
Bakgrunnen for forslaget er de enorme tap de senere år, usikkerheten om aksjemarkedets utvikling, samt det faktum at tapene ikke har påvirket Norges Banks plassering av fondenes nytilførte kapital. Flere representanter for meglerbransjen uttrykker i dag at mulighetene for fortsatt nedgang i aksjemarkedet er like store som mulighetene for oppgang.
