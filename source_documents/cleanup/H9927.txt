
2.3.2006
Inge Lønning Helsepolitisk talsmann for Høyre
HØYRE SØRGET FOR HISTORISK PRIORITERING AV PASIENTER MED PSYKISKE LIDELSER OG RUSAVHENGIGE.
Høyres helse- og omsorgsminister Ansgar Gabrielsen, instruerte de regionale helseforetakene om å prioritere pasienter med psykiske lidelser og rusavhengige høyest i 2005. De årlig meldingene fra helseforetakene viser nå at dette for første gang i historien er innfridd. Vi er glad for at vi maktet å sette disse pasientene øverst på prioriteringslisten, sier Høyres helsepolitiske talsmann Inge Lønning.
Fra politiske løfter til realitet
Helt siden opptrappingsplanen for psykisk helse ble vedtatt i Stortinget i 1998 har det vært bred politisk enighet om at tilbudet til pasienter med psykiske helseproblemer skal prioriteres i helsetjenesten. På samme måte har det vært et mål å styrke tilbudet til rusavhengige. Likevel har det somatiske helsetilbudet økt klart mest de siste årene. Men Høyres helse- og omsorgsminister formulerte et styringssignal som helseforetakene ikke kunne komme utenom, nemlig at aktiviteten innenfor psykisk helsevern og rusbehandling skulle øke mer enn aktiviteten innenfor somatikk. Ni år etter at Inge Lønning ledet et offentlig utvalg om prioriteringer i helsetjenesten, kan Høyres helsepolitiske talsmann konstatere at Høyre sørget for å prioritere dem som trenger det mest.
Fortsatt nødvendig å prioritere psykisk helsevern og rusbehandling
Selv om vi har gitt pasienter med psykiske lidelser og rusavhengige et løft, er det ingen grunn til å hvile på laurbærene, understreker Lønning. Helsetilsynet har nylig avdekket at pasienter med alvorlige psykiske lidelser ofte utsettes for tvang og mangler noe så grunnleggende som et eget hjem. Vi vet også at mange rusavhengige venter for lenge på hjelp. I mellomtiden utsettes den rusavhengige selv og deres familier for betydelige belastninger. Høyre vil arbeide for at helsetjenesten først og fremst skal fokusere på et bedre tilbud til disse pasientene. Legeforeningens forslag til tiltak for rusavhengige ønskes velkommen, og jeg vil utfordre Helse- og omsorgsministeren til å følge opp forslaget om en kvalitetsreform i rusbehandlingen.
