
12.05.03
Åslaug Haga, leder i Senterpartiet
Åslaug Haga krever svar fra Justisministeren om myndighetenes befatning med norsk-irakers krigsinnsats
- Justisministeren må svare på hvilken rolle norske myndigheter har spilt når en norsk-iraker ble rekruttert til krigen i Irak, fastslår Åslaug Haga. Haga gikk lørdag ut i VG og krevde en rask orientering i denne saken. Hun har nå sendt et skriftlig spørsmål til Justisminister Dørum.
VG avslørte 10.05 at Politiets Sikkerhetstjeneste, PST, skal ha gitt sin godkjenning av at en 36-årig norsk-iraker ble rekruttert av et amerikanskledet nettverk og sendt til krigen i Irak. - Vi må få klarhet i hva slags rolle PST har spilt i rekrutteringsarbeidet til disse aktivitetene i Irak. Dersom norske myndigheter direkte eller indirekte har støttet opp om den amerikanskeledede krigføringen i Irak, vil dette være et brudd på Stortingets beslutning om ikke å støtte krigen i Irak. Dette er i såfall svært alvorlig, slår Haga fast.
Både norsk-irakeren og ordføreren i hans hjemkommune Risør, Lars Lauvhjell, hevder i dagens VG at både PST og UDI skal ha vært informert og gitt sin "godkjenning" før mannen reiste til Irak for å delta i kampen sammen med amerikanerne. Nå varsler imidlertid UDI at de vil trekke tilbake mannens flyktningestatus i Norge fordi han reiste tilbake til Irak. - Kan UDI gjøre dette dersom de hadde gitt sin velsignelse på forhånd, og hva slags godkjenning har det eventuelt vært snakk om, spør Åslaug Haga. - Vi må snarest få klarhet i hendelsene og ansvarsfordelingen i saken. Både av hensyn til norsk-irakeren og hans familie, men også for å få klarhet i om norske myndigheter har brutt med Stortingets forutsetninger i denne saken, avslutter hun.
