
6.12.2003
Venstres landsstyre
(Til red: Noen redaksjoner mottok en gal versjon av denne uttalelsen, som mangler en viktig setning i siste avsnitt. Det er derfor viktig at det er denne versjonen man forholder seg til i redaksjonene.)
Miljøet er viktigst for Venstre
Regjeringen skal med det første ta stilling til hvilke blokker som skal være med i 18. konsesjonsrunde og videre oppfølging av konsekvensutredningen av helårlig petroleumsvirksomhet i området Lofoten ­ Barentshavet.
Både i gjeldende stortingsvalgprogram og i senere landsmøtevedtak, så sent som på landsmøtet i 2003, har Venstre uttrykt motstand mot oljeaktivitet i disse områdene fordi dette dreier seg om viktige fiskeområder som er svært utsatt for forurensning.
Venstres landsstyre erkjenner at grunnlaget for Samarbeidsregjeringens politikk er nedfelt i Sem-erklæringen hvor det bl.a. står følgende: "Samarbeidsregjeringen vil foreta en konsekvensutredning av helårig petroleumsaktivitet i de nordlige havområder fra Lofoten og nordover. Inntil en slik plan er på plass, åpnes ikke Barentshavet ytterligere for petroleumsvirksomhet. Regjeringen vil legge opp til en helhetlig forvaltningsplan for Barentshavet, der hensynet til miljø, fiskerier, petroleumsvirksomhet og sjøtransport vurderes samlet. Regjeringen vil også foreta en vurdering av petroleumsfrie fiskerisoner. Vurderingen skal omfatte områdene fra Lofoten og nordover, inkludert Barentshavet." Venstres landsstyre har tillit til at Venstres regjeringsmedlemmer og stortingsgruppe vil arbeide aktivt for å få gjennomslag for gode og miljøvennlige løsninger i regjeringens arbeid med disse spørsmålene. Venstres posisjon i norsk politikk er en avgjørende faktor for en god miljøpolitikk, og det er avgjørende for Venstres troverdighet at Regjeringen konkluderer med løsninger som Venstre kan stå inne for. Venstres Landsstyre mener at det er uaktuelt å åpne for petroleumsaktivitet i havområdene utenfor Lofoten. Venstres landsstyre gir med bakgrunn i det ovenstående partileder og Venstres Stortingsgruppe fullmakt til å trekke de nødvendige konklusjoner.
