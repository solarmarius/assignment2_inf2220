
Mandag 21. oktober 1996
Stortingsrepresentant Are Næss (KrF):
FLERE LEGESTUDENTER I NORGE - IKKE I UTLANDET!
-Det må være helt klart at det skal være en nødløsning og ikke en sovepute når helseministeren nå går ut og foreslår kjøp av plasser for norske medisinstudenter i utlandet. Muligheten for å øke studiekapasiteten på medisin i Norge må derfor utredes. Det sier stortingsrepresentant Are Næss (KrF, Hordaland). Næss er selv professor i medisin.
-Utenlandsstudentene har vært helt nødvendige for norsk helsevesen, og internasjonal bakgrunn er verdifull og positiv. Men vi kan ikke komme oss ut av legemangelen ved å kjøpe studieplasser i utlandet. Det vil hverken være moralsk, faglig eller økonomisk riktig, sier Are Næss.
-Prognosene peker mot økende legemangel fram mot år 2030. Det er dessuten en betydelig bruk av overtid som tildekker behovet for enda flere stillinger. Hverken samfunnet eller legestanden er tjent med overdreven overtid, sier han.
Are Næss minner om at Stortinget har vedtatt å øke opptaket til medisinstudiet med 75 plasser, men dette er ikke tilstrekkelig. Kristelig Folkeparti vil derfor be helseministeren, i samråd med de medisinske fakulteter, å utrede muligheten for enda flere studieplasser.
-I den forbindelse bør det legges vekt på at utdanningen får en distriktspolitisk profil, slik Universitetet i Bergen har lagt opp til ved å ta i bruk sentralsykehusene i Rogaland og Sogn og Fjordane i undervisningen. Det er også viktig at Universitetet i Tromsø får mulighet til å ta inn flere medisin-studenter, og at det nybygget som dette krever, blir realisert, sier Are Næss.
