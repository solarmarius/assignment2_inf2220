
17.01.03
RV
Mulla Krekar må etterforskes
Beskyldningene mot mulla Krekar er etterhvert blitt omfattende og alvorlige - fra påstander om lemlesting av kvinner i Kurdistan, via narkotikasmugling til at organisasjonen han leder er en del av al-Qaida nettverket. I mediastormen rundt alle påstandene blir asylretten utfordret. Noen bruker saken til å fremme sin generelle kritikk av at norsk asylpolitikk er for liberal, mens kommunalminister Solberg ikke vet ut og inn fordi signalene fra Washington er motstridende.
Av hensyn både til asylretten, Norges tilslutning til internasjonale konvensjoner, alminnelig rettssikkerhet, og ikke minst av hensyn til de påståtte ofrene for Ansar al-Islam, må Krekar etterforskes på ordinær måte. Etterpå bør han stilles for retten i Norge eller for internasjonal domstol dersom etterforskinga avdekker grunnlag for dette. Det er ikke nok med en undersøkelse av om han har brutt oppholdsvilkårene. De grove påstandene om overgrep i Kurdistan må etterforskes uavhengig av stormaktsspillet som pågår mot Irak. Spørsmål om utvisning kan ikke avgjøres før det foreligger en rettslig avklaring på om mulla Krekar er skyldig i noen av anklagene.
