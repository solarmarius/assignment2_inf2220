
15. mai 2000
Fra: Kjell Magne Bondevik, parlamentarisk leder KrF
Bondevik mot Jagland:
Sentrumsregjeringen førte en aktiv Europa-politikk
- Det er meningsløst når utenriksminister Jagland påstår at han har arvet en passiv Europapolitikk fra sentrumsregjeringen. Jagland må se forskjellen på en aktiv politikk i forhold til EU og en ukritisk EU-tilpasning. Det er KrFs parlamentariske leder, Kjell Magne Bondevik som sier dette i en kommentar til uttalelser fra utenriksminister Jagland på en pressekonferanse mandag.
- Sentrumsregjeringen førte en aktiv Europa-politikk ut fra et all-europeisk perspektiv. Europa er mer enn EU. Dette gjorde vi bl.a. som formann i OSSE, og innenfor rammen av organisasjoner som Nato og Europa-rådet. I forhold til EU førte vi en aktiv politikk bl.a. for å sikre Norges interesser i forhold til EUs sikkerhets- og forsvarssamarbeid. Vi underla EUs direktiver et kritisk søkelys, mens den nåværende regjering synes å ha en ukritisk tilnærming til f.eks. EUs patentdirektiv, sier Bondevik.
