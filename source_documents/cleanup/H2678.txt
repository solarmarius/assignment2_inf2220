
Tirsdag 2.mai 1995
Kristelig Folkeparti går imot økt skatt for pensjonister
-KrF avviser regjeringens forslag om skatteskjerpelse for pensjonister. Når særfradraget reduseres, vil dette ikke bare ramme høye pensjonsinntekter slik det antydes i regjeringens regneeksempel. Også moderate og lave pensjoner rammes. Dette gir en uheldig fordelingsvirkning som Kristelig Folkeparti ikke kan støtte, sier KrFs skattepolitiske talsmann, Einar Steensnæs.
-Folketrygdens utgifter vil stige sterkt i tiden fremover som følge av at det blir stadig flere pensjonister. Mange av pensjonistene vil også ha opparbeidet rettigheter til større tilleggspensjoner. Men det vil være urimelig om dagens pensjonister skal bære hovedansvaret for den fremtidige finansieringen av folketrygden. Her må det et solidarisk løft til, sier Steensnæs.
-Den gode veksten i norsk økonomi gir grunnlag for høyere offentlig og privat sparing, og bør nyttes til å sikre fremtidige utbetalinger i folketrygden. Kristelig Folkeparti vil også oppfordre regjeringen til å gå igjennom utformingen av folketrygden med sikte på å øke motivasjonen for folk til å kunne stå i aktivt arbeid lengst mulig. Det bør også vurderes tiltak for å føre personer tilbake til arbeidslivet som på grunn av ledighet eller sykdom har kommet inn i trygdesystemet, sier Steensnæs.
Han minner også om KrF forslag angående innstramming av dagens sykelønnsordninger.
-En slik innstramming vil kunne redusere utbetalingene over folketrygden betraktelig, samtidig som dette også vil være en solidarisk holdning i forhold til de arbeidsledige, sier Einar Steensnæs. (KrF-Press/MMH)
