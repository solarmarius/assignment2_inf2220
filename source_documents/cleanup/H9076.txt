
11.3.2005
Sp
Parlamentarisk leder Marit Arnstad på Senterpartiets landsmøte
Regjeringen setter våre naturressurser under sterkt press
-Med denne regjeringen har man startet et arbeid med redusert eierskap til naturressursene som kan være helt ugjenkallelige dersom det får fortsette. Dette sa parlamentariske leder Marit Arnstad på Senterpartiets landsmøte fredag om det presset våre viktige naturressurser er satt under.
-Fiskeressursene er gjort omsettelige. Både kystflåten og havflåten struktureres og nå legges det opp til evigvarende kvoter. Hjemfallsretten som verner eierskapet til vannkraftressursene, er utsatt for press. Forslag om å legge landskapet åpent for utenlandske oppkjøp er presentert, sa Arnstad.
Hun viste til at Regjeringen selger unna aksjer i Statoil og mente det ikke er utenkelig at Høyres ideologiske kamp for redusert offentlig eierskap også kommer til å gi seg utslag i nedsalg i SDØE, statens direkte eierandeler i oljevirksomheten.
-Endringer på disse feltene berører store verdier for det norske samfunnet, verdier vi som fellesskap skal nyte godt av, og som vi historisk har ønsket å sikre. Derfor må kursen endres. Nettopp på disse områdene kommer vi til å bli hardt bedømt av vår ettertid om vi ikke tar vare på eierskapet til ressursene, verdien knyttet til forvaltning av ressursene og fellesskapets behov for en andel av inntektene fra naturressursene, sa Marit Arnstad.
