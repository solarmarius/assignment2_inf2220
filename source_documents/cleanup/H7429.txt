
Vedteke på medlemsmøte den 12.05.03.
Voss KrF
KOMMUNEPROGRAM FOR VALBOLKEN 2003-2007.
1. Verdigrunnlaget
a) Det kristne menneskesynet
Kristeleg Folkeparti byggjer sin politikk på det kristne verdigrunnlaget - der Bibelen gjev klare verdiar og normer som forpliktar og inspirerer oss som einskildmenneske og samfunns-borgarar. Mennesket sin verdi er uavhengig av hudfarge, religion, kjønn, alder, funksjonsnivå, prestasjonar og levekår. Retten til liv frå unnfanging til naturleg død er mennesket sin mest grunnleggjande rett.
b) Familien
Mennesket sitt mest grunnleggjande fellesskap er familien. Familien er heilt sentral i eit kristendemokratisk samfunnssyn.
c) Menneskeverd og forvalteransvar
Mennesket er ein del av skaparverket, og er sett til å forvalta, ikkje herska over det. Forvaltaransvaret forpliktar oss til å ta vare på natur og miljø, og til å forvalta våre kommunale ressursar på ein bærekraftig måte. På same vis har eit kvart individ, født eller ufødt, ungt eller gammalt, rett til liv og krav på rettsvern.
Voss KrF vil arbeida for
- at kommunepolitikken skal byggja på desse prinsippa.
2. Demokrati og styring i lokalsamfunnet
a) Det kommunale styringsverket
Det kristne verdigrunnlaget er utgangspunktet for KrF sin politikk på landsplanet, og også lokalt. Det einskilde mennesket har rett til innsyn og påverknad. Openheit er avgjerande for at demokratiet skal fungera, og vi vil vera på vakt mot uheldig politisk maktkonsentrasjon. Voss KrF er kritisk til mykje av den moderne marknadsliberalismen. På Voss er viktige deler av kommunepolitikken no kome inn under kommunale aksjeselskap der kommunelova og offentlegheitslova ikkje gjeld. - Partiet vil også vera kritisk til seg sjølv, og ikkje lova meir enn vi kan halda.
Voss KrF går inn for
- at Voss Eigedom AS og Voss Bustadutvikling AS vert oppløyst og at styringa av desse oppgåvene vert fordelte på hovudutvala FPL og NTA
- ikkje å konkurranseutsetja kommunale helse- og sosialtenester
- å arbeida for å styrkja den kommunale økonomien gjennom auka statlege overføringar.
b) Verdiar og menneskeverd
Verditenking må framleis stå sentralt i all politisk samanheng og i all kommunal verksemd. Det er viktig at denne tankegangen gjennomsyrer også alle politiske debattar i Voss kommune. Men verdiomsyn må også inn i skule, barnehage og helseinstitusjonar. På alle arbeidsplassar, særleg offentlege, må ein vera merksam på om nokon blir trakasert (mobba). Skulen må få støtte i sitt arbeid mot mobbing av elevar og lærarar. Vi må også vera viljuge til å seia frå om urettvis mobbing gjennom media.
Voss KrF går inn for
- at det vert arbeidd aktivt for å skapa gode verdiar i barnehage, skule, helse-institusjonar og arbeidsliv, slik at alle føler seg verdifulle og nyttige, og at skulen får støtte i sitt arbeid mot mobbing.
3. Familiepolitikk
Familien er grunncella i samfunnet. Mor bar oss inn i dette samfunnet. Felles har vi eit ynskje: at dei næraste ber oss ut. Midt i livet ser me at "tida ho renn som elv mot os" - raskare enn me likar. Familievern har me bruk for heile tida. Slektssambandet og eit velordna samfunn gjer til at livet for dei fleste går som normalt. Men når noko hjå oss ikkje går som forventa, har me trong for det ekstra som dei kommunale hjelpetenester og krisesenter kan gje.
KrF ynskjer å (gjen)skape fora for slikt fellesskap og drøfting ("Våre heimar"/"Unge heimar"), som kan leiast av prest, diakon, sosionom, psykolog eller andre fagpersonar). Overlag viktig er det at begge foreldra får høve til å ta del.
a) Oppvekstvilkår - nærmiljø
Hardkøyret på foreldre og barn er svært stort i dag. Mykje tid vert nytta til TV, video og data. Tida for samarbeid mellom familiemedlemene forsvinn. Det er vesentleg at menn deltek i førebyggande arbeid som gjeld parforhold og barn.
Voss KrF går inn for
- å støtte førebyggjande tiltak med sikte på å styrke familielivet og verne det mot oppløysing
- å støtte viktige nærmiljøtiltak og fleirgenerasjonsaktivitet
- å støtte tiltak for auka fellesskap, som samtalegrupper, kurs, studiesirklar, og andre samlande tiltak
- at skule- og barnehageløysingar fortsatt blir knytt til grendemiljø, for å hindre uheldige (og unødige) pendlartilhøve for barn
- å starte ei kulturpolitisk drøfting med sikte på ein meir medviten politikk i høve til
tilbod og forbruk.
b) Familievern
For dei som har tunge belastningar, må det vere tilgjengelege hjelpetenester på kommunenivået. For risikoutsette barn, er det viktig at barnevernet er tilgjengeleg når barnet føler seg trua.
Voss KrF går inn for
- at det vert etablert eit familievernkontor på Voss
- å sikre aktuelle kommunale hjelpeinstansar på området (m.a. helsestasjonen, PPT, og barneverntenestene) rammer som korresponderer rimeleg med oppgåvene dei skal utføra
- å sikre krisesenteret økonomisk grunnlag.
c) Flyktningar
Integreringspolitikken har ikkje nådd særleg langt i Voss. Busetjing av flyktningar og mottak av asylsøkjarar er imdlertid ei viktig oppgåve og ei stor utfordring for Voss kommune. Vi bør lette overgangen deira til det norske samfunnet ved å gi dem råd og omsorg. Ei særleg utfordring er oppstått med asylsøkjarar som ikkje har rett til skulegang.
Voss KrF går inn for
- å styrke dei psyko-sosiale tenestene retta inn mot flyktningar, særleg familiar og mindreårige, fra første dag i Voss
- å arbeide for auka merksemd omkring busetjing av flyktningar slik at dei blir verande
- å tilskunda kyrkjesamfunn og frivillige organisasjonar til auka innsats i integrasjon av nybusette flyktningar
- å leggje til rette for naturlege møtestader mellom flyktningar/asylsøkjarar og lokalbefolkninga gjennom internasjonale kulturkveldar, skuletilstelningar og liknande
4. Barnehage, skule
Voss kommune må halda oppe ein skule- og barnehage-struktur som gir best mogeleg tilbod til barnefamiliar i alle deler av kommunen. Det må vera mogeleg for ein familie å vita kva skule borna skal gå på, og dei bør ha tilbod om barnehage i same krins.
Kvaliteten i skule og barnehage må sikrast ved gode nok ressursar. Desse tenestene skal ikkje vera så billige som råd, men så gode som råd.
a) Barnehage
Voss KrF går inn for
- at kommunen dekkjer trongen for barnehageplassar i dei ulike krinsane.
- at det framleis vert ytt kommunal støtte til private barnehagar.
b) Grunnskule
Voss KrF går inn for
- å sikra ressursar som trengs for å ha ein god skule. Med noverande busetnad har vi ei naturleg inndeling i skulekrinsar, og vi ynskjer å oppretthalda desse krinsane.
c) Vidaregåande skular og høgskule
Voss KrF går inn for
- at tilbodet innan vidaregåande skule må haldast oppe
- at Voss kommune legg til rette for å oppretthalda den desentraliserte høgskule-utdanninga som finst på Voss, og å påverka til ei etablering av nye høgskulestudium, gjerne i samarbeid med Ole Bull-akademiet og Vestnorsk Kulturakademi.
5. Kulturlivet
Moderne teknologi, internasjonal påverknad og aukande kommersialisering gjer at styrking og vidareutvikling av eins eigen kultur vert stadig viktigare. Nye generasjonar står i fare for å missa sine kulturelle røter. Det er difor viktig å formidla norsk og lokal kultur og den kristne kulturarven til desse. Ein må likevel ikkje gløyma at andre land sin kultur også er verdifull.
Frivillig engasjement må stimulerast ved ein rimeleg balanse mellom eigenansvar og offentleg medverknad for ulike oppgåver.
a) Kommunale kulturtiltak
Voss KrF går inn for
- at det vert bygt eit tidhøveleg bibliotek, som alle har god tilgjenge til. Dette gjerne i samarbeid med lokale næringsinteresser.
b) Kyrkja og trudomssamfunna
Den norske kyrkja, frikyrkjene og dei friviljuge organisasjonane gjer ein innsats av grunn-leggjande verdi for samfunn og einskildmenneske gjennom forkynning, sjelesorg, under-visning, diakoni og kulturelt og sosialt arbeid. Det offentlege må her leggja til rette for gode arbeidsvilkår.
Voss KrF går inn for
- at Voss kyrkjeleg fellesråd får gode nok økonomiske vilkår slik at det kan utføra arbeidet sitt slik lova krev, til beste for born, unge, vaksne og eldre
- at det vert ordna med tenlege kontortilhøve for dei tilsette i kyrkjelydane
- at arbeidet med utviding av kyrkjegarden på Voss kjem i gang.
c) Organisasjonslivet
Voss KrF går inn for
- at ungdom skal kunna ha ein plass dei kan bruka som sitt eige
- å oppretthalda den økonomiske støtten til barne- og ungdomsarbeidet innan idrett, song og musikk, og anna ungdomsarbeid
- å styrke organisasjonar som set i gang aktivitetar som vil integrere nybusette flyktningar, til dømes gjennom fadderskapsordningar
- at det vert skipa eit samlande råd for alt kristent og frilyndt barne- og ungdomsarbeid tilliks med idrett og song og musikk.
6. Helse og sosiale tenester
Det er samanheng mellom livsstil, forbruk, helse, miljø og velferd. Den einskilde sitt val av livsstil vil difor ha verknad for heile samfunnet. Det er difor viktig at den einskilde tek eit personleg ansvar for seg sjølv, medan den kommunale politikken skal vera med å stø opp under ein ansvarleg livsstil.
All seriøs forsking syner nøye samanheng mellom tilgang på og bruk/misbruk av alkoholhaldige drikkevarer.
a) Førebyggande helsepolitikk - kamp mot rusgifter
Voss KrF går inn for
- at handlingsplanane i "Ruspolitisk handlingsplan for Voss kommune" vert gjennom-ført
- å avgrensa/redusera talet på skjenkeløyve for alkohol og få til ei innkorting av skjenketidene. Vi ynskjer rusbrusen ut av daglegvareforretningane, om naudsynt ved at det vert oppretta "ølmonopol"
- at det vert ført ein god kontroll med sals- og skjenkeløyve for alkoholhaldige varer, og at brot på reglane vert strengt straffa
- å fremja rusfrie ungdomsmiljø, og yta økonomisk støtte til gode og stabile rusfrie tiltak, særleg retta mot unge.
b) Ei god pleie og ein trygg alderdom
Eit kvart menneske har krav på eit verdig og sjølvstendig liv, også inn i alderdommen. Eldre menneske er ei ueinsarta gruppe, med ulike ressursar og ulike behov. Mange vil etterkvart få stor trong for pleie og omsorg, og dette vert eit viktig satsingsområde i Voss kommune.
Forskrift om kvalitet i pleie og omsorg seier mellom anna at brukarar av desse tenestene skal ha eit tilbod som gjev tryggleik for alle daglege behov, og ha tilbod om varierte aktivitetar ute og inne. Det tyder at ressursar må styrast til dette området av vårt felles ansvar.
Voss KrF går inn for
- at tenestene innan pleie og omsorg må sikrast ressursar til å driva i samsvar med lov og forskrifter
- at alle unge pleietrengjande får eit tilpassa tilbod, for å sikra eit så normalt liv som råd
- at leigepris for tryggleiksalarm må haldast på eit minimum, og at slike alarmar er tilgjengelege for alle som treng det
- at heimesjukepleien må ha stillingar nok til å stetta brukarane sine behov
- at korttidsplassar i institusjon må vera tilgjengeleg for rehabilitering for heimebuande
- at talet på omsorgsbustader må tilsvare behovet
- at personalet må ha vilkår som gjev rom for å sikra bebuarane sin totale livskvalitet
- ei vidare utbygging av institusjonsplassar slik at det tilsvarar trongen for slike.
c) Funksjonshemma i samfunnet
Voss KrF går inn for
- å vera ein pådrivar for at det vert tilrettelagt for funksjonshemma både i eldre bygg og når nye skal oppførast, og at alle offentlege bygg, vegar og fortau vert tilrettelagt for funksjonshemma
- at alle helsetenester som får offentleg støtte (lege, fysioterapeut, spesiallege) vert gjort lett tilgjengelege for funksjonshemma
- at kommunen støttar organisasjonar som vil laga miljøskapande tiltak for funksjonshemma unge og eldre.
7. Næringsliv og sysselsetjing
Målet for næringspolitikken er å leggja til rette for eit lønsamt og verdiskapande næringsliv som forvaltar naturressursar, energi og kompetanse på ein ansvarleg måte.
I Voss kommune er det store mogelegheiter for næringsutvikling. I tillegg til nyskaping bør vi satsa på dei næringane og bedriftene vi har, på deira kunnskapar og kjennskap til marknad og salsvilkår. Stimulering til knoppskyting, utvikling av nye produkt og tilgang på nye marknader, vil truleg gje betre resultat enn einsidig satsing på nyskaping og nyetablering.
a) Næringsutvikling
Voss KrF går inn for
- å arbeida for at dei delene av Tvildemoen som er regulert for det, vert ein attraktiv stad for knoppskyting og ny-etablering av verksemder som medfører lite støy og forureining
- at Voss vert ein næringsvennleg kommune, ved at eksisterande bedrifter på Voss får nødvendig støtte slik at dei framleis kan vera levedyktige, og at ny-etablerarar føler seg velkomne i bygda
- at kraftfondet vert nytta fullt ut til "fødselshjelp" for eit allsidig næringsliv
- at ein gjennom reguleringsplanarbeid har for auga at nyetablering av forretningar/ kjøpesenter minst mogeleg skal øydeleggja for eksisterande forretningsliv
- at det vert lagt til rette for sal av lokale produkt, t.d. som fylgje av Vossamenyen.
b) Landbruk
Voss KrF går inn for
- ei streng haldning til gjennomføring av bu- og driveplikt ved overtaking av landbrukseigedommar
- at dyrka og dyrkbar jord og produktiv skog vert verna mot utbygging, og at beiteressursane vert teke godt vare på
- framleis kommunal landbruksvikarordning og kommunal støtte til forsøksring-verksemd
- at kraftfondsmidlar kan nyttast til investeringar også innan landbruket.
c) Reiseliv og turisme
Voss KrF går inn for
- å støtta ei vidare utbygging av skianlegg/heisanlegg i Myrkdalen
- å støtta tiltak som går inn for opplevingsturisme
- å leggja til rette for ei utvikling av turisme som samtidig tek vare på miljøet.
d) Miljøtilpassa kraftutbygging
Utnytting av tyngdekraft og vatn har lange tradisjonar, og er ein miljøvennleg og fornyande energiressurs. På Voss er det eit stort potensiale for utbygging av mikrokraftverk på ein del gardar. Også mini- og småkraftverk bør kunna byggjast ut av grunneigarar, eventuelt i samarbeid med Voss Energi. Utført på ein miljøvennleg måte på avgrensa strekningar av elveløpet, der vatnet renn vidare i sitt naturlege løp, bør dette kunna gjennomførast også i verna vassdrag.
Voss KrF vil arbeida for
- å stimulera til ei miljøtilpassa kraftutbygging.
8. Busetjing og samferdsel
Kort avstand til arbeidsplass og viktige daglege funksjonar (skule, barnehage, forretning, kontor o.l.) er viktige moment i kommunen sin framtidige bustadpolitikk. Difor heng bustadpolitikk og samferdsel nøye saman. Trygge vegar og gode kollektivtilbod er eit viktig vilkår for kor folk kan bu innan kommunen. Men også omsynet til å kunna oppretthalda gode og stabile grendemiljø over heile kommunen, tilseier at ein må finna fram til og stø tilrettelegging av nye bustadfelt i alle grender. Dei stadene der vi har skular med god kapasitet, er det viktig at vi får ein stabil busetnad.
a) Busetjingspolitikk
Voss KrF går inn for
- at Vangen vert utvikla til eit attraktivt bu- og handlesenter
- at skulekrinsane vert tilgodesett med bustadareal, slik at busetnaden vert stabil og tilpassa skulekapasiteten.
b) Vegutbygging - gang- og sykkelvegar
Voss KrF går inn for
- å arbeida for at det snarleg vert bygt gang- og sykkelveg langs E16 Eenssmio-Løno og Vinje-Sundve, og fortau langs Gullfjordungsvegen
- å arbeida for trygg og sikker veg til Jordalen
- å arbeida for utbetring og betre vedlikehald av bygdevegar, der også bruer må få naudsynt opprusting og vedlikehald.
c) Samferdsel
Voss KrF går inn for
- å arbeida for eit betre kollektiv-tilbod ute i grendene
- å arbeida for at området ved Voss jarnbanestasjon vert utbygd til ein moderne trafikkterminal.
9. Ressursforvaltning og miljø
Vår politikk må byggja på ansvarleg ressursbruk. Miljømessige og sosiale verdiar må verta tillagt større vekt. Ein tankegang som er basert på auka forbruk, er den største trusselen mot eit berekraftig miljø og ein rettferdig fordeling.
a) Kommunal miljøpolitikk
Voss KrF går inn for
- at forsvarleg ressursbruk og vern av miljøet må vera det overordna i alle kommunale disposisjonar
- at alternative energikjelder (t.d. jordvarme) vert teke i bruk til oppvarming i kommunale bygg, så langt det let seg gjera
- at det vert lagt til rette for bruk av alternative energikjelder til oppvarming i alle nye bustadfelt, så langt det let seg gjera.
b) Lokal Agenda 21
Lokal Agenda 21 betyr "dagsorden for det 21. århundre", og er ein invitasjon til innbyggjarane om å vera med på å forma lokalsamfunnet si framtid, samt å bidra til å skapa ei bærekraftig utvikling lokalt og i global samanheng. Med dette meiner ein å ta vare på miljøet, verna om det biologiske mangfaldet som finst og hindra ei aukande forureining. - Voss kommune har vedteke å gå inn for dette, men kommune og innbyggjarar har ikkje til nå vore særleg bevisste på denne tankegangen.
Voss KrF går inn for
- at arbeidet med LA 21 kjem i gang i kommunen
- at kommunen utfordrar alle innbyggjarane sine til å verta meir bevisste på dette arbeidet.
