
Onsdag 16. oktober 1996
Leder i Kristelig Folkeparti, Valgerd Svarstad Haugland:
SVÆRT OPPSIKTSVEKKENDE FRA JUSTISDEPARTEMENTET!
- Justisdepartementet påstander om taktikkeri i forbindelse med dåp av asylsøkere, er svært oppsiktsvekkende og krenkende overfor så vel de tilsatte i den Norske Kirke som overfor asylsøkerne som konverterer. Justisminsteren må ta et oppgjør i sine rekker med hvorledes en i departementet og UDI behandler saker der asylsøkere har konvertert, krever KrFs leder, Valgerd Svarstad Haugland, i et brev til Justisdepartementet.
Brevet blir sendt etter at blant annet avisen Vårt Land de siste dagene har satt fokus på justisdepartementets holdning til konvertitter. Sist søndag ble en iransk asylsøker døpt i Sandnessjøen kirke, en dåp departementet karakteriserte som "taktisk fundert". Ved en tidligere anledning har en konvertitt blitt anbefalt å velge seg en tro som i mindre grad medfører straffereaksjoner ved retur til hjemlandet. Svarstad Haugland reagerer sterkt på at menneskers trosforhold banaliseres og mistenkeliggjøres.
- Jeg vil gjerne vite hvorvidt det har vært noen kontakt mellom Kirken og Justisdepartementet/UDI vedrørende disse sakene. Jeg vil også ha en avklaring på hvorvidt Justisminsteren stiller seg bak departementets påstander i denne saken. Jeg tror departementet ville stå seg på å trekke påstandene tilbake umiddelbart, hevder Svarstad Haugland.
