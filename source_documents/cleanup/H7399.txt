
Programmet er vedtatt på Sauherad KrF's medlemsmøte 29. april 2003.
Sauherad Kristelig Folkeparti
Program for kommunestyreperioden 2003-2007
Sauherad Kristelig Folkeparti
ønsker at nestekjærligheten, forvalteransvaret og det kristne menneskesynet skal ligge til grunn for vår politikk. Det kommunale selvstyret er demokratiets grunnmur - og politikerne og administrasjonen må legge til rette for at folkestyret skal fungere etter intensjonen. Det er viktig at den kommunale saksbehandlingen er åpen og forståelig og at saksbehandling og beslutningsprosess tar utgangspunkt i respekten for det enkelte mennesket.
Kommunens situasjon
Sauherad er en god kommune å bo i. Nye utfordringer vil imidlertid stadig foreligge, og det å legge til rette for et godt nærmiljø er ikke gjort en gang for alle. Både det offentlige og den enkelte som medmenneske er medansvarlig for å skape et godt samfunn.
Det er på det rene at det gjennom de siste tiårene har bygget seg opp en situasjon der det ikke er samsvar mellom de oppgaver kommunen skal løse og tilgangen på ressurser til å løse dem. Sauherad KrF bruker de anledninger vi har til å arbeide med dette i forhold til sentrale myndigheter, og vet at vårt parti sentralt tar denne situasjonen på alvor. Vi er imidlertid klar over at det alltid vil være større etterspørsel etter tjenester enn det offentlige kan levere. Vi er også klar over at kommunen stadig må søke bedre løsninger for å møte raskt skiftende utfordringer. Hensynet til rasjonell økonomisk drift, gode og attraktive fagmiljøer og utfordrende oppgaver gjør at vi må legge til rette for samarbeid med nabokommunene på flere områder enn vi hittil har hatt. Sauherad KrF ønsker å videreutvikle det etablerte Midt-Telemark-samarbeidet på basis av de erfaringer som er gjort til gavn for Sauherads innbyggere. Det er likevel viktig å beholde den lokale politiske styringen og legge til rette for at beslutningen tas så nær den det gjelder som mulig. Sauherad KrF mener derfor at Sauherad kommune må bestå som egen kommune. KrF ser ikke en kommunesammenslåing som en aktuell problemstilling i kommende periode. Dersom kommunesammenslåing skulle komme på dagsorden, mener KrF at en beslutning om dette må basere seg på resulatet av en folkeavstemning.
Familien og nærmiljøet
Familien er grunncellen i samfunnet, enten den består av få eller mange personer. Foreldrene har hovedansvaret for barnas oppdragelse og trygghet. Barnehage og skole må samarbeide med foreldrene om å skape gode og trygge oppvekstvilkår for barna. KrF arbeider for valgfrihet for småbarnsfamiliene. Reell valgfrihet betinger både økonomiske virkemidler som kontantstøtten og et godt utbygd barnehagetilbud. Sauherad KrF er glad for at man har god barnehagedekning i Sauherad og vil arbeide for fortsatt god kvalitet og dekning av barnehageplasser. Fleksibilitet er viktig. Det må være mulig å velge mellom fulltids- og deltids barnehageplass og prissettingen må differensieres utfra dette.
Familien møter mange utfordringer, og mange av dem kan ikke løses med politiske virkemidler. Det å leve sammen krever fleksibilitet og evne til å respektere hverandre også når hverdagen byr på særlig store utfordringer. Sauherad KrF støtter etablering av tilbud om samlivskurs/foreldrekurs for alle småbarnsforeldre.
En god grunnskole er et av de viktigste tilbudene i kommunen. Den viktigste ressursen i skolen er lærerne, og Sauherad KrF vil arbeide for at kommunens skoler skal være gode arbeidsplasser som rekrutterer dyktige lærere.
Sauherad har en desentralisert skolestruktur og bør fortsette å ha det. Dersom det viser seg samfunnsmessig økonomisk og pedagogisk forsvarlig, er Sauherad KrF imidlertid åpen for å flytte skoletilbudet på Nordagutu til Akkerhaugen og styrke denne kretsen bygningsmessig og bemanningsmessig. Det hører med i dette bildet at Sauar barnehage etter hvert vil ha behov for store bygningsmessige forbedringer. Barnehagetilbudet på Sauar/Akkerhaugen/Nordagutu bør i så fall lokaliseres til det som i dag er Nordagutu skole.
Frivillige lag og organisasjoner fyller mange viktige oppgaver i lokalsamfunnet. Disse må gis så gode arbeidsvilkår som mulig, og kommunale bygg og anlegg må stilles gratis til disposisjon for aktiviteter for barn og ungdom.
Kulturskolen bør få tilstrekkelige ressurser til å kunne gi så mange som råd stimulerende kulturopplæring av faglig god kvalitet.
Omsorg
Eldreomsorgen i Sauherad må basere seg på en balanse mellom hjemmebaserte tjenester, de eksisterende omsorgsboligene og en utbygging av sykehjemstilbudet for dem som er pleietrengende. Senil demente må sikres egne tilrettelagte bofelleskap. Det bør være en egen sykehjemsavdeling for senil demente som også er somatisk pleietrengende.
Yngre pleietrengende må sikres gode tilbud og en hverdag som oppleves meningsfull.
Av ulike årsaker har vi også en del barn og ungdom som sliter. Mange problemer kan forebygges. Et tett samarbeid mellom hjem, barnehage, skole, helsestasjon, psykiatritjeneste og barnevern er viktig for at barn og ungdom som sliter kan få veiledning og hjelp før problemet blir enda større. Gode oppvekstvilkår og varierte tilbud er verdifullt i seg selv, men har også stor verdi som forebygging av problemer. Det må arbeides aktivt mot mobbing.
Både gjennom målrettet holdningsskapende arbeid og direkte tiltak, er det viktig å bidra til at ungdom har en rusfri oppvekst. KrF vil fortsatt være en pådriver for en offensiv handlingsplan mot rus. Åpning for rusbrus i butikk som følge av ESA-dommen som påla Norge å likebehandle alkoholvarer av samme styrke, var svært uheldig. Dette aktualiserer diskusjonen om virkemidler for å få all alkoholomsetning bort fra dagligvarehandelen. KrF vil være en pådriver for gode kontrollrutiner blant annet for å hindre salg av rusbrus og øl til mindreårige.
Kommunen må aktivt legge til rette for at flyktningene som bor i Sauherad integreres i bygda.
Tekniske tjenester
Sauherad KrF vil arbeide for å sikre god vannforsyning og forsvarlig håndtering av kloakk og avløpsvann i kommunen. Vann-, kloakk, feiing og renovasjon bør finansierieres fullt ut gjennom brukerbetaling. Gode og rimeligst mulig løsninger forutsetter at anleggene tas i bruk av alle der kommunen har et tilbud på vann og kloakksiden. Dette må imidlertid håndteres slik at det ikke får klart urimelige utslag, for eksempel for folk som nylig har investert i private anlegg må få utsettelse med krav om tilkobling.
Sauherad har et velfungerende brannvesen, og KrF vil holde fast ved dagens ordning med en frivillig brannstyrke og et samarbeid med Notodden brannvesen.
Miljø
Sauherad KrF er glad for at Sauherad kommune har sluttet seg til Fredrikstaderklæringen * om oppfølging av mål for bærekraftig utvikling, og vil være en pådriver for at dette følges opp i praktisk politikk.
* Fredrikstaderklæringen: Etter toppmøtet i Rio i 1991, fikk man i gang en Lokal Agenda 21-prosess. Som et ledd i denne, var en del kommuner samla til konferanse i Fredrikstad og laget en erklæring om at en i all kommunal planlegging og virksomhet skal legge vekt på naturens bærekraft og bred folkelig medvirkning i dette arbeidet. Etterhvert har flere og flere kommuner sluttet seg til denne erklæringen.
Ordningen med kildesortering av avfall var nødvendig og riktig. Gode rutiner må videreutvikles. Sauherad KrF vil arbeide for at ordningen utvides med en henteordning for glass og metall. Betalingsordningen må være rettferdig. Hjemmekompostering må stimuleres, og det må være mulig for eksempel for aleneboende å søke om redusert renovasjonsavgift og sjeldnere tømming.
Ved utarbeiding av arealplaner og reguleringsplaner skal det tas hensyn til natur- og miljøverdier og jordvern. Dette skal alltid belyses og vurderes i samband med arealdisponering.
KrF vil at kommunen skal ha en restriktiv praksis i forhold til bruk av glyfosatsprøyting av skog.
Bolig og næring
Sauherads kvaliteter som bokommune med gode skoler, god barnehagedekning, aktivt kulturliv og sentral beliggenhet med god kommunikasjon er fortrinn for etablering og bosetting.
Kommunen må fortsatt arbeide for å legge til rette for nye boligtomter. Planlegging av dette må skje i god dialog med berørte grunneiere og i samarbeid med entreprenører som kan legge til rette for realiseringen. Det må fremdeles være åpent for spredt boligbygging i kommunen.
Når kommunen legger til rette for nye boligfelt, må asfaltert veg og lekeplasser tas med i grunnlagsinvesteringene sammen med vann og kloakk.
Sauherad KrF vil at kommunen skal være en pådriver for nyetableringer, både på det nye industriarealet på Torshøl/Brenna og ellers i bygda. Det interkommunale samarbeidet gjør at vi får flere etableringer i kommunen, slik som interkommunalt barnevern, PPT, landbruksfaglig kompetansesenter med mer. Dette bør kommunen utnytte til spesielt å utvikle det største tettstedet vårt, Gvarv. Landbruket er en ryggrad for næring og bosetting i Sauherad, og identiteten som frukt- og bærkommune som stimuleres og videreutvikles. Videreforedling av landbruksprodukter og direkteomsetning av disse bør også stimuleres. Ny næringsvirksomhet bør stimuleres med halve kommunale avgifter i inntil fem år.
