
25. november 1999
Steinar Saghaug
Billigere kollektivtrafikk
Arbeiderpartiet følger opp løftene fra valgkampen om å gjøre det billigere å kjøre med kollektivtrafikk i Oslo, sier Steinar Saghaug. Det legges også inn penger til nye idrettsanlegg i Arbeiderpartiets alternative budsjett for hovedstaden.
Arbeiderpartiet foreslår at det blir billigere å reise med kollektivtrafikk i Oslo. I sitt alternative Oslo-budsjett setter Arbeiderpartiet av 20 millioner som vil gjøre det mulig for Sporveien å redusere takstene på for eksempel månedskort med 10 prosent. På miljø- og samferdselsbudsjettet har Arbeiderpartiet satt av 25 millioner til idrettsanlegg, 25 millioner til å opprettholde TT-tilbudet og 10 millioner til å følge opp plan for utbygging av sykkelveier og handlingsplanen for funksjonshemmede.
· Arbeiderpartiets forslag innebærer et løft for kollektivtrafikken, et bedre Oslo-miljø og et krafttak for Oslo-idretten. I valgkampen kom vi med offensive løfter på dette området, og så godt som alle løfter innfris allerede i det første budsjettet, sier Arbeiderpartiets fraksjonsleder i samferdsels- og miljøkomiteen, Steinar Saghaug.
Bystyret bestemmer ikke lenger takstene hos Sporveien. Derfor har Arbeiderpartiet satt av 20 millioner som Sporveien får dersom de reduserer takstene. I et brev fra Sporveien heter det at det vil koste 20 millioner å redusere prisen på månedskort med 10 prosent. Dette er utgangspunkt for Arbeiderpartiets forslag. På kollektivsida foreslår Arbeiderpartiet videre å sette av 40 millioner til utbedring av materiell. Gjennom det forslaget mener Arbeiderpartiet at Sporveien kan få bukt med mange av forsinkelsene, og dermed gi brukerne et bedre tilbud.
Høyrebyrådets budsjett innebærer et kutt i TT-tilbudet med 25 millioner. Dette finner Arbeiderpartiet uakseptabelt, og legger inn igjen disse midlene.
Idretten kommer styrket ut av Arbeiderpartiets budsjettopplegg for neste år. Prisene på badene skal ikke økes for barn og unge. Samtidig settes det av 25 millioner kroner til bygging av nye idrettshaller, kunstgressbaner og en svømmehall. Lista er som følger:
· Bygging av idrettshall på Apalløkka 4,5 millioner
· Idrettshall på Bøler 2 millioner
· 2 flerbrukshaller 3 millioner
· Svømmehall på Stovner 4 millioner
· 2 nye kunstgressbaner 7,5 millioner
· Nærmiljøanlegg 3 millioner
· Opparbeide cricketbane 1 million
Arbeiderpartiet foreslår videre at det settes av 10 millioner til å følge opp den planen for hovedsykkelveinettet som bystyret vedtok før sommeren. Det settes også av 10 millioner kroner utover byrådets forslag til tiltak i forbindelse med handlingsplanen for funksjonshemmede. Det er også foreslått 5 millioner til støyskjermingstiltak.
