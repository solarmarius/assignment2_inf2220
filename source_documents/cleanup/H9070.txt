
Dato: 8. mars 2005
Alkoholpolitisk talsmann i FrP, Harald Tom Nesvik
- La folk få drikke drinkene de vil
- Det er ingen grunn til å endre dagens alkoholforskrifter og forby drinker som dry martini. La folk få drikke drinkene de selv vil. Det sier alkoholpolitisk talsmann i FrP, Harald Tom Nesvik.
Det er Aftenposten som i dag melder at Arbeids- og sosialdepartementet jobber med en endring av alkoholforskriftene som blant annet innebærer at det ikke lenger skal være lov å lage klassiske drinker som dry martini med over 6 cl brennevin. - Dette er fullstendig meningsløst, og jeg har ingen forståelse for begrunnelsen, sier Nesvik.
- Jeg kan ikke i min villeste fantasi se for meg at det er noe stort problem at det serveres drinker i landet som inneholder mer enn 6 cl brennevin. Dersom forslaget i det hele tatt er ment alvorlig har jeg ingen problemer med å minne om utsagnet til den tidligere svenske næringsministeren om at Norge er den siste sovjetstat. Men et slikt forslag vil departementet melde Norge ut av det internasjonale samfunnet, sier han.
- Dersom målet var å hindre folk i å bli fulle så hadde det vært bedre å forby shots. Men et slikt forslag hadde vel ikke vært mulig å kamuflere i byråkratiske vendinger, spekulerer Nesvik.
Han mener og at lovforslaget forteller om manglende kompetanse i departementet. - Enhver som har vært ute på en bar vet at det ikke er de som bestiller dyre drinker som står for problemfylla. Dette forslaget er rett og slett dårlig begrunnet og har ikke noe annet formål enn å frata folk gleden ved å drikke alkohol, avslutter Nesvik.
