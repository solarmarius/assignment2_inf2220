
4/4-02
- Taust om søskenbarnekteskap
- Arbeiderpartiets kvinnebevegelse er skuffet over at Regjeringen ikke vil utrede muligheten for å forby søskenbarnekteskap. Regjeringen tar i handlingsplanen ikke ordentlig tak i de skjulte problemene med at kvinner som nekter å gifte seg kan bli utstøtt av sitt eget miljø, og at jenter står i fare for å bli brukt som visum til Norge, sier kvinnepolitisk sekretær Karin Yrvin i en kommentar til regjeringens tiltaksplan mot tvangsekteskap som ble lagt fram 4. april 2002.
- Vi i Arbeiderpartiets kvinnebevegelse synes det er defensivt at Regjeringen ikke ser på muligheten for å forby søskenbarnekteskap, men med en selvfølgelig mulighet for dispensasjon dersom det kan påvises at ekteskapet er frivillig fra begge parter. Dette forslaget har blitt reist av mange av jentene som har blitt utsatt for tvangsgifte, og de fortjener en ordentlig gjennomgang av muligheten for å forby søskenbarnekteskap, kommenterer Yrvin.
