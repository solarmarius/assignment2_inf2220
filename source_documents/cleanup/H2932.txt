
Tirsdag 13. mai 1997
KrF-leder Valgerd Svarstad Haugland om Eldremeldingen:
SATSING I SENESTE LAGET
-Den satsingen på de eldre som Regjeringen nå gjør gjennom sin eldremelding, burde ha kommet for lengst. Jeg kan ikke se at det er riktig når statsministeren sier at man nå vil prioritere de eldre på bekostning av andre områder. Regjeringen har allerede satt igang en meget kostnadskrevende 6-årsreform, og varslet en ikke mindre kostbar utdanningsreform. Det sier Kristelig Folkepartis leder Valgerd Svarstad Haugland. Regjeringen la fram sin eldremelding tirsdag.
-Kristelig Folkeparti vil gå grundig gjennom Regjeringens forslag i eldremeldingen, og se om de følger opp målsettingen om enerom til alle som ønsker det, behovene for nye omsorgsboliger og hjemmetjenester. Det står igjen å se om tiltakene i meldingen er så offensive at vi får en eldreomsorg som er i forkant av utviklingen, og som kan møte hjelpebehovet til det stadig økende antallet eldre over 80 år. Et krafttak som ender opp i et slags "nullspill" er for defensivt, sier Valgerd Svarstad Haugland.
-Det er positivt at vi endelig har fått en plan for utbygging av enerom, slik KrF har bedt om lenge. Jeg minner om at det KrF som i sin tid sørget for at man fikk en post på statsbudsjettet som var øremerket for eneromsutbygging. Vi må se nøye på hva slags innretning eldresatsingen får. Den må være slik at både "rike" og "fattige" kommuner ser seg i stand til å utnytte eldrepakken, sier Valgerd Svarstad Haugland.
