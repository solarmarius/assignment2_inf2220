
29.1.97
Morten Lund,
Gratis utredninger om kommunesammenslåinger
STATSRÅD OPSETHS HEMMELIGHOLD
I dagens spørretime opplyste statsråd Opseth at han har mottatt flere henvendelser fra kommuner som vil ha bistand til å beregne innsparinger ved kommunesammenslåing i sin region. Statsråden nekter å oppgi hvilke kommuner dette dreier seg om. Senterpartiet synes det er merkelig at slike henvendelser skal holdes hemmelig, og vil be om å få kopier av de brev som er kommet til Kommunaldepartementet.
Statsråden har sagt at Senterpartiet - og andre som har gått mot tvangssammenslåinger - regner kommunegrensene som viktigere enn tjenestetilbudet. Han ønsker med utredningene å vise at tjenestetilbudet vil bli mye bedre med større og færre kommuner. Erfaringene fra bl.a. Rattsø-utvalgets beregninger, viser at et departement kan få de svar som ønskes. Dette bør tilsi at kommunene tenker seg godt om før de melder sin interesse. Spørsmålet om å melde seg på til statsrådens utredningsprogram er av en slik viktighet at det bør behandles i kommunestyret.
Senterpartiet mener det er sløsing med penger å sette i gang utredninger om de samme forhold som Christiansen-utvalget utredet. Saken om endret kommune- og fylkesstruktur ble behandlet av Stortinget i oktober 1996, og ingen kommuner henvendte seg til Kommunal-komiteen med interesse for sammenslåing for sin egen del. «Jeg føler meg sikker på at alle kommuner som behandlet den saken, tenket aller mest på situasjonen for innbyggerne,» sier Morten Lund
Statsråd Opseth kunne i dag ikke svare på hva departementet har gjort for å endre regelverk som er til hinder for frivillig samarbeide mellom kommunene slik Stortinget vedtok. Trolig er også dette vedtaket av den typen som departementet misliker og som derved blir liggende i skuffen.
