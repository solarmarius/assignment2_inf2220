
Dato: 4. oktober 2005
Stortingsrepresentant Harald T. Nesvik (FrP)
Krever vaksine mot fugleinfluensa til alle
- Staten må ta ansvar og sikre at alle får vaksine mot fugleinfluensa, og ikke bare enkelte utvalgte, krever FrPs helsepolitiske talsmann, Harald Tom Nesvik.
- Vi kan ikke godta at medisiner eller vaksiner mot en livstruende infeksjonssykdom som fugleinfluensa, skal forbeholdes utvalgte personer eller grupper i den norske befolkningen. Det kan bli situasjonen dersom vi bare avventer utviklingen, og baserer oss på de 1,4 millioner vaksinedosene staten til nå har kjøpt inn, sier Nesvik.
Han mener også staten må ta en langt mer offensiv rolle i å bli med å utvikle en sikrere vaksine mot fugleinfluensa. - Et stort antall forskere fra Storbritannia og Norge som har vært samlet til konferanse om blant annet fugleinfluensa, fremholder at staten må ta ansvar for å sikre utvikling av en effektiv vaksine mot fugleinfluensa. Dette er advarsler vi må ta på alvor, sier Nesvik.
- Legemiddelindustrien kan ikke alene ha ansvaret for at slik vaksine utvikles. Her må regjeringen på banen og sørge for at det bevilges penger til dette nå.
Nesvik forteller at professor Lars R. Haaheim ved Universitetet i Bergen frykter at mellom 9000 og 90.000 nordmenn kan dø dersom influensaepidemien rammer Norge. - Ifølge Haaheim kan det ta opp til et år å utvikle en ny vaksine dersom vi skal vente til epidemien bryter ut. Derfor må vi handle nå.
Harald Tom Nesvik understreker at dersom helseministeren ikke sørger for å bevilge midler til dette umiddelbart, vil FrPs stortingsgruppe foreslå en slik bevilgning i statsbudsjettet for 2006.
