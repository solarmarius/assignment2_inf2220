
FINNMARK ARBEIDERPARTIS FYLKESVALGPROGRAM 2003 - 2007
NÆRHET, TRYGGHET OG UTVIKLING
ARBEIDERPARTIETS VISJON
Arbeiderpartiet ønsker en rettferdig verden uten fattigdom, en verden i fred og i økologisk balanse, hvor menneskene er frie og likestilte og har innflytelse over sine livsvilkår. Vi er et sosialdemokratisk parti, og bygger vår politikk på grunnverdiene frihet, likhet og solidaritet:
· Frihet fra fattigdom og undertrykkelse, og frihet til utfoldelse av skapende evner og muligheter.
· Like rettigheter og plikter for alle, og like muligheter uansett sosial bakgrunn, kjønn, religion eller etnisk opprinnelse.
· Solidaritet med mennesker over hele verden, og med kommende generasjoner
Sosial rettferdighet ønsker vi å oppnå gjennom demokrati og politisk styring. Et sterkt offentlig engasjement er en forutsetning for et godt fungerende velferdssamfunn. Gode fellesskap er avgjørende for å gi det enkelte menneske økt individuell frihet, trygghet og muligheter. Derfor er Arbeiderpartiet tilhenger av å løse oppgavene i fellesskap  fordi vi trenger hverandre. Det ligger til grunn for all vår politikk.
TILHØRIGHET OG LIVSKVALITET
Politikkens mål er å gi menneskene grunnlag for å leve et godt liv.
Hva er det gode liv i Finnmark? For noen er det enkle liv med få køer og oversiktlige forhold. For andre er det nærheten til naturen, multemyrer, turer på fjorden, laksefiske, stillhet og høstjakt. For andre igjen er det mangfoldet der flere kulturer lever side om side, og der det er plass til både duodji-utøveren og klesdesigneren. For noen er det gode liv i Finnmark fellesskapet med andre mennesker; vi er jo så få, og dermed også avhengige av hverandre på godt og vondt. Det gode liv i Finnmark kan også være eventyret - vi står overfor enorme muligheter og utfordringer.
Finnmark er et fylke hvor nærheten til naturen er mer direkte enn i de fleste andre deler av landet. Det er ressursene i naturen  fisken i havet, de produktive sjøarealene, beitegrunnlaget på vidda - som skaper grunnlag for bosettingen. Samtidig gir naturen mulighet for rekreasjon og friluftsliv som for mange er avgjørende for valg av bosted.
Inngrepene også i finnmarksnaturen har økt sterkt de siste 100 år. Bruken av land og sjøareal må være bærekraftig og vi har derfor et stort ansvar for å ta vare på det som er igjen og bruke arealene på en slik måte at også kommende generasjoner skal ha glede av dem.
Vi må utnytte land- og sjøarealene i respekt for at arealene også skal gi grunnlag for næringsvirksomhet. Grunnlaget for tradisjonell næringsvirksomhet må sikres. Forvaltningen av rovdyr, rovfugler, hval og sel må skje på en slik måte at man beskytter grunnlaget for primærnæringen.
Sjøtransporten utenfor Finnmarkskysten øker nå kraftig, blant annet ved transport av olje fra Russland og transport av atomavfall til Russland. Ulykker ved denne sjøtransporten vil kunne få store konsekvenser for det sårbare miljøet og de rike naturressursene. Dette øker behovet for beredskap mot ulykker.
· Finnmark Arbeiderparti vil med rot i Finnmarks ressurser og tradisjoner legge til rette for en utvikling som trygger bosettingsmønsteret og som gir befolkningen muligheter for livsutfoldelse og et godt liv.
· Finnmark Arbeiderparti vil at all utnyttelse av natur og miljø må skje på en bærekraftig måte. Det er en forutsetning for at folk i fylket skal kunne leve et godt liv i pakt med naturen  både nå og i fremtiden.
· Finnmark Arbeiderparti mener at forvaltningen av naturressursene må skje på en slik måte at det gir grunnlag for et ressursuttak som er stabilt, uten store variasjoner fra år til år og som gir høyest mulig utbytte på lang sikt.
· Finnmark Arbeiderparti mener at lakseelvene i fylket må forvaltes slik at villaksen sikres. Hensynet til villaksen må tillegges vekt ved plassering av nye oppdrettsanlegg.
· Finnmark Arbeiderparti mener at territorialgrensen må utvides for å holde oljetransport lengre unna kysten, at det må etableres en sivil sjøtrafikksentral i Finnmark, at beredskapen mot oljesøl må være fremst i verden og nødvendig slepebåtkapasitet etableres.
· Finnmark Arbeiderparti mener det må være enkelt å bygge hytte i fylket. Hyttebygging skal i hovedsak reguleres til felt, i størst mulig grad legges til eksisterende infrastruktur og skje på en slik måte at det kommer i minst mulig konflikt med bolig- og næringsformål, samtidig som det skal ta hensyn til å bevare kulturlandskapet.
ARBEID FOR ALLE
Det er gjennom arbeidet vi skaper verdier. Arbeidet gir økonomisk trygghet, utfoldelse og tilhørighet for enkeltmennesket. Og, det er gjennom arbeid og lønnsom næringsvirksomhet vi skaper de inntekter som er nødvendig for å kunne bygge velferdssamfunnet videre ut.
Næringsvirksomhet er en forutsetning for å kunne utvikle de offentlige velferdstjenestene. Samtidig er de offentlige velferdstjenestene en forutsetning for at næringslivet skal kunne fungere. Næringsutvikling forutsetter jo at vi får kunnskap gjennom utdanning, at vi får rask behandling dersom en arbeidstaker blir syk, at vi har et godt barnehagetilbud, og at vi utvikler vår kreativitet gjennom kunst og kultur.
Finnmark har unike naturgitte muligheter. Fylket ligger tett opp til noen av verdens rikeste fiskefelt, det er store sjøarealer som egner seg for havbruk, det er store landarealer som egner seg for utmarksnæring, naturen er særpreget og attraktiv for reiseliv. Det er også forekomster av mineraler og petroleum. Fylket grenser mot et voksende marked i Nordvest-Russland.
Trygghet for bosettingen avhenger imidlertid også av at det tradisjonelle næringsgrunnlaget blir ivaretatt. Livskraftig jordbruk er avgjørende for bosettingen i mange bygder. Aktiv bruk og pleie av kulturlandskapet er også vesentlig for å videreføre Finnmark som et attraktivt reiselivsområde.
En levende samisk kultur forutsetter at det legges til rette for tradisjonell samisk næringsvirksomhet. Reindriften må tilpasses beitegrunnlaget. Duodji må utvikles. Samtidig er mange fjordområder avhengig av muligheter til kombinasjonsdrift, og må følgelig sikres et kvotegrunnlag og virkemiddelordninger som sikrer livsgrunnlaget.
Hovedmålet for Arbeiderpartiets økonomiske politikk er å sikre arbeid til alle.
Flere interessante arbeidsplasser
Vi skal skape en trygg og framtidsrettet utvikling i Finnmark. Da finnes det ikke noe annet alternativ enn å styrke den private næringsvirksomheten gjennom kreativitet, pågangsmot og omstillingsevne.
Det er viktig å utvikle bredden i næringslivet i fylket. Dette gjelder også nye typer arbeidsplasser innen ulike servicenæringer. Det må derfor legges til rette for utvikling av all næringsvirksomhet som det er lønnsomt grunnlag for.
Fiskeri og havbruk, samt reiseliv må utpekes som særskilte satsingsområder for næringsutvikling i Finnmark.
I årene framover må også to andre utfordringer ha et helt sentralt fokus. Utbyggingen av gassanlegget på Snøhvit-feltet gir mulighet for ny avledet industri. Åpningen av grensene mot Russland gir tilgang til et raskt voksende marked. Finnmark ligger nærmest dette markedet.
Landbruk, reindrift og utmarksnæringer  alene eller i kombinasjon med andre - har vært og er fortsatt viktig for næringsliv, bosetting og beredskapssituasjonen i Finnmark. Landbruket i Finnmark har miljømessige fortrinn og et potensial for verdiskaping som vi må ta i bruk. Dette krever imidlertid aktiv innsats og stimulans til bruk av lokale ressurser. Markedspotensialet for produkter fra arktisk landbruk og utmark er langt fra utnyttet og næringene må få tilført nødvendige ressurser i form av kapital og kompetanse for å gjennomføre en slik omstilling. Utvikling av næringsvirksomhet må stimuleres gjennom offentlige virkemidler. Det er et særlig problem at tilgangen på lokal kapital er begrenset.
· Finnmark Arbeiderparti mener at tilgang på interessante arbeidsplasser er avgjørende for å kunne nå målet om trygg bosetting, gode levekår og høy livskvalitet.
· Finnmark Arbeiderparti mener at en strategi for næringsutvikling i fylket må bygge på de naturgitte fortrinn for fiskeforedling og reiseliv, samt de særlige mulighetene som nå åpner seg for industriell utnyttelse av gass og næringssamarbeid med Nordvest-Russland.
· Finnmark Arbeiderparti vil at de økonomiske virkemidler til regionalt utviklingsarbeid skal styrkes kraftig.
· Finnmark Arbeiderparti mener det må etableres et særskilt statlig investeringsfond for tiltakssonen i Nord-Troms og Finnmark.
· Finnmark Arbeiderparti mener at fritaket for arbeidsgiveravgift i tiltakssonen må videreføres, og også utvides til statlig virksomhet.
· Finnmark Arbeiderparti mener at myndighetene aktivt må markedsføre tiltakssonen og mulighetene som ligger i bruk av ny teknologi på en slik måte at ny virksomhet etableres i Finnmark.
· Finnmark Arbeiderparti mener Norge må ha en målrettet og langsiktig satsing for å utvikle næringsforbindelsene med Nordvest-Russland med Finnmark som et naturlig utgangspunkt
· Finnmark Arbeiderparti mener at myndighetene aktivt må bidra til et utviklingsarbeid med sikte på industriell utnyttelse av gass fra Snøhvit.
· Finnmark Arbeiderparti går inn for at det snarest mulig etter at konsekvensutredningen er ferdig åpnes for ytterligere lete- og produksjonsvirksomhet for olje og gass i de områdene i Barentshavet som konsekvensutredningen gir grunnlag for.
· Finnmark Arbeiderparti mener at det parallelt med konsekvensutredningen må legges nasjonale og regionale strategier for hvordan olje- og gassvirksomheten skal bidra til økt verdiskaping og interessante arbeidsplasser for fylkets ungdom.
· Finnmark Arbeiderparti ønsker å opprettholde produksjonsmiljøene innenfor landbruket i Finnmark, samt de tilstøtende virksomhetene. For å sikre vitale bygdesamfunn må den offentlige innsatsen for det arktiske landbruket holdes på minst dagens nivå.
· Finnmark Arbeiderparti vil legge tilrette for foredling og salg av landbruks-produkter og utmarksprodukter. Vi vil også arbeide for at fylket skal tilbakeført melkekvoter.
· Finnmark Arbeiderparti ser reindriften som en viktig samisk kulturbærer som må tilpasses beitegrunnlaget, og gjøres både økonomisk og økologisk bærekraftig.
· Finnmark Arbeiderparti mener at beredskapslagrene for matvarer i Finnmark må gjenopprettes.
· Finnmark Arbeiderparti vil legge til rette for å rekruttere ungdom inn i primærnæringene i fylket.
Finnmark som fiskerifylke
Finnmark ligger tett opptil noen av verdens mest produktive havområder. Det gir helt særegne muligheter for å bringe på land sjømat av høy kvalitet. Samtidig har fylket en lang kystlinje som egner seg for havbruk.
Finnmark er landets mest fiskeriavhengige fylke. Fylkets andel av de nasjonale fiskefangstene er imidlertid betydelig redusert de siste tiårene.
· Finnmark Arbeiderparti mener at Finnmarks andel av de nasjonale fiskekvotene må økes.
· Finnmark Arbeiderparti mener at det for å sikre bosetningen i kyst- og fjordstrøkene må innføres samfunnskvoter som gir et større råstoffkvantum til regionen. Kvotene må bindes til region og disponeres av folkevalgte organer.
· Finnmark Arbeiderparti ser det som et mål at Finnmark utvikles som verdens fremste område for foredling av høykvalitets fersk fisk
· Finnmark Arbeiderparti mener at kystfiskeflåten og ferskfisktrålerne må få økt sine kvoteandeler, mens fabrikkskipene og frysetrålerne må få redusert sin andel.
· Finnmark Arbeiderparti er imot fritt omsettelige kvoter i fiskerinæringa.
· Finnmark Arbeiderparti mener at det både for å sikre stabile inntekter for flåten, stabil produksjon og for å sikre kvaliteten på fiskeråstoffet, må innføres faste fartøykvoter også for kystfiskeflåten gruppe 1. Samtidig har Finnmark Arbeiderparti respekt for det gamle krav om allmennhetens mulighet til å drive fiske. Dette må ivaretas ved at fisket for den tradisjonelt minst torskeavhengige delen av flåten, flåtegruppe 2, ikke lukkes.
· Finnmark Arbeiderparti mener at folk langs kysten og fjordene i Finnmark har en nedarvet sedvanemessig og urfolksbasert rett til å skaffe seg et rimelig utkomme av fiske. Det må ikke være adgangsbegrensning for fartøy under 10 meter i tiltakssonen. Samtidig må det videreføres en ordning med garantert minstekvote for disse fartøyene som i dag.
· Finnmark Arbeiderparti mener at regionale ulikheter i de konsesjonsbelagte fiskeriene må motvirkes gjennom tildeling av nye virkemiddelkonsesjoner i tiltakssonen.
· Finnmark Arbeiderparti går inn for en sterk økning av forskningsinnsatsen omkring kongekrabben. Uttaket av bestanden må økes kraftig for å sikre en økologisk bærekraftig forvaltning som ikke skader fiskeressursene. Fangsten må forbeholdes de områder og de utøvere  også i små båter  som har hatt ulempene med arten, og må som hovedregel forbeholdes fartøy under 15 meter.
· Finnmark Arbeiderparti mener kapasitetsøkningen i havbruksnæringen må skje gjennom tildeling av nye konsesjoner. Nye konsesjoner må først og fremst plasseres der havbruksnæringen er minst utbygd i forhold til sjøarealet, det vil si i Finnmark. Næringsfattige områder må prioriteres ved nytildeling av konsesjoner. Det bør ikke innkreves konsesjonsavgift i tiltakssonen i Finnmark og Nord-Troms.
· Finnmark Arbeiderparti mener at de klimatiske ulempene ved havbruk i Finnmark må kompenseres gjennom økt volum pr. konsesjon i området. Finnmark må være prioritert for utvikling av torskeoppdrett og oppdrett av andre marine arter.
· Finnmark Arbeiderparti mener at det må utvikles et tettere samspill mellom fiskeflåten, havbruksanleggene og foredlingsindustrien. Svingningene i fangst og produksjon må jevnes ut. Det må legges til rette for fangst og oppforing av levende fisk.
· Finnmark Arbeiderparti mener at forsknings og utviklingsarbeidet innen hele fiskeri- og havbruksnæringa i fylket må økes. Spesielt må innsatsen mot nye arter i oppdrett, produktutvikling og markedsbearbeidelse styrkes . Egne forskningsstasjoner må etableres i fylket.
· Finnmark Arbeiderparti mener det må legges til rette for økt lokalt eierskap i alle deler av fiskerinæringa for å få tilbake størst mulig grad av den verdiskapinga næringa står for.
Finnmark som reiselivsfylke
Vær og vind, midnattssol og mørketid gjør Finnmark til noe unikt. Samtidig har fylket et rikt mangfold av kultur og tradisjoner. Finnmarks natur og kultur gir grunnlag for særskilte opplevelser. Stadig flere etterspør opplevelsesturisme. Finnmark har derfor store muligheter i reiselivssammenheng.
Nordkapp og Hurtigruta er allerede to av hovedattraksjonene for reiseliv i Norge og Finnmark. Med utgangspunkt i disse to magnetene må siktemålet være å øke verdiskapingen i reiselivet i Finnmark.
· Finnmark Arbeiderparti vil utvikle Finnmark som en spydspiss i norsk reiselivsnæring.
· Finnmark Arbeiderparti vil legge til rette for å utvide reiselivsaktivitetene både ved å utvide sesongen og ved å utvikle næringa også i de deler av fylket hvor det er muligheter som ikke er utnyttet.
· Finnmark Arbeiderparti vil bidra til en strategisk satsing på utvikling av vinterturisme. Et viktig element i dette er tilrettelegging for bruk av snøscooter i reiselivssammenheng.
· Finnmark Arbeiderparti vil at det offentlige må komme sterkere inn i markedsføringen av Finnmark som reiselivsmål
· Finnmark Arbeiderparti vil legge til rette for kulturbasert turisme.
KULTUR OG IDENTITET
Finnmarks befolkning består av ulike folkegrupper, og møtet mellom ulike folk og kulturer preger Finnmark. Det gir fylket mangfold.
Finnmark er også særpreget som det eneste fylke i Norge med grense mot Russland. Åpningen av grensen mellom Norge og Russland åpner for et nærmere politisk, økonomisk og kulturelt samarbeid. Samtidig må vi videreutvikle kontakten med Finland som har lange tradisjoner og som har vært med på å sette sitt preg på kulturlivet i fylket.
På samme måte som det i Finnmark er en større nærhet til naturen enn i sentrale strøk, er det i Finnmark også en større nærhet mellom menneskene. Små samfunn preges av at de som bor der kjenner hverandre og ofte viser omsorg for hverandre.
Kultur skaper forankring og tilhørighet. Og kultur skaper trivsel. Det gjelder både gjennom egen aktivitet i idrettslag, sangkor, musikkorps, historielag, husflidslag og bygdelag, og gjennom opplevelse av kultur. Fraflytting er like mye et spørsmål om livsstil og trivsel som tilgang til arbeidsplasser. Vi må investere i det vakre og kreative selv om økonomien i offentlig sektor er dårlig.
Friluftsliv og rike muligheter til utendørsaktiviteter er med på å gi oss tilhørighet og styrke finnmarksidentiteten vår. Samtidig er det viktig at vi på grunn av de klimatiske forholdene også har gode lokaler for innendørs aktivitet.
· Finnmark Arbeiderparti mener at Finnmark må videreutvikles i respekt for mangfoldet og at fylket er flerkulturelt. Det må legges til rette for å bevare og utvikle samisk språk, kultur og samfunnsliv. Det må også legges til rette for å bevare og utvikle den kvenske kulturen.
· Finnmark Arbeiderparti vil styrke møteplasser og aktivitet som gir oss inspirasjon i hverdagen og som gjør det artig å bo i Finnmark.
· Finnmark Arbeiderparti vil ha en inkluderende holdning overfor innvandrere.
· Finnmark Arbeiderparti vil stimulere både de profesjonelle kulturutøverne og -institusjonene, og det frivillige kulturarbeidet.
· Finnmark Arbeiderparti vil bevisst bruke kunst og kultur i utviklingen av fylket. Vi skal satse på kunst og kultur innenfor næringspolitikken, utdanningspolitikken og de andre områdene fylkeskommunen jobber med.
· Finnmark Arbeiderparti vil støtte opp under utbyggingen av lokale og regionale kulturbygg og idrettsanlegg.
KOMPETANSE
Kunnskap betyr stadig mer for å kunne utvikle næringsvirksomhet og for å mestre stadig omstilling. Også innenfor velferdstjenestene er det et stadig behov for oppdatering av kunnskap. Dette tilsier at det i Finnmark må gis tilgang på et helhetlig spekter av opplæringstilbud.
En målrettet satsing på å utvikle næringsvirksomhet bygd på fylkets naturgitte fortrinn og særskilte muligheter, må også innebære en målrettet satsing på oppbygging av kunnskap innen disse områdene. Det gjelder både videregående og høgere utdanning.
Avstandene i Finnmark og behovet for desentraliserte tilbud gjør at det bør utvikles tilbud om fjernundervisning. Dette kan være som et alternativ til eller som et tillegg til direkte tilbud rundt om i kommunene. Tilbud om fjernundervisning må utvikles på alle nivå slik at det tilpasses også de som er i arbeid.
Finnmark er det fylket som har flest borteboende elever. Det er derfor et særskilt behov for gode og rimelige botilbud, og for rimelig og god mat ved skolekantinene.
Finnmark hadde tidligere en lavere utdanningssøkning enn andre deler av landet. Dette tilsier at tilbud om etter- og videreutdanning for voksne er særlig viktig i Finnmark. Også av den grunn er det viktig at det gis tilbud om utdanning som kan tas i kombinasjon med jobb.
Finnmark sliter fortsatt med mangel på fagfolk. Det er mest synbart innenfor enkelte velferdstjenester hvor det stilles krav om spesiell kunnskap, for eksempel skoleverket og helsevesenet. Tilgang på fagfolk med kompetanse er helt avgjørende for å kunne utvikle næringslivet i fylket.
Tilgang på ressurser og stimulans gjennom offentlige rammebetingelser er viktige bidrag til utvikling av næringsvirksomheten i fylket. Likevel er det bare dersom det finnes enkeltmennesker eller grupper av mennesker som har ideene og som griper mulighetene, at muligheter kan omdannes til lønnsom næringsvirksomhet.
Dette understreker betydningen av kompetanse. Men det understreker også betydningen av kreativitet og entreprenørskap. Skoleverket må stimulere barn og ungdom til utvikling av næringsvirksomhet, bl.a. ved bruk av undervisningsbedrifter.
· Finnmark Arbeiderparti vil styrke utdanningstilbudene innenfor fagområder som er spesielt viktige for næringsutviklingen i fylket.
· Finnmark Arbeiderparti mener det må være et bredt desentralisert utdanningstilbud i Finnmark både innen videregående og høgere utdanning.
· Finnmark Arbeiderparti vil utnytte moderne teknologi slik at de videregående og høyere utdanningsinstitusjonene i fylket kan utvikle og bidra med ulike studietilbud for befolkningen i fylket.
· Finnmark Arbeiderparti vil styrke bolig og kantinetilbudet til elevene ved de videregående skolene i fylket.
· Finnmark Arbeiderparti mener at de personrettede tiltakene for Finnmark og Nord-Troms må forsterkes. Maksimumsgrensen for nedskrivning av studielån må økes, og indeksreguleres.
KOMMUNIKASJONER
Finnmark har naturgitte ulemper gjennom hardt klima og lange avstander. Avstandene gjør det vanskeligere for privatpersoner å holde kontakt med familie og venner som bor andre steder, og gir lengre ferie- og fritidsreiser. Næringslivet har lengre avstand til markedet og får ekstra kostnader til transport og til markedspleie.
Utbygging av transporttilbudet har derfor betydning for befolkningens livskvalitet både direkte gjennom transportkostnadene, og indirekte fordi det har betydning for næringsaktivitet og sysselsetting.
En økt andel av den nasjonale godstransporten må flyttes fra vei til sjø. Knutepunktene for godstransport må opprustes.
Utviklingen av ny informasjons- og kommunikasjonsteknologi gjør det mulig å redusere det avstandshinderet som Finnmark alltid har stått overfor. Det forutsetter imidlertid at telenettet utbygges slik at næringsliv, offentlige virksomheter og privatpersoner i Finnmark gis adgang til høyhastighets nett.
· Finnmark Arbeiderparti mener at utbygging av veinettet må prioriteres til kommuner som er uten helårsvei (Nordkynvegen og Havøysundvegen) og til utbedring og ferdigstillelse av E6.
· Finnmark Arbeiderparti mener at rassikring og vedlikeholdsarbeidet på vegene i fylket må styrkes.
· Finnmark Arbeiderparti mener at befolkningen i hele fylket skal sikres et hensiktsmessig kollektivt kommunikasjonstilbud både på sjø og land.
· Finnmark Arbeiderparti mener at flyplasstrukturen i fylket må videreføres som i dag, med nødvendig opprusting av rullebaner og terminalbygg i Kirkenes og Alta. Direkte flyruter mellom Oslo og henholdsvis Alta og Kirkenes må opprettholdes.
· Finnmark Arbeiderparti mener at det må tas et løft for utbygging og utbedring av fiskerihavnene i fylket
· Finnmark Arbeiderparti mener det er et nasjonalt ansvar å styrke transportforbindelsen mellom Norge og Russland både gjennom utbygging av havnetilbud og ved utbygging av bedre vei- og/eller jernbaneforbindelse.
· Finnmark Arbeiderparti mener det må settes inn statlige tiltak for å redusere flyprisene til og fra fylket. Den statlige transportstøtten til næringslivet må gjeninnføres.
· Finnmark Arbeiderparti mener at alle husstander i fylket må være sikret tilbud om tilgang til høyhastighets telenett innen utgangen av 2004.
· Finnmark Arbeiderparti mener at statlige tiltak må settes inn for å sikre utbygging av høyhastighets telenett.
VELFERD OG LEVEKÅR
OFFENTLIG VELFERD
Det er et hovedmål for Arbeiderpartiet at alle mennesker uavhengig av bakgrunn skal sikres likeverdig tilgang til grunnleggende velferdsgoder. Alle mennesker må sikres frihet til å utnytte sine evner og så langt mulig virkeliggjøre sine drømmer. Men, ingen har rett til å utfolde seg på en måte som stenger for andres frihet.
Fellesskapsløsningene stenger ikke for enkeltmenneskenes frihet. Det er gjennom fellesskapsløsningene vi oppnår frihet. Frihet til å utdanne oss. Frihet til å kunne få en god helsetjeneste. Frihet til god omsorg.
Med vår begrensede og spredte befolkning er ikke Finnmark et marked for mange private velferdstjenester. Tvert i mot; utbygging av private tilbud i helsevesen og skoleverk i andre deler av landet vil legge beslag på fagpersonell og ressurser slik at det offentlige tilbudet hos oss blir dårligere.
Finnmark må ha et offentlig velferdstilbud som dekker befolkningens behov og som i seg selv gjør det attraktivt å bo i fylket.
For å kunne gi et likeverdig tilbud i alle deler av landet må det nasjonale inntektssystemet for kommunene jevne ut ulikheter i inntektsmuligheter og utgiftsbehov. Samtidig må systemet fange opp merkostnader som følge av lange avstander, hardt klima og merkostnader ved flerspråklighet.
Finnmark Arbeiderparti vil at velferdstilbudene skal kunne tilbys nærmest mulig befolkningen. Desentralisert tilbud må også gis gjennom omreisende tjenester i helsevesenet og skoleverket.
· Finnmark Arbeiderparti mener at et godt utbygd offentlig velferdstilbud er avgjørende for å kunne nå målet om trygg bosettingen, gode levekår og høy livskvalitet.
· Finnmark Arbeiderparti går mot utvikling av private lønnsomhetsbaserte tilbud av grunnleggende velferdstjenester. Det skal ikke være lommeboka til den enkelte som avgjør hvilket helsetilbud eller skoletilbud man får tilgang til.
· Finnmark Arbeiderparti vil utvikle og videreføre ordningene med desentraliserte helsetilbud og utdanningstilbud.
· Finnmark Arbeiderparti mener at sykehusene i Hammerfest og Kirkenes må videreføres med akuttmedisinske funksjoner begge steder. Spesialisthelsetjenesten i Alta, Karasjok og Vadsø må videreutvikles. Sykestuetilbudet må opprettholdes.
· Finnmark Arbeiderparti mener at fylket skal ha et godt psykiatrisk behandlingstilbud for alle aldersgrupper. De distriktspsykiatriske sentrene i øst-, midt- og vest-Finnmark må bestå.
· Finnmark Arbeiderparti mener at samisk språk og kulturkompetanse må sikres innen både de somatiske og psykiatriske helsetjenestene.
· Finnmark Arbeiderparti vil at telemedisin i større grad skal benyttes ved lokale helseinstitusjoner slik at det blir mulig med raskere kontakt med spesialist.
ORGANISERING AV VELFERD
Finnmarkingene må ha størst mulig råderett og påvirkning på utviklingen, og kunne legge til rette for at de ressursene som finnes her gir lokal verdiskaping. Finnmarkspolitikerne har en rolle i å ivareta hensynet til nordområdene i den nasjonale politiske debatten. Da må også befolkningen ha et regionalt folkevalgt organ som kan ivareta og uttrykke befolkningens syn.
Enkelte spesialiserte oppgaver både i tjenesteproduksjon og forvaltning krever mer konsentrerte fagmiljø. Samtidig gjør den teknologisk utviklingen at befolkningen bruker de ulike tjenestene på andre måter enn før. Det har ført til endringer i hvordan tjenestene er organisert. Offentlige etater som ikke er representert i kommunen må kunne nås gjennom servicekontor. Der det ikke er eget postkontor må posttjenestene inngå i servicekontoret.
Omorganisering av statlige virksomheter har ført til nedleggelse av statlige arbeidsplasser i mange kommuner. Samtidig gjør ny teknologi det enklere å legge ny statlig virksomhet i distriktene. Denne muligheten må utnyttes.
· Finnmark Arbeiderparti mener at flere statlige oppgaver bør kunne overføres til det regionale folkevalgte nivå. Regionale folkevalgte myndigheter må blant annet gis større innflytelse på forvaltningen av fiskeressursene i de nære havområder og ved tildeling av konsesjoner innen oppdrett.
· Finnmark Arbeiderparti finner det ikke naturlig med en stor sammenslåing av kommuner til større enheter. Vi mener at det må være nærhet til beslutningene.
· Finnmark Arbeiderparti vil støtte interkommunalt samarbeid med sikte på bedre utnyttelse av ressurser og tilbud til befolkningen.
· Finnmark Arbeiderparti vil beholde Finnmark som eget fylke. Vi går mot å avløse fylkeskommunen med en nord-norsk storregion som vil flytte makt ut av Finnmark.
· Finnmark Arbeiderparti vil at velferdstilbudene skal kunne tilbys nærmest mulig befolkningen. Slik nærhet er viktig for livskvaliteten for de som bor i utkanten av fylket. Befolkningen i alle kommuner må sikres tilgang til de ulike offentlige forvaltnings- og servicetjenestene.
· Finnmark Arbeiderparti mener at det må opprettes statlige servicekontor i alle kommuner i fylket. Det må være aktuelt at servicekontoret gir en samlet publikumsbetjening for kommunale og statlige tjenester.
· Finnmark Arbeiderparti mener at all ny statlig virksomhet må plasseres utenfor Oslo, og brukes aktivt til å skape nye arbeidsplasser i distrikter som Finnmark.
REGIONALE UTFORDRINGER
Befolkningens forventninger endres. I kunnskapssamfunnet stilles andre krav til tilbudene i lokalsamfunnet både når det gjelder arbeidsplasser, offentlige og private servicetilbud og opplevelser. Dersom vi skal kunne nå målet om å opprettholde bosettingsmønsteret må vi ta innover oss at familiestrukturene endres. Lokalsamfunnene må være attraktive både for "eneboere" og familier, og for kvinner og menn.
For å sikre bredde i arbeidsplasstilbudet, tilgang på mer spesialiserte offentlige tjenester og tilgang til et bredere spekter av kultur-, handels- og servicetilbud er det nødvendig å se mulighetene innenfor en større bo-, arbeids- og serviceregion i sammenheng. Selv om alle tilbud ikke kan utvikles i alle kommuner, vil det ofte være dekkende at tilbudet finnes innenfor regionen. Tilsvarende kan næringsliv og offentlige virksomheter innenfor en region ofte ha nytte av å kunne trekke veksler på hverandre eller fordele funksjoner mellom seg.
Dette kan gi også små steder arbeidsoppgaver for et større hjemmemarked. Like fullt vil de regionale handels- og servicesentrene måtte spille en viktig rolle for å kunne gi tilgang til mer spesielle tjenester også til kommunene omkring. Alta, Hammerfest, Kirkenes og Vadsø har over tid utviklet slike funksjoner, som det er viktig å sikre i de enkelte regioner. Ingen sentra kan imidlertid fungere uten et livskraftig omland.
Barentsregionen har spilt og spiller en sentral rolle for utviklingen av samarbeidet mellom folkene i nord-områdene. Samarbeidet er viktig både for å utvikle det politiske, økonomiske og kulturelle samarbeidet i regionen. Samarbeidet på regionalt nivå må fortsatt prioriteres høyt i Barentsregionen.
· Finnmark Arbeiderparti mener det må legges sterkere vekt på å utvikle bredden av tilbud innenfor de enkelte regionene i fylket.
· Finnmark Arbeiderparti vil tilrettelegge for å skape ny utvikling i alle deler av fylket. Dette må gjøres i et nært samarbeide mellom fylkeskommunen og kommunene i Finnmark.
· Finnmark Arbeiderparti mener at programmet for styrking av utkantsbutikker må videreutvikles og tilføres økte økonomiske rammer.
· Finnmark Arbeiderparti vil arbeide for en videreutvikling av det politiske, økonomiske og kulturelle samarbeidet i Barentsregionen både på mellomstatlig og på regionalt nivå.
FAGLIG- POLITISK SAMARBEID
Et endret politisk landskap og sterke omstillingsprosesser i offentlig og privat sektor gjør det helt nødvendig å holde god dialog med ansatte og deres tillitsvalgte, brukere og øvrige som blir berørt av hurtige endringer.
Kommunesektoren er viktig for velferdsutviklingen og for opprettholdelsen av gode lokalsamfunn. Et godt og rasjonelt drevet kommunal sektor gir også gode betingelser for det øvrige samfunns-, arbeids og næringsliv. Det er gjennom å levere riktige tjenester til riktig tid at kommunesektoren får legitimitet. Motkreftene i form av økt liberalisering og globalisering flytter lojaliteten som tidligere var knyttet til menneskers ve og vel, over til kapitalkreftene.
I arbeidet med å øke forståelsen for en fortsatt sterk offentlig sektor og tydeliggjøring av fagbevegelsen sin viktige rolle i samfunnsutviklingen vil Finnmark Arbeiderparti fortsette det faglig/politiske samarbeidet.
· Finnmark Arbeiderparti mener at partiet er avhengig av nært og godt faglig/politisk samarbeid med fagbevegelsen, og spesielt med LO og tilsluttede fagforbund i Finnmark, dersom partiets målsettinger skal kunne oppnås.
· Finnmark Arbeiderparti mener at det faglig/politiske samarbeidet med fagbevegelsen skal videreføres og forsterkes i alle ledd, og spesielt der det foreligger samarbeidsavtale.
· Finnmark Arbeiderparti mener at det faglig/politiske samarbeidet må utvikles og iverksettes i alle kommuner.
