
4.5.2000
Magnhild Meltveit Kleppa,
Pressemelding fra
SKATTEPENGANE MÅ FORVALTAST LOKALT
- Nå må både lokale folkevalde og lokale- og regionale bankmiljø klargjere for finansministeren dei store positive ringvirkningane det vil ha å kunne forvalte innkrevde skattar og arbeidsgjevar­avgift lokalt, seier stortingsrepresentant Magnhild Meltveit Kleppa (Sp).
I dag er det Postbanken som har ansvaret for å forvalte innbetalinga av skatt og arbeidsgjevaravgift. Når Postbanken ikkje lenger er ein sjølvstendig bank, må dette endrast. I spørjetimen i Stortinget i går stadfesta finansministeren at han arbeider med anbudsutlysing. Han sa at han var merksam på omsynet til at flest mogleg skal få høve til å konkurrere om oppdraget. Samstundes streka han under at det og er nødvendig å stille krav som gjev best mogleg tryggleik for mellom anna rett innkreving og regnskapsføring.
Magnhild Meltveit Kleppa viste til at det handlar om store beløp, men også om å nytte eksisterande kunnskap og kompetanse i regionane og lokalt og om å utvikla ny kompetanse. Kleppa antyda at ein til dømes kunne gå så langt at kvar kommune sjølv vart gjeve moglegheit til å plassere dei innkrevde midlane dersom det var mest føremålstenleg. Under føresetnad av at dei krav som skal stillast blir innfridde.
Kleppa var nøgd med at finansministeren lova å ta med i vurderingene desse synspunkta. Samtidig meiner ho at det er viktig at folkevalgte og lokale- og regionale bankmiljø nå kjenner si gjestingstid.
