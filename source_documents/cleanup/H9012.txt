
20.2.2005
FrP
Vedtatt resolusjon
En pensjonsordning for folk flest
Landsstyret har merket seg at Regjeringens forslag til pensjonsreform har som målsetning at Folketrygdens utgifter til alderspensjoner i 2050 skal være 20 % lavere enn en videreføring av dagens system vil gi.
Landsstyret har videre merket seg at økonomien i pensjonssystemet, i følge Regjeringen vil komme under økende press som følge av svakere vekst i den yrkesaktive befolkningen, høyere gjennomsnittlige ytelser og stigende levealder blant pensjonistene.
Mens en 67-åring i gjennomsnitt kunne forvente å leve i 14 år da pensjonsalderen ble senket til 67 år i 1973, vil dette kunne øke til 22 år i 2050.
For å møte de finansielle utfordringer Norge som velferdssamfunn står ovenfor, ikke bare knyttet til alderspensjonene, men også i forhold til andre utgiftsøkninger, mener Landsstyret det vil være helt vesentlig å føre en politikk som stimulerer den økonomiske veksten utover det nivået Regjeringen legger til grunn i sine forutsetninger.
Landsstyret vil herunder peke på at det er lite hensiktsmessig å forsøke å forutsi nivåer på pensjonenes andel av verdiskapningen i 2050. Relativt moderate økninger i BNP, utover Regjeringens forutsetninger, koplet sammen med relativt moderate endringer i forventet levealder, vil helt kunne endre det bildet Regjeringen tegner av situasjonen i 2050. Det bør også påpekes at erfaringene med tidligere forsøk på å fremskrive samfunnsforhold, økonomiforhold og spådommer om hvordan verden eller et land er eller utvikler seg til femti år fremover, ikke bare har vært vellykkede eller treffsikre.
Landsstyret vil fremholde følgende hovedmål for pensjonssystemet i Norge:
- Pensjonssystemet må gi trygghet for fremtiden ved at systemet har tillit som økonomisk bærekraftig.
- Pensjonssystemet må stimulere til økt arbeidsinnsats.
- Pensjonssystemet må fortsatt sikre alle pensjonister en garantert folkepensjon.
- Pensjonssystemet må ivareta opparbeidede rettigheter.
- Pensjonssystemet må gjennomgå forenklinger, bl.a. slik at det må bli mulig for folk flest å vite størrelsen på sin fremtidige pensjon, og hvorledes de selv kan påvirke denne størrelsen.
å innbetales.
