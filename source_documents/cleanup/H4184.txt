
tirsdag 7. januar 1997 16:13:04
Fra Venstres Pressekontor 7. januar 1997
Gode mandatsjanser i Møre og Romsdal
Meningsmålingene fra andre halvår 1996 ville gitt Venstre et direktemandat i Møre og Romsdal.
Venstreordfører gjennom 11 år fra Averøy, Leif Helge Kongshaug, er innstilt fra nominasjonskomitéen i fylket. Andrekandidaten, fylkesleder Aud Folkestad fra Stranda, er mulig kvinneutfordrer.
Leif Helge Kongshaug vil ikke ta nominasjonen på forskudd. Han uttaler seg med alle forbehold med respekt for den demokratiske prosessen nominasjonsmøtet er en del av.
-Det er viktig å fokusere på rammebetingelsene og infrastrukturen for næringslivet, sier Kongshaug som har vært ordfører i Averøy kommune i 11 år. Kommunen ble kåret til årets næringslivskommune i fylket av NHO i fjor. Kongshaug legger vekt på at et levende næringsliv er viktig både for å skaffe arbeidsplasser og penger i kommunekassene.
Nominasjonsmøtet i Møre og Romsdal Venstre går av stabelen 25. januar. Nominasjonskomitéens innstilling er enstemmig, men partimedlemmene kan vente seg en kampvotering. Aud Folkestad, fylkesleder i partiet og lektor fra Stranda, er innstilt som nummer to på stortingslista. Noen av partilagene mener at hun burde rykke opp for å bedre kvinneandelen blant Venstres førstekandidater.
-Jeg vil stå til disposisjon på den plassen partiet ønsker, sier Folkestad.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat sikret utjevningsmandater fra Akershus,Hordaland og Sør -Trøndelag.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
