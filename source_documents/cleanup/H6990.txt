
09.04.03
Stortingsrepresentant Arne Sortevik (FrP)
Bondevik fjerner ikke mobbingen
- Høsten 2002 erklærte statsminister Bondevik at all mobbing skulle være fjernet i skolen til 23.9.2004. Jeg er glad for at utdanningsministeren har et mer realistisk syn på dette- sier FrPs skolepolitiske talsmann Arne Sortevik etter spørsmål i Stortingets spørretime 9.4.2003.
- Mobbingen i norsk skole er så omfattende og har fått utvikle seg så lenge at det dessverre er helt urealistisk å love at Regjeringen skal fjerne all mobbing i skolen i løpet av 2år. Når Utdanningsministeren kaller dette en "visjon" opptrer hun langt mer edruelig enn statsministeren i forhold til den omfattende mobbingen som foregår i norsk skole - sier Arne Sortevik.
- Gledelig å konstatere at statsråden deler min oppfatning om at Opplæringsloven gjennom § 2-9 om ordensreglement har hatt og har handlingsrom for skoleeiere som er interessert i å gjøre noe med mobbingen, for rektorer som vil lytte til hva mobbede elever og deres foreldre sier og for lærere som er villig til å se hva som faktisk foregår - sier Arne Sortevik
- Her er det tydelig arbeid i praksis som skal til for å gi resultater, ikke flere "programmer" og "aksjoner". Det må legges kraftig press på hver skole slik at de gjør noe i hverdagen. Både kommunestyrer og foreldre kan legge slikt press på hver skole og bør gjøre det! -
- Mindre gledelig at statsråden ikke stiller seg positiv til etablering av et nasjonalt skoleombud slik at elever og foreldre har et sted å gå når lærer, rektor, skoleeier og tilsyn ikke følger opp. Et slikt nasjonalt skoleombud mener FrP er viktig for å styrke elevenes rettssikkerhet, og fra FrP vil vi igjen foreslå etablering av et nasjonalt skoleombud - sier FrPs skolepolitiske talsmann Arne Sortevik
