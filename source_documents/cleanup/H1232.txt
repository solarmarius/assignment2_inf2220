
Mastemyr, 27. januar 2001
Jan Petersen
Vi ha flere utenlandsstudenter
Høyre mener at også utdanningssystemet må ta globaliseringen inn over seg. Det må bli lettere å sette sammen en utdanning fra flere land. Høyre ønsker at norske studenter skal studere i utlandet, og bringe med seg nye erfaringer og ny kunnskap tilbake til Norge. På samme måte vil det være verdifullt å få flere utenlandske studenter til Norge.
Det er et mål for Høyre å øke utvekslingen med andre land når det gjelder høyere utdanning. På dette området ligger Norge langt bak de mest aktive landene i Europa. Det er synd for norsk ungdom, og det er synd for Norge.
Den sittende regjeringen har ikke ført en politikk som oppmuntrer til økt utveksling av ideer og kunnskap over landegrensene - snarere tvert imot. Høyre ønsker å åpne for at gebyrstipend kan tildeles innen flere fagretninger enn i dag. Prinsipielt bør det være slik at ungdom som ønsker å studere i utlandet økonomisk skal komme ut på samme måte som om de hadde tilbrakt skoleåret hjemme i Norge.
Jeg mener også at det må bli lettere for ferdige akademikere å jobbe internasjonalt, både ved at utlendinger kommer hit, og ved at nordmenn reiser ut i perioder. Da må vi også ha et gradsystem og et karaktersystem som gjør det lett å sammenligne studier fra forskjellige land, og la fag fra forskjellige land inngå i en grad.
