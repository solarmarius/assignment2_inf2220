
Dato: 23.09.2003
Ursula Evje, Stortingsrepresentant FrP
- Både positivt og negativt fra Ryssdal- utvalget
- Mange spennende forslag i Ryssdals- utvalgets innstilling som FrP kan støtte. Imidlertid er det en forutsetning at høyere utdanning skal være gratis og tilgjengelig for alle, sier Ursula Evje som er medlem av undervisningskomiteen på Stortinget for Fremskrittspartiet.
Utvalget har blant annet foreslått at private og offentlige statlige utdanningsinstitusjoner underlegges et felles lovverk. - dette har vi kjempet for i årevis. Dersom en i tillegg til lovmessig likebehandling kunne få til en økonomisk likebehandling ville dette være god FrP politikk i praksis, sier en fornøyd Evje.
Utvalget foreslår en regulering av institusjonenes anledning til å ta egenbetaling. Den reguleringen skal sikre at institusjonene ikke tar egenbetaling for studier som er forutsatt dekket av statlige bevilgninger. - vi ønsker at den høyere utdanningen skal være gratis, uavhengig av om en velger private eller offentlige utdanningsinstitusjoner. Dette vil en få til gjennom en stykkprisfinansiering, der pengene følger studenten til den institusjonen vedkommende ønsker å velge. Fremskrittspartiet aksepterer ikke at høyere utdanning kun skal forbeholdes de rike og formuende, understreker Evje.
Fremskrittspartiet er helt enig i at utdanningsinstitusjonene bør være ansvarlige selvstyrte enheter med klar struktur. - dette kan en få til ved å gjøre de offentlige institusjonene om til egne rettssubjekter. Det er viktig at utdanningsinstitusjonene får mer handlerom og mulighet til å styre seg selv, sier Evje videre.
- Det virker å være en del positivt i dette arbeidet fra utvalget, men vi vil selvsagt behandle denne saken nøye før vi trekker de endelige konklusjonene, avslutter Ursula Evje
