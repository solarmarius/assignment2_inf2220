
Mandag 1. juni 1992
Alkoholkontroll i kommunene:
SKANDALØST AT LOVENS KRAV IKKE ETTERLEVES
-Det er nærmest skandaløst at halvparten av landets kommuner ikke slike kontroll-rutiner som alkoholloven påbyr når det gjelder omsetting av alkohol, og at en tiende-del av kommunene ikke engang har fattet vedtak om å få slike rutiner. Dette sier stortingsrepresentant Borghild Røyseland (KrF, Rogaland) etter at denne saken var oppe i Stortingets spørretime før helgen.
Borghild Røyseland hadde meldt et spørsmål til sosialminister Tove Veierød om dette, etter at en fersk rapport fra Rusmiddeldirektoratet har avdekket at bare halvparten av landets kommuner har de kontrollrutinene som alkoholloven påbyr. Statsråden viste til at 90 prosent av kommunene har vedtatt å opprette kontrollutvalg, og at situasjonen dermed var langt bedre nå enn for ett år siden, da alkoholloven bare var et halvt år gammel. Heller ikke statsråden var tilfreds med situasjonen, og hun la til at hun nå ville sende et rundskriv til samtlige kommuner i landet, der dette med kontrollorgan vil bli spesielt understreket. Sosialministeren understreket at et slikt brev ville være mer enn en høflig anmodning om å følge lovens krav, men en påpeking av et ansvar som er lagt på kommunene.
