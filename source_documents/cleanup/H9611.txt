
1.9.2005
Kystpartiet
Av Steinar Bastesen, 1. kandidat for Kystpartiet i Nordland`
Rita Lindanger, styremedlem i Kystpartiet i Oslo
Kystpartiet vil gi funksjonshemmede arbeid
Stat og kommune driver ulovlig diskriminering av funksjonshemmede. Dette har Kystpartiet tatt opp i Stortinget gang på gang, men praksisen fortsetter. Kystpartiet mener at det største problemet i Norge i dag er de mange som går sykemeldt, er uføretrygdede og arbeidsledige. 1, 3 millioner nordmenn går nå på trygd. Det er et stort ansvar for Regjeringen.
Det er et enda større ansvar at funksjonshemmede i dag blir godt integrert og gjør det bra på skoler, universitet og høyskoler. Når de så skal ut i arbeidslivet, blir de plassert nederst i søknadsbunken. Det er alvorlig, særlig med tanke på at det i dag foregår en utdanningseksplosjon blant de funksjonshemmede. Det sier seg selv at funksjonshemmede som klarer å ta høyere utdanning, i tillegg til utdannelsen også har med seg en stor evne til å ta tak i og takle vanskelige situasjoner. Dagens trygdeordninger er lite fleksible, selv om Kystpartiet på Stortinget har fått myket dem opp noe. Den største synderen her er stat og kommune. Den praksisen som eksisterer er ulovlig. Det er ulovlig å diskriminere søkere på bakgrunn av handikap. Det er alvorlig at ikke LO og andre arbeidstakerorganisasjoner har kjørt en mye mer offensiv linje i denne saken. Hvorfor har ikke LO denne viktige saken med i sine krav til den rød - grønne regjeringen?
Kystpartiet har tatt denne saken opp i Stortinget, og har hatt fokus på denne saken i de siste års statsbudsjett. Men det viser seg at dette er en tung sak å få gjennomslag for. Det er alvorlig, for dette er den største diskrimineringen vi har her i landet. Konsekvensen er enda mer alvorlig. På grunn av alderssammensetningen i landet, vil vi være i en prekær mangel på arbeidskraft om ti år. Det blir skammelig å gå tilbake i historien, både for Bondevikregjeringen, SV, Arbeiderpartiet, og Senterpartiet
Kystpartiet er et parti i handling. Vi tar stilling til problemer mennesker blir utsatt for, både fra storting, byråkrati og regjering. De funksjonshemmede får ikke arbeid, de offentlige arbeidstagerne er de som driver verst diskriminering.
Vi i Kystpartiet er svært bekymret for at vi er i en situasjon her i landet der stadig flere og stadig yngre mennesker blir borte fra arbeidsmarkedet. Vi mener at mange som virkelig er syke har en altfor hard kamp foran seg i systemet, mens andre blir trygdet som en del av en storstilt satsing på å få personer over 50 år ut av bedriften og over på trygd. Verst er det for de unge funksjonshemmede som etter endt utdanning, ender i trygdebudsjettet. Det er en skam!
De senere års politikk kan være en sterk medvirkende årsak til den negative utviklingen som har ført til høy arbeidsledighet, altfor mange sykemeldte og altfor mange på trygd.
Det har spredt seg et inntrykk av at dette har vært en bevisst strategi hos mange bedrifter, ikke minst bedrifter der stat, fylke og kommune eier bedriften, og i store konsern der staten er stor medeier.
Vi er orientert om at en stor del av det norske næringslivet har satt i verk tiltak, og nærmest presset medarbeidere over 50 år til å slutte, vel vitende om at det er staten som dekker utgiftene ved uførepensjon, sykmelding eller arbeidsledige.
Kystpartiet har flere ganger bedt om at dette problemet må tas på alvor, og har fremmet forslag om å bevilge 50 mill. kroner til en evaluering av utviklingen i arbeidslivet de siste 10 årene. Vi mener arbeidet må utføres av fagfolk, sosialmedisinere, leger, psykiatere, psykologer, og trygde- og arbeidslivsjurister.
