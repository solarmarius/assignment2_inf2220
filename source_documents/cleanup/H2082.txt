
Mandag 1. februar 1993
FREDSPRISNOMINASJONER FRA KrFS STORTINGSREPRESENTANTER
Speiderbevegelsen, avholdsbevegelsen og den israelske språklæreren Shulamith Katznelson er nominert til Nobels Fredspris av stortingsrepresentanter fra Kristelig Folkeparti. Sju av partiets 14 representanter har vært med på de ulike forslagene.
Shulamith Katznelson (73) er foreslått av Svein Alsaker og Helga Haugen, sammen med Høyres Hallgrim Berg. Katznelson er foreslått for sitt virke som språklærer, og for arbeidet med de såkalte Ulpan-skolene, som er intensive språkskoler for voksen-opplæring. Hun grunnla den første av disse i 1951, og har siden vært denne skolens direktør. Mer enn 60.000 studenter har fullført sine studier ved denne skolen, og fått varige impusler som kan bygge broer av gjensidig respekt mellom arabere og jøder.
Palestina-arabere beskriver skolen som en bro mellom arabere og jøder, og fru Katznelson er både elsket og respektert blant palestina-araberne.
Stortingsrepresentantene Solveig Sollie og Dag Jostein Fjærvoll har forslått at den internasjonale speiderbevegelsen får Nobels Fredspris for 1993. Med sine 25 millioner medlemmer, spredt over tre fjerde-deler av verdens land, er speiderbevegelsen i høy grad en fredsbevegelse, skriver de to forslagsstillerne i sitt brev til Nobelkomiteen.
Speiderbevegelsen er med på å utvikle forståelse på tvers av alle slags grenser, og det blir lagt stor vekt på å utvikle egenskaper som forståelse, respekt og solidaritet hos den enkelte speider. Speiderbevegelsen har også et stort internasjonalt engasjement, og det gjør at speiderbevegelsen vil være en verdig vinner av Nobels Fredspris, skriver forslagsstillerne.
Borghild Røyseland, Odd Holten og Per Sævik har sammen med Leiv Blakset og Gudmund Restad fra Senterpartiet, og Marie Lovise Widnes fra Sosialistisk Venstreparti, forslått at den internasjonale avholdsbevegelsen får Nobels Fredspris for 1993. Rus og avhengighet, spesielt i forbindelse med bruk av alkohol, er en klar trussel mot velferd og menneskeverd verden over, og ved å arbeide mot denne trusselen, bidrar avholds-bevegelsen til verdensfreden, skriver de seks forslagsstillerne i sitt brev til Nobel-komiteen. Forslagsstillerne har nevnt tre av de internasjonale avholdsorganisasjonene i sitt brev. Det er den internasjonale Blå Kors-bevegelsen, den internasjonale godtemplar-bevegelsen og kvinnebevegelsen Det Hvite Bånd.
