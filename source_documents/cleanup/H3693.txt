
5.6.97:
Ola D. Gløtvold,
SYKEHUSENE MÅ IKKE SPESIALISERES BORT FRA PASIENTEN
En av Senterpartiets hovedinnvendinger mot Regjeringens sykehuspolitikk i for bindelse med St. meld. nr. 24 er at helseminister Hernes så sterkt prioriterer spesialisering og sentralisering. Vårt svar på dette er bedre beredskap og tilgjengelighet, sier Sp's sosialpolitiske talsmann, Ola D. Gløtvold.
Vi ønsker å opprettholde en god akuttmedisinsk beredskap og går imot at denne skal nedlegges ved lokalsykehusene slik at reisetiden blir uforsvarlig lang for mange pasienter.
I forhold til sammenlignbare land er Norges utgifter til det offentlige helsevesen lave. Vil vi ha et helsevesen med bedre effektivitet og samtidig sikre kvaliteter som rask og riktig behandling må vi være villige til å bruke mere penger til dette arbeidet, sier Ola D. Gløtvold.
God kvalitet på behandling og pleie av syke og pleietrengende er det viktigste samfunns­ansvaret vi har i en velferdsstat som Norge. Dette må vi da ta følgene av også i den prioriteringer vi gjør, framholder Gløtvold.
Senterpartiet har ved flere anledninger fremmet forslag om styrkinger både av de økonomiske og faglige ressursene, blant annet gjennom behandlinger av Statsbudsjettene og med opplegg for økt utdanning av helsepersonell. Det er derfor gledelig å kunne konstatere at flere nå synes å støtte opp om disse prioriteringene. Vi ønsker å styrke den generelle medisinske behandlingsberedskapen og da må generalist­kunnskapene også styrkes og få en høyere status innen medisinen enn det Regjeringen legger opp til.
Et helsevesen med bred kompetanse gir trygghet for riktig behandling også på spesialistnivået. Høy kvalitet på generalistnivået sikrer kvaliteten ved vurdering og utredning i akutte situasjoner. Også derfor vil vi opprettholde akuttmedisinsk beredskap ved lokalsykehusene samtidig som vi ønsker å styrke ambulansetjenesten med mer faglig kompetanse. Det akuttmedisinske arbeidet er svært viktig for å hindre alvorlige skader for pasienten, og dermed også vanskeligere og dyrere behandling.
Det er dessuten viktig å kunne bruke den medisinske spisskompetansen på en mer fleksibel måte, med mer ambulerende virksomhet både for behandling og kompetanseoppbygging. Dessuten bør det bli et sterkere samarbeid mellom 1. og 2. linjenivået i helsetjenesten.
En slik organisering av vårt helsevesen vil på en bedre måte sette "Pasienten først" sier Ola D. Gløtvold.
