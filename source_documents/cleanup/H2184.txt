
Fredag 12. februar 1993:
Kjell Magne Bondevik på årsmøtet i Nordland KrF:
Regjeringen svikter folk i kyst-Norge.
Regjeringen fører nå en politikk som vil føre til store problemer for folk i kyst-Norge, særlig her i nord. Eksempler på dette er den nye landbrukspolitikken, avfolk-ningen av mange fyrstasjoner og søknaden om EF-medlemskap. Kristelig Folkeparti vil kjempe mot en slikt utvikling. Det sa Kristelig Folkepartis leder, Kjell Magne Bondevik, da han talte på årsmøtet i Nordland Kristelig Folkeparti på Leknes fredag kveld.
- Den nye landbrukspolitikken som Arbeiderparti-regjeringen har fremmet med støtte fra Høyre og Frp, vil gjøre det vanskeligere å opprettholde mindre bruk som vi har mange av i distriktene og kyst-Norge. Frafall av inntektsmålet og mangel på produksjonsmål svekker landbrukets stilling. KrF sto for en annen landbrukspolitikk da denne ble drøftet i Stortinget tirsdag.
Fiskeriene kan få alvorlige problemer om Norge blir medlem av EF. Da vil vi ikke lenger ha den samme råderett over ressursene som i dag. Vi kan ikke regne med skikkelige og varige unntak, men kanskje visse overgangsordninger. Vi så hvordan resultatet ble i 1972. Kyst-Norge er ikke tjent med en slik løsning. Dette, sammen med EFs unionsplaner, er de viktigste grunner til at KrF sier nei til EF-medlemskap.
Et annet eksempel på at kyst-Norge sviktes av Regjeringen, er at den nå bare vil fortsette automatiseringen og avfolkningen av mange fyrstasjoner langs kysten, på tross av sterke advarsler fra folk som ferdes på havet og deres pårørende. Jeg har tatt opp dette og bedt Regjeringen ta en tenkepause for å se dette i sammenheng med hele beredskapen langs kysten. Både skipsulykker og miljøproblemer tilsier at vi må ha høy beredskap og størst mulig sikkerhet, og det krever en god del bemannede fyr langs kysten.
- Kristelig Folkeparti har et utsatt mandat i Nordland. Men de siste, lokale meningsmålinger tyder på at det kan berges ved valget til høsten hvis alle som ser behovet for KrF slutter opp om partiet. Nordland trenger nemlig en representant som står klart på de kristne verdier, sa Kjell Magne Bondevik.
