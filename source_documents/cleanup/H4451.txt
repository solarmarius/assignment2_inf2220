
Stortinget, 01. juni 2001
Gunnar Kvassheim (V)
Innstilling om Rikets miljøtilstand: Miljø-skritt i riktig retning, men Arbeiderpartiet, Høgre og Fremskrittspartiet bremser
- Det er flertall på Stortinget for å ta noen nye skritt i riktig retning i miljøpolitikken, men flertallet av Arbeiderpartiet, Høyre og Fremskrittspartiet hindrer den miljøoffensiven som vi nå trenger, sier Venstres Gunnar Kvassheim. Han kommenterer energi- og miljøkomiteens innstilling om stortingsmeldingen og "Regjeringens miljøvernpolitikk og rikets miljøtilstand".
- På flere områder er det flertall for viktige tiltak. Det gjelder krav om forbedret oljevern i nordområdene, tiltak for innsamling og sanering av PCB-holdige isolerglass som skiftes ut og en vannkraftpolitikk på miljøets premisser. Vi har gjennom behandlingen av meldingen fått dokumentert at denne nyskapningen som tidligere miljøvernminister Guro Fjellanger fra Venstre lanserte er en god anledning til å flytte norsk miljøpolitikk i riktig retning.
- Behandlingen viser at sentrumspartiene og SV utgjør miljøopposisjonen og at Arbeiderpartiet med støtte fra Høyre og Fremskrittspartiet bremser. På noen områder går faktisk Høyre lenger enn Arbeiderpartiet. Det er patetisk at Arbeiderpartiet og Fremskrittspartiet går mot Venstres innspill om å kreve et overvåkningsprogram for spesialavfallsanlegget NOAH. Det er også Ap og Fremskrittspartiet som sørger for at det er ikke er flertall for å kreve at regjeringen i samband med statsbudsjettet i høst legger fram et opplegg for etablering av et kulturminnefond. Dette fondet hadde Stortinget forutsatt skulle komme i fjor høst. Men Ap-regjeringen somler og prioriterer ikke denne oppgaven. Det betyr at vi må vente på det løftet for kulturminnearbeidet som dette fondet vil representere, sier Gunnar Kvassheim.
