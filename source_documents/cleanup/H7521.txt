
17.8.2003
Stortingsrepresentant Morten Lund, Senterpartiet
GANG OG SYKKELVEIER ER LØNNSOMME!
I disse dager skal nye ti-tusener ta fatt på en skolevei som er for farlig. Der en trygg gangvei mangler, hjelper det lite at det er bred enighet om at "det er et mål at skolebarn skal kunne gå og sykle trygt til og fra skolen" som det står i Folkehelsemeldingen som nylig ble behandlet av Stortinget. Mange foreldre ordner seg slik at ungene kan biles eller busses til skolen. Dermed øker trafikken, og ungene får mindre fysisk aktivitet. Samtidig tvinges kommuner pga dårlig økonomi til å legge ned småskoler og henvise enda flere til skolebussen.
I den nevnte Folkehelsemeldingen er gjengitt beregninger fra Transportøkonomisk institutt. Nytten av å legge til rette for økt sykkelbruk er anslått til 4-5 ganger mer enn kostnadene. De har bl.a. beregnet at en person som tidligere ikke var fysisk aktiv og som begynner å sykle til jobben, kan gi en årlig samfunnsøkonomisk nytte på mellom 22.000 og 30.000 kroner.
For å nå målsettingen om sammenhengende veganlegg for sykkel i byer og tettsteder med over 4000 innbyggere trengs å investere 1 milliard kroner pr. år i 10 år. Med kunnskap om så store gevinster og om utrygghet og ulykker som dagens situasjon gir, skulle man tro bevilgningene ble øket fra dagen 360 millioner kroner straks. Men nei. Statsråden for samferdsel opplyste i et svar til meg at dette skulle vurderes for neste planperiode. Første økning kan da komme i 2006. Da går dagens 1.-klassinger i 3.!
Regjeringen begrunner dette med at økte bevilgninger kan gi økt inflasjon og høgere rente.
Senterpartiet har foreslått å øke bevilgningene til gang- og sykkelveier med 200 mill kr de to siste år. Vi har begrunnet dette med de store gevinstene, at planene for mange anlegg ligger klare, og at det er ledig kapasitet i anleggsbransjen mange steder. I en slik situasjon er det umulig at økt aktivitet gir problemer i økonomien. Tvert imot. Staten vil spare på lågere utbetalinger til ledige anleggsarbeidere, færre innleggelser i sykehus, færre sykemeldinger, mindre biltrafikk og renere byluft.
Dette er et eksempel på lønnsom forebygging som i dag skjer i alt for liten grad. Senterpartiet mener vi må bli flinkere til å budsjettere slik at framtidige besparelser på andre budsjetter eller i andre samfunnssektorer blir regnet med. Det må være feil å la frykten for inflasjon skremme oss fra å investere 10 milliarder over ti år for å få gevinster på i alt 50 milliarder. Alternativet er at bl.a. økende helseutgifter ødelegger økonomien vår
