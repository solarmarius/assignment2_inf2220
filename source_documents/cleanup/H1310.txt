
Stortinget, 6/12 1999.
FREMSKRITTSPARTIETS
STORTINGSGRUPPE
Fra Stortingsrepresentant Per Sandberg, Fremskrittspartiets kulturpolitiske talsmann.
NY NRK SJEF MÅ KOMME
FRA NÆRINGSLIVET.
- Stillingen som Kringkastingssjef må ikke være en retrettstilling for tidligere politikere, sier Per Sandberg, som viser til at det i de siste dager har blitt spekulert i hvem som skal ta over stillingen når Einar Førde går av.
- Politisk kunnskap kan være et pluss i mange stillinger, men til stillingen som leder for en så stor bedrift som NRK i dag er vil det være meget viktig at vår neste kringkastingssjef har det meste av sin bakgrunn fra næringslivet.  NRK vil i årene fremover komme i et mye tøffere press enn i dag.  Det vil derfor være helt avgjørende at den nye lederen for NRK har solid erfaring fra konkurranseutsatt virksomhet.  Dersom jeg fikk velge ny leder for NRK, ville jeg ha valgt en person med lang erfaring fra store omstillinger i konkurranseutsatt næringsliv, nettopp fordi det vil komme meget store omstillinger i NRK i årene som kommer, sier Per Sandberg.  I slike prosesser er det nødvendig å ha god kunnskap om organisasjonsutvikling, raske omstillinger, forretningsutvikling og merkevarebygging, uttaler Sandberg.  Så vidt jeg vet har ingen av de tre kvinnelige politikerne som har blitt nevnt i spekulasjonene, utmerket seg på disse områdene.
