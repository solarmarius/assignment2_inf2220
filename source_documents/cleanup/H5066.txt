
29.08.2001
St@tsministerbrev 28. august 2001
- Arbeiderpartiet har alltid stått fast ved sykelønnsordningen. Vi har avvist alle forslag om skatt på sykdom, og det vil vi fortsatt gjøre. Høyre ønsker å gjennomføre kutt i sykelønnen som er langt større enn de Sandman-utvalget foreslo, og som vil ha dramatiske konsekvenser, påpeker statsminister Jens Stoltenberg. Han skriver i sitt @-brev 28. august 2001 at det blir mer og mer klart at valget om to uker handler om velferd eller kutt. - Vi vil fortsette å vise til at det ikke er mulig å gjennomføre Høyres store skatteløfter uten at det går alvorlig ut over våre felles velferdsordninger, skriver Stoltenberg.
Høyre forsøker seg nå med tidenes røykleggingsoperasjon. Et parti som i alle år har vært motstander av sykelønnsordningen, og som senest i årets budsjett foreslo et brutalt kutt i ordningen på 5,7 milliarder kroner, forsøker nå å så tvil om Arbeiderpartiets holdning i saken.
Det er sterk kost. Det var Arbeiderpartiet som innførte dagens sykelønnsordning, under store protester fra blant annet Høyre. Og Arbeiderpartiet har slått ring om full lønn under sykdom ved hver eneste korsvei. Både da sykefraværet gikk ned på begynnelsen av 90-tallet, og etter at det begynte å stige kraftig de siste årene.
Dagens sykefravær er for høyt, og koster samfunnet mange penger. Derfor må vi gjøre mer for å bringe fraværet og kostnadene ned. For Arbeiderpartiet har det hele tiden vært klart at dette må skje uten å svekke arbeidstakernes rettigheter. Det slo vi senest fast under landsmøtet i november i fjor.
I innstillingen fra Sandman-utvalget foreslo et flertall at det skulle innføres en egenandel i sykelønnen på 20 prosent de første 16 dagene av sykefraværet, og deretter full lønn. På den andre siden skulle arbeidstakerne få lavere folketrygdpremie for et tilsvarende beløp. Arbeidstakere med 11-12 dagers sykefravær ville ikke tape på forslaget, og de med mindre fravær ville tjene på det. For staten ville ordningen gå i null.
Forslagene fra Sandman-utvalget har blitt vurdert både i Arbeiderpartiet og i Regjeringen. De har også blitt drøftet konkret med partene i arbeidslivet for å se om det fantes løsninger som kunne få bred støtte, fra både arbeidstakere og arbeidsgivere. I så fall ville vi hatt en ny situasjon. Men det skjedde ikke.
Høyre forsøker nå å skape inntrykk av at deres holdning til sykelønn egentlig er den samme som Arbeiderpartiets. Det er en kjempebløff. For det første er forslaget fra Sandman-utvalget noe helt annet enn det kuttet Høyre vil gjennomføre i sykelønnen. Høyre vil innføre en karensdag, deretter to dager med 50 prosent lønn og så 90 prosent lønn i resten av sykeperioden. Det er et usosialt kutt, der det er de syke som skal betale for partiets store skattelettelser.
For det andre er partiets problem at kuttet i sykelønnsordningen er så stort at vanlige folk vil tape betydelig på det, selv når vi tar hensyn til de skatte- og avgiftslettelsene de ønsker å gjennomføre. Nå ønsker de å bortforklare dette, ved å vise til avsløringer om at det er gjennomført samtaler med partene i arbeidslivet for å finne felles løsninger for å bringe sykefraværet ned.
Men dette står fast: Arbeiderpartiet har alltid stått fast ved sykelønnsordningen. Vi har avvist alle forslag om skatt på sykdom, og det vil vi fortsatt gjøre. Høyre ønsker å gjennomføre kutt i sykelønnen som er langt større enn de Sandman-utvalget foreslo, og som vil ha dramatiske konsekvenser.
Mer og mer blir det klart at valget om to uker handler om velferd eller kutt. Vi vil fortsette å vise til at det ikke er mulig å gjennomføre Høyres store skatteløfter uten at det går alvorlig ut over våre felles velferdsordninger. Den debatten er jeg sikker på at vi vil vinne.
