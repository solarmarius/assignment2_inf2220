
Buskerud Sosialistiske Venstreparti Program for fylkestingsperioden 2003-2007. (2002.12.16)
Buskerud Sosialistiske Venstreparti
Folkemakt mot pengemakt
Innledning
Buskerud SV har i sitt program for fylkestingsperioden 2003-2007 konsentrert seg om fem programområder:
Ungdom og oppvekst
Kultur
Regionalpolitikk
Bærekraftig utvikling
Nærings- og arbeidslivspolitikk
· Bak programmet står arbeidsprogrammet for SV - et program som har rettferdig fordeling som en rød tråd. SV tar sterkt avstand fra den herskende posisjonen som markedskreftene har fått i alle sammenhenger. Forskjellene i samfunnet øker raskt. Mens stadig flere blir rikere, blir en økende gruppe sendt ut i en fattigdom vi trodde vi var ferdige med.
Vi godtar ikke at velferden vår spilles bort på børsen. Vi motsetter oss også på det kraftigste at kommunene og fylkeskommunen skal "strupes" for å slippe til kapitalen.
SV's internasjonale engasjement ligger også til grunn for dette programmet:
SV som fylkesparti vil samarbeide med andre organisasjoner som er opptatt av fred, rettferdighet og miljø. SV skal knytte kontakt til innvandrer- og flyktningmiljøet i fylket slik at de skal ha mulighet til å være representert i politiske organisasjoner. Integreringspolitikken for flyktninger og innvandrere må styrkes for å forebygge rasisme og etnisk diskriminering.
Fylkeskommunen er under kraftig endring og vedvarende press. Høyresidas agenda går ut på å legge ned det regionale folkestyrte leddet. SV mener at både det kommunale og det fylkeskommunale/ regionale nivået er viktige bærebjelker for vårt demokrati og vår velferd. De må ikke svekkes - tvert imot! Vårt program bygger på at den offentlige sektoren skal være sterk og åpen for innsyn for oss innbyggere. Vi ser allerede nå at statlig overtakelse av sykehusene ikke automatisk gir bedre løsninger, og at samfunnets innsyn i virksomheten reduseres.
At det regionale leddet er nødvendig, er ikke ensbetydende med at det ikke kan eller bør endres. I tillegg til fortsatt satsing på videregående opplæring skal den nye fylkeskommunen fylle den viktige rollen som regional utvikler. SV vil arbeide for at flere regionalpolitiske virkemidler flyttes fra staten til fylkeskommunen for på det viset å sikre helhetlig tenkning og politisk styring.
Ungdom og oppvekst
Barn og ungdom er samfunnets framtid. Det viktigste vi kan gjøre er å utvikle det samfunnet de arver til et samfunn det er verdt å overta.
Barn og ungdom er forskjellige. SV vil ivareta forskjelligheten, men vil legge til rette for at alle får lik mulighet til å utvikle sine egenskaper og interesser - uansett bakgrunn. Ungdomskulturen er mangfoldig og spenner over et vidt spekter. Samfunnet trenger også kvalifikasjonene til de unge som ikke fanges opp av tradisjonelle tiltak.
Når de fleste barn og unge har det godt i dagens Norge, får de som faller utenfor det desto tøffere. Avstanden mellom det å ha det godt og ikke ha det godt øker. SV vil satse spesielt på de gruppene som kommer dårligst ut, samtidig som vi vil prioritere barne- og ungdomsgruppa
som helhet.
Buskerud SV vil satse på ungdomskultur:
Vi vil
sette fokus på verdispørsmål knyttet til homofili, kvinnesyn, likestilling og rasisme for å være pådriver i det holdningsskapende arbeidet.
satse på tradisjonelle kulturtiltak for barn og unge, bl.a. gjennom den kulturelle skolesekken.
at videregående skoler og arbeidsinstituttene må åpnes for kultur- og fritidstiltak utenom skoletid. Finansiering av slike tiltak må skje utenom de ordinære budsjettene for opplæring. Vi går videre inn for samarbeid med kommunene på dette området.
ta initiativ til å videreutvikle helsefremmende tilbud i skolen, hvor idrettslag, kommunen og skolen sammen tar ansvar for et bredt spekter med fysiske aktivitetstilbud.
bidra til igangsetting av sjølstyrte ungdomshus, rockeverksteder og lignende.
· Buskerud SV vil sikre alle barn og unge et godt utdanningstilbud:
Vi vil
arbeide for at alle over 16 år skal ha rett til videregående utdanning. For noen kan det være for tidlig å foreta et utdanningsvalg i en alder av 16 år. Økt engasjement i voksenopplæring kan gjøre det mulig å ta valget senere. Dette gjelder også ungdom med funksjonshemninger.
ruste opp skolene for å oppfylle arbeidsmiljølovens krav også når det gjelder elevenes IT-utstyr, gymsaler og innemiljø.
arbeide for at det utarbeides en egen arbeidsmiljølov for elevene.
arbeide for at eksamen og karakterer fjernes i ungdomsskolen og videregående skole.
at opplæringen skal organiseres ved økt samarbeid mellom lærerne i arbeidslag slik at hver lærer har hovedansvar for maks. 8 elever. Opplæringen skal planlegges i tett samarbeid med elevene. Alternativ organisering av og ulike metoder i opplæringen skal prøves ut.
arbeide for at elevene i størst mulig grad får fullføre sin videregående opplæring ved den skolen de påbegynte den.
arbeide for at elevdemokratiet gjøres til et reelt demokrati. Ungdom skal ha innflytelse på sin hverdag gjennom elevråd, fylkeselevråd, ungdomsråd o.l. Den beste lærdommen om demokrati fås gjennom deltagelse og reell medbestemmelse. Arbeidet med elevdemokrati må videreutvikles og ressursinnsatsen må økes.
at stemmerettsalderen ved kommune og fylkestingsvalg skal senkes til det året en fyller 16 år.
arbeide for trygge og rusfrie skolemiljøer. Politivakt og vekterordninger skal ikke være faste ordninger i skolemiljøet. Lærere, sammen med andre faggrupper, (miljøterapeuter, sivilarbeidere m fl,) ungdommene selv og deres foreldre er de beste til å bygge opp trygge miljøer uten vold og rusmidler.
at videregående opplæring skal være gratis, fri for reklame eller sponsorfinansierte lærebøker. Elever skal heller ikke betale for tilleggslitteratur og kopier. Dette skal også gjelde i skolens arbeid med internasjonalisering, slik at ikke dyre skoleturer skaper nye klasseskiller mellom ungdom. Elevene skal slippe å betale for å komme seg til og fra skolen.
intensivere arbeidet for å utnytte de forskjellige ordninger for opplæring i bedrift på en mer spenstig måte. SV vil arbeide for at alle ungdommer i lærefag får læretida si i bedrift.
arbeide for å opprettholde en struktur med moderate til små selvstendige skoler som sikrer nærhet mellom elevene og ledelsen.
samtidig vil SV arbeide for at det prøves ut nye styringsformer for skolene, hvor i tillegg til skolens ledelse og de tilsatte, også elever, foreldre og det lokale næringsliv får en reell påvirkning på skolens utvikling.
at den videregående skolen i Numedal skal opprettholdes
at det opprettes videregående skole i Hurum og Nedre Eiker.
· Buskerud SV vil sikre ungdom som ønsker det mulighet for arbeid:
Retten til arbeid må sidestilles med retten til skoleplass. Arbeidsmarkedsetaten har ansvar for ungdomsgruppa og må få tilført midler til dette.
Vi vil
styrke praksisplassordningen.
sikre videreføring av Arbeidsinstituttene som en naturlig del av fylkeskommunens opplæringstilbud. En stabil og forutsigbar økonomi er en forutsetning for videre utviklingsarbeid.
· Buskerud SV vil styrke både det forebyggende og behandlende tilbudet for å ivareta barn og unges helse:
Vi vil
arbeide aktivt for å sikre et godt barnevern for barnebefolkningen i Buskerud når staten overtar fylkeskommunens ansvar fra 1.1.2004.
arbeide for at flest mulig barn og unge som trenger hjelp skal kunne bo hjemme mens de får denne hjelpen, også når de trenger hjelp for store og alvorlige problemer.
arbeide for å styrke barne- og ungdomspsykiatrien. SV vil arbeide for at barn og unge med problemer får riktigste mulig hjelp til rett tid for å få orden på sin framtid. institusjonene må få de ressursene de trenger både når det gjelder fagpersonell og lokaler. Vi vil arbeide aktivt for at ressursene brukes direkte mot barn og unge, og at minst mulig går til administrasjon og lignende.
intensivere fylkeskommunenes samarbeid med kommunene for å styrke barnevernet.
styrke skolehelsetjenesten og sikre at det forebyggende arbeidet blir vektlagt i større grad.
arbeide aktivt for at den pedagogisk-psykologiske tjenesten og oppfølgingstjenesten får en mer synlig rolle direkte mot barne- og ungdomsgruppene. På sikt vil SV at den pedagogisk-psykologiske tjenesten (PPT) skal organiseres som en gjennomgående tjeneste, og oppfølgingstjenesten (OT) samorganiseres regionvis med Arbeidsinstituttene.
arbeide for at de fosterhjem, ungdomshjem og familiehjem som har kontrakt med kommuner eller fylkeskommuner får fast tilsetting.
· Kultur
Kultur handler om grunnleggende verdier i et fellesskap, som kunst, håndverk, idrett og samværsformer i et mangfold av former. Kulturen formes og næres i spennet mellom fortid og framtid, mellom det lokale og globale. Folks evne til å ta vare på og delta aktivt til å utvikle vår kultur er i seg selv et kulturtrekk som må ivaretas. Kommersialisering er en trussel mot denne evnen.
Kulturaktivitetene i Buskerud utøves både av amatører og profesjonelle. SV vil bidra til å styrke begge grupper og utvikle samspillet mellom disse.
Kultur betyr respekt for andre og andres kultur. Vi trenger inspirasjon utenfra for å utvikle oss sjøl. Aktiv støtte til det flerkulturelle arbeidet er viktig for oss og vår utvikling. Rasisme og fremmedfrykt er kanskje den største trusselen mot Norge som kulturnasjon og mot Buskerud som kulturfylke. En kultur uten mangfold er en fattig kultur.
Buskerud SV vil videreutvikle det skapende samspillet mellom ulike kunstuttrykk.
Vi vil
øremerke en fast prosentdel av fylkeskommunens midler til kulturtiltak i fylket.
utvikle den profesjonelle formidlingen av billedkunst, musikk, litteratur og film til Buskeruds befolkning.
utvikle det profesjonelle teatermiljøet og støtte amatørteatervirksomhet.
gi museer og institusjoner i fylket mulighet til å utvikle seg, og å tilby lokalbefolkning og tilreisende et tverrsnitt av vår kulturarv.
ta vare på kulturminner og gjøre dem tilgjengelig for allmennheten.
gjøre det lettere å sette i gang nye og utradisjonelle kulturtiltak. Innsatsmidlene til dette må økes.
· Buskerud SV vil støtte opp om folks kulturelle lokale egenaktiviteter
Vi vil
bekjempe kommersialiseringen av kultur og fritid.
støtte opp om lokale kulturaktiviteter i by og land.
bygge enkle flerbruksanlegg og sikre friarealer
sikre allemannsretten til fri ferdsel i utmark og rekreasjonsområder.
· Demokrati- og regionalpolitikk
Buskerud SV vil dele godene.
SV arbeider for å skape et solidarisk samfunn. Stortinget må ta tilbake makt, styring og kontroll fra markedskreftene og finansaktørene, slik at politikerne får reell styring over landets økonomi og kan sikre rettferdig fordeling av godene.
Buskerud SV ønsker mer demokrati.
Det parlamentariske demokratiet må fornyes, samtidig som det utenomparlamentariske demokrati styrkes. Samfunnsdialoger med åpen håndtering av interessekonflikter og verdivalg er ingen trussel mot våre styrende systemer. SV vil gi makt til mennesket ved å gi makt til fellesskapet.
Markedet har ingen mekanismer som tar vare på de felles interessene samfunnet har, bare de økonomiske interessene aktørene i markedet har. Det må på nytt skapes offentlig eierskap til infrastrukturbedrifter som har ansvar for vei, jernbane, energiforsyning, post, vannforsyning.
Buskerud SV ønsker en sterk og forbedret offentlig sektor.
Både offentlig og privat sektor må styres og kontrolleres på demokratisk vis. De to sektorene må samarbeide seg i mellom, med de frivillige fellesskap og med fagbevegelsen. SV vil delta i videreutvikling av offentlige tjenester for å sikre en organisering som ivaretar kvalitet og effektiv drift til beste for innbyggerne. SV vil ta de ekstra kostnadene dette medfører fordi det sikrer velferden til alle uavhengig av stilling og stand.
Offentlige bedrifter skal ikke ha som mål å tjene penger, men å tjene mennesker.
SV vil at samfunnet skal bære de nødvendige kostnadene for å sikre likebehandling og likeverd.
Buskerud SV vil styrke velferdsstaten gjennom økt dialog mellom de lokale myndigheter og brukerne av offentlige tjenester
Buskerud SV mener at Norge trenger demokratisk, folkevalgt styring på regionalt nivå.
Dette nivået skal sikre at statens politikk blir tilpasset lokale behov og muligheter. Buskerud SV vil at dette må skje på bedre måter enn gjennom de rammebetingelsene som fylkeskommunen og fylkesplanleggingen har blitt gitt hittil.
Buskerud SV vil kjempe for at den videre utvikling av det regionale nivået baserer seg på følgende prinsipper:
Lokal sjølråderett - SV vil grunnlovsfeste det kommunale sjølstyret.
Regionalt sjølstyre for å sikre samordning og lokal tilpassing.
Desentralisert bosetting og offentlige tjenester der folk bor (nærhetsprinsipp). Folk skal ha rettigheter til nødvendige tjenester, og de skal kunne styre disse tjenestene i felleskap lokalt, ikke etter sentralt diktat som undergraver lokaldemokratiets styringsmulighet.
Kollektive løsninger - markedet og kjøpekraften skal ikke styre tjenestetilbudet eller tilgangen til tjenesten.
· Buskerud SV ser behov for grunnleggende diskusjoner om utforming av det framtidige regionale nivåets rolle, ressurser og myndighet
Staten har regionalisert flere av sine infrastrukturinstanser: Statens vegvesen, Jernbaneverket osv, men har ikke samordnet grensene for disse.
Mange kommuner trenger samarbeid om praktisk tjenesteproduksjon og investeringer for å effektivisere sin virksomhet. Dette må skje på måter som sikrer innsyn og folkevalgt styring.
Buskerud SV vil være åpen for å undersøke alle muligheter for å skape et fungerende regionalt nivå, og stiller krav til løsningen:
Vi vil
at det nye regionale nivået skal overta en del av de statlige oppgavene.
at det nye regionale nivået skal kunne bidra til bedre samhandling mellom kommunene på feltene samfunnsutvikling og tjenesteproduksjon.
at det nye regionale styringsorganets myndighetsområde og ressurstilgang må være i balanse.
at det nye regionale styringsorganet må være delegert reell styringsmulighet fra staten og kunne oppfattes av kommunene som en legitim samordningsaktør fordi det blir gitt en avgrenset og avklart rolle i forhold til det kommunale sjølstyret.
at endringer i kommunenes og statens myndighetsområder må bidra til at den folkevalgte styringen i Norge styrkes.
· Buskerud SV vil styrke kommunenes handlingsrom, gjenreise kommunal handlingsfrihet og stimulere til kommunalt utviklingsarbeid som styrker velferdsstaten.
I et demokratisk velferdssamfunn skal alle innbyggere ha krav på sikkerhet og forutsigbarhet i sin hverdag og tilstrekkelige offentlige tjenester til å opprettholde god livskvalitet uansett inntekt, alder eller funksjonsevne.
Vi vil
at kommuneøkonomien styrkes slik at innbyggerne sikres et godt tilbud.
at kommunene sikres tilstrekkelig statlig finansiering til lovpålagte oppgaver og gis mulighet til å realisere intensjonene bak lokaldemokratiet.
at det holdes et kritisk blikk på hvordan tilbudet av tjenester fungerer, slik at det offentlige kan gi et bedre tilbud innenfor en effektiv drift.
at brukere av offentlige tjenester skal sikres oversikt over sine rettigheter og trygghet for at de får hva de har krav på.
at det opprettes en arena på tvers av forvaltningsnivåene for å sikre en nødvendig dialog mellom politikere i kommune, fylkeskommune og Storting.
· Buskerud SV mener at regionalpolitikk også er internasjonal politikk.
I en stadig mer globalisert verden er det viktig å definere hva som er samfunnsbyggende utvikling og hva som er samfunnsnedbrytende utvikling.
Globalisering i kapitalismens navn fører til en nedbygging av viktige strukturer både i vårt eget land og i resten av verden. Samarbeid på tvers av landegrensene kan bidra til en motvekt mot denne formen for globalisering.
Det regionale nivå har i stadig større grad blitt en naturlig ramme for utvikling og samarbeid med folk og organisasjoner i og utenfor Europa, og dette er en utvikling SV støtter.
Både kulturelt samarbeid, studieopphold, næringsutvikling og demokratisk samhandling er viktige faktorer i det internasjonale arbeidet.
Vi vil:
støtte opp om og videreutvikle samarbeidet med bl.a. Pärnu region i Estland. Dette har bidratt til å styrke den demokratiske utviklingen i landet, samtidig som det har bidratt til næringsutvikling og arbeidsplasser både i Pärnu, i Buskerud og i Norge for øvrig.
at regionen Buskerud skal være med i regionale samarbeidsorganisasjoner i Norden og i Europa på tvers av EU. En skal fortløpende ha en kritisk gjennomgang av de internasjonale organisasjoner fylkeskommunen er medlem av.
bidra til demokratibygging og samfunnsutvikling i Serbia gjennom et samarbeid med Obrenovac kommune i Serbia.
arbeide for elevutveksling mellom skoler i samarbeidende regioner
arbeide for at de høyere utdanningsinstitusjonene i Buskerud kan ta i mot elever fra land i den tredje verden.
styrke det internasjonale solidaritetsarbeidet gjennom ordninger som vennskapskommuner og vennskapsskoler.
· Bærekraft
Buskerud SV vil øke de folkevalgtes mulighet til å styre utviklinga lokalt og nasjonalt.
De tre rikeste i verden tjener like mye som de 2500 millioner fattigste. Den rikeste tredjedelen står for 2/3 av alle miljøutslipp. Forbruket i den vestlige verden alene bruker opp de ikke-fornybare ressursene vi har til rådighet. Skal mennesket overleve, er vi helt nødt til å tenke nytt. Samfunnets behov må gå foran profitt. For å få til dette er det helt grunnleggende med demokratisk styring over viktige avgjørelser.
Buskerud SV vil legge føre-var-prinsippet til grunn for alt miljøarbeid.
Bærekraftig utvikling vil si at vi får en rettferdig velferdsfordeling mellom folk i verden i dag uten at vi ødelegger vilkåra for at kommende generasjoner skal få dekket sine behov. Derfor vil SV arbeide for at det skjer radikale endringer i produksjons- og forbruksmønstrene. Ny kunnskap og ny teknologi skal brukes til å løse miljøproblemene, men viktigst er det å endre de økonomiske drivkreftene som fører til rovdrift på naturen og til utarming av de fattigste i verden.
Buskerud SV tenker helhetlig.
Våre løsninger bygger på prinsippene i LA21, den globale handlingsplanen for miljø- og utvikling i det 21.århundrede som Norge undertegnet i Rio 1992. Offentlige instanser på statlig, fylkesregionalt og kommunalt nivå må samarbeide seg i mellom og med lokale fellesskap, frivillige organisasjoner og folkelige bevegelser for å danne en motkultur mot turbokapitalismen.
Vi vil
at Vardar AS (tidligere Buskerud Fylkeskraft) forblir i offentlig eierskap. Det er gjennom politisk styring at utviklingen i energisektoren kan ledes slik at kravet til profitt ikke går foran miljøhensyn.
at fylkeskommunen skal feie for egen dør og være et godt eksempel:
I fylkeskommunens nybygg bør det satses på en miljøeffektiv oppvarming, naturlig ventilasjon og miljøvennlige materialer.
Fylkeskommunen skal sørge for å minske egne avfallsmengder, sørge for resirkulering, unngå bruk av farlige kjemikalier og redusere sitt forbruk av unødvendig emballasje.
Som regional utvikler skal fylkeskommunen tilrettelegge for at miljøvennlig næringsliv får gode vilkår og etablerer seg i regionen.
· Buskerud SV sier nei til en forbruksfest på bekostning av framtidige generasjoner.
De største miljøutfordringene Norge står framfor i dag, er å:
ta vare på mangfoldet i naturen
produsere nok og trygg mat nasjonalt
endre produksjons- og forbruksmønsteret
redusere forbruket av energi og arbeide for en overgang til nye fornybare energikilder.
hindre menneskeskapte klimaendringer.
redusere forbruket av naturressurser.
redusere forurensingen.
redusere avfallsmengden.
stoppe utslipp av miljøgifter.
· Buskerud SV krever en drastisk omlegging av samferdselspolitikken.
Redusert bruk av biltransport kan minske miljøproblemene vesentlig. En større del av godstransporten må gå med båt eller jernbane. Det må satses tungt på utbygging av kollektivsystemene. Service og arbeidsplasser må lokaliseres til viktige kollektivknutepunkter og nær disse må det også skje en bevisst boligfortetting.
Vi vil:
arbeide for å øke støtten til kollektivtrafikk slik at den dekker opp til 50% av driftskostnadene.
foreslå at inntektene fra bompengeringer og veiprising skal brukes til investering i materiell og infrastruktur for kollektivtrafikken og til drift.
få person- og godstransport over på jernbane der hvor det er mulig
arbeide for en utvidelse av jernbanesporet mellom Oslo til Drammen.
satse på utvikling av flere og bedre kollektivknutepunkter, og på lokalisering av service og arbeidsplasser i tilknytting til disse.
arbeide for å samordne drosje- og busstransport i områder med lav og middels kollektivtrafikk ettermodell av "Buster". (Bussordning i Drammen).
arbeide for å prøve ut en ordning med ring-og-bestill-buss
at miljøkortet utvides til å gjelde alle studenter og skoleungdom opp til 25 år, samt at det skal gjelde inn til Oslo.
videreføre elektroniske billetteringssystem som gjør det enkelt å reise med kollektivtransport.
satse på videre utbygging av gang- og sykkelveier, både som fullverdige elementer i transportsystemet og som trafikksikkerhetstiltak.
arbeide for trygge veier i distriktene.
· Næringspolitikk og arbeidslivspolitikk
SV vil gjennom sin nye regionalpolitiske rolle legge til rette for en langsiktig, bærekraftig og rettferdig nærings- og arbeidslivsutvikling. Vi går inn for et forpliktende samarbeid mellom offentlige aktører på alle nivåer og private aktører med sikte på å få større påvirkningskraft, handlingsrom og samordning av ressursene - et såkalt partnerskap.
Buskerud SV mener at hensynet til miljøet, sosial nytte og arbeidstakernes interesser må gå foran hensynet til fortjeneste når det er konflikt mellom disse.
Gjennom politisk styring vil SV bidra til en mer rettferdig fordeling av verdiene som skapes, sikre at arbeidstakerne og deres interesse tas på alvor og sikre at senere generasjoners valgmuligheter ikke reduseres i forhold til våre.
Vi vil bruke fylkeskommunens virkemidler som regionalpolitisk aktør til å:
tilrettelegge for et allsidig næringsliv i Buskerud med klar vekt på bedrifter som produserer "rene" varer gjennom "rene" prosesser.
stille krav om ivaretakelse av miljøkrav og gode arbeidssosiale forhold til virksomheter som får offentlig støtte og lån.
arbeide for at offentlige anbud og innkjøp bevisst brukes for å fremme sosiale og økologiske mål.
bidra til at Buskerud fortsatt skal være et industrifylke. Vi vil bidra til økt satsing på videreforedling av råstoffer og på ressurser basert på lokal produksjon.
arbeide for å sikre et fortsatt levende landbruk i Buskerud, det være seg gjennom å tilrettelegge for kombinasjon med turisme eller på annet vis.
· Buskerud SV mener at arbeids- og næringslivet er til for samfunnet, ikke først og fremst for eiere og investorer.
I tider med svakere resultater og flere konkurser er det arbeidstakerne, deres rettigheter og arbeidsvilkår, som ofres først. Samtidig hevder næringslivet og arbeidslivseksperter at Norge på sikt mangler arbeidskraft for at vi skal kunne opprettholde vår velferd.
Vi vil
arbeide for at fylkeskommunen blir en positiv rollemodell når det gjelder inkluderende arbeidsmiljø og personalpolitikk.
støtte opp under bedrifter og virksomheter som i økonomisk vanskelige situasjoner verner om sine ansatte.
ta initiativ til og støtte opp under tiltak som kan bringe personer som av forskjellige grunner er blitt utstøtt av arbeidsmarkedet, tilbake til arbeidslivet.
ta initiativ til og støtte tiltak som bringer flere personer med minoritetsbakgrunn inn i arbeidslivet
arbeide for en bedret godkjenningsordning for flyktningers og innvandreres medbrakte faglige kompetanse.
· Buskerud SV vil arbeide for en næringsstruktur i fylket basert på høy kompetanse og fornybare ressurser.
Vi vil:
tilrettelegge for forskning og nyskapningstiltak som kommer bærekraftutviklingen til gode
at tilbudet på grunn- og videreutdanning ved høgskolen i Buskerud støtter opp under bærekraftig næringsvekst og -utvikling.
Utvikle et bredt videregående opplæringstilbud
At god informasjon og yrkesveiledning som kan gi et reelt grunnlag for valg av utdanningsløp.
At kompetansebyggende tiltak som gir den enkelte mulighet for videreutvikling og som gir bedriften nødvendig kompetanse
· Buskerud SV holder fast ved at tjenesteproduksjonen på områder som er av særlig interesse for vår velferd, må skje i offentlig regi. Dette gjelder opplæring, helse/omsorg og infrastruktur som samferdsel og energiproduksjon.
Vi vil
arbeide for at sykehusene igjen underlegges politisk kontroll, foretaksmodellen avvikles og institusjonsstyre innføres.
forbedre kvaliteten på offentlige tjenester bl.a. ved å sikre rask saksbehandling, større forutsigbarhet og likebehandling.
konsekvent gå imot konkurranseutsetting og privatisering på disse områder
· Buskerud SV ser at næringslivet er avhengig av stabil og oppdatert infrastruktur og attraktive steder med et godt utviklet kultur- og tjenestetilbud.
SV vil gjennom fylkesplanprosessen utfordre sentrale myndigheter til å delta i en reell dialog med fylkeskommunen og kommunene om en samordnet regional utvikling. SV vil presse staten til å gi løfter om utbygging av infrastruktur for å innfri det statlige målet om samordnet areal- og transportplanlegging.
Vi vil
ha fortsatt offentlig eierskap til fysisk infrastruktur: kraftnett, energi
at Drammen havn ikke bygges ut til å overta Oslos containertrafikk
ha utbygging av bredbånd tilgjengelig for alle i offentlig regi
styrke kollektiv persontransport
videreutvikle et bredt kulturtilbud
styrke Drammens- og Ringerike- og Kongsbergregionene som attraktive steder for næringslivet og bosetting - et mottiltak mot den langvarige sentraliseringen mot Oslo og Akershus.
·
