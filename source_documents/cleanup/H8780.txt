
12.11.2004
Finanspolitisk talskvinne Hill-Marta Solberg (Ap) om budsjettforliket
- Frp øker momsen med fire milliarder
- Det er oppsiktsvekkende at Fremskrittspartiet går inn for å øke momsen til 25 prosent til neste år. Dette innebærer en avgiftsøkning på om lag fire milliarder kroner, som vi alle må betale, og som skal brukes til å gi skattelette til dem med høye inntekter og store formuer. I tillegg støtter Fremskrittspartiet at mange fradragsordninger, som for eksempel pendler- og kostfradrag og sykdomsfradrag, strammes inn eller fjernes. Dette er dårlige nyheter for lønnsmottakere med vanlige inntekter, sier finanspolitisk talskvinne Hill-Marta Solberg.
- 500 millioner kroner mer til sykehus til neste år er alt for lite i forhold til behovene i helsevesenet. Det vil føre til kutt i pasientbehandlingen og i sykehusavdelinger. Det er også meget skuffende at Fremskrittspartiet åpner for å endre sykelønnsordningen, noe som vil være et brudd på avtalen om et inkluderende arbeidsliv, sier Solberg.
- Det er positivt at kommunene får mer penger i år, men 800 millioner kroner ekstra til neste år er altfor lite penger til kommunesektoren. Dette vil unektelig føre til kutt i skole, velferd og eldreomsorg i mange kommuner. Arbeiderpartiet vil øke kommunenes inntekter med over fire milliarder kroner i 2005. Fremskrittspartiet har løpt fra løftet om full barnehagedekningen, siden det bare skal bygges 9.000 nye barnehageplasser til neste år, sier Solberg.
- Det er positivt at regjeringens forslag til økte egenandeler på sykdom og medisiner og svekking av permitteringsreglene reverseres i budsjettforliket. Arbeiderpartiet støtter også økningen i låneordningen for skolebygg på 1 milliard kroner, avslutter Hill-Marta Solberg
