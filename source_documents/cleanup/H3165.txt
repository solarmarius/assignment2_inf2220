
onsdag, 16. juni 1999
Fra stortingsrepresentant Ivar Østberg
AP-feighet før valgkampen?
-Det er beklagelig at AP ikke vil ta stilling til spørsmålet om å prisjustere Nord-Norge-tillegget før til høsten. Dette uttaler saksordfører for Kommuneøkonomien år 2000, etter at det nå er klart at Arbeiderpartiet ikke vil ta stilling til dette punkt i denne omgang.
Hvorfor er det så viktig for AP å utsette en avklaring om dette, undres Ivar Østberg? Han er redd for at svaret er at Arbeiderpartiet vil gå imot prisjustering og derfor ikke ønsker fokus på et slikt negativt signal før høstens lokalvalgkamp. Østberg beklager at kommunene i nord ikke får en avklaring på dette allerede nå. Likevel har han et håp om støtte fra Arbeiderpartiet til prisjustering når saken kommer opp igjen til høsten.
Saksordfører Østberg er heller ikke imponert over den satsingen Arbeidepartiet mener de har i forhold til kommune. -De hevder de vil øke kommuenes frie midler, men forslagene til økte bevilgninger er på områder som er øremerket. Dette henger ikke sammen, mener han. I tillegg sier Arbeiderpartiet de nå vil prioritere barn og unge først. I forrige valgkamp var det eldre og helse først. - Det er underlig at Regjeringen nå får kritikk for å følge opp de vedtak som er fattet med bred politisk tilslutning, også med Arbeiderparitets tilslutning. Saksordførerens spør seg om de har mistet hukommelsen, eller om dette er et spill før valgkampen.
Debatten om kommuneøkonomien viser at Arbeiderpartiet bruker store ord om situasjonen i kommunenes økonomi. Men når det kommer til de konkrete forslagene er ikke forskjellen i forhold til sentrumspartienes opplegg svært liten. Dette er jo selvfølgelig gledelig, legger Østberg til.
