
17.10.2001
Av Morten Lund (Sp):
JEG SER FRAM TIL Å ARBEIDE I FINANSKOMITEEN
På Senterpartiets gruppemøte i dag ble Morten Lund utpekt som partiets representant i Finanskomiteen. I forrige periode var partiet representert med Odd Roger Enoksen, og for to perioder siden med Gudmund Restad, Per Olaf Lundteigen og Magnhild Meltveit Kleppa.
-Etter 8 år på Stortinget vet jeg godt hvor det meste av makta sitter hen når det gjelder fagkomiteene. Etter 5 år i Kommunalkomiteen og 3 år som leder i Næringskomiteen samt 4 år i Stortingets EFTA/EØS-delegasjon mener jeg å ha en bred nok innsikt i en stor del av politikk-områdene til å kunne makte den meget krevende oppgaven det er å representere Senterpartiet i Finanskomiteen.
Derfor gleder jeg meg mer enn jeg gruer meg til å ta fatt på komite-arbeidet der den nye Regjering vil ha 7 av de 20 representantene (i tillegg til de 3 "assosierte" fra Fremskrittspartiet -hvorav den ene kan få dobbelstemme i viktige saker).
-Jeg har ikke lagt skjul på at jeg ønsket å fortsette i Næringskomiteen som jeg anser som en meget viktig komite. Jeg er takknemlig for å ha fått lede denne komiteen, noe som har gitt meg et stort og viktig kontaktnett. Samtidig vet jeg at mange av de viktigste rammebetingelser for alt næringsliv blir fastlagt ut fra behandling i Finanskomiteen
-Det blir spennende å se hvilken måte Bondevik II velger å sikre seg budsjettflertall uten å gjøre det alt for tydelig at Fr.P har blitt tildelt en dominerende makt  noe som ikke var en selvfølge ut fra valgresultatet. Jeg mener bestemt at folket ikke har ønsket en slik høyredreining av politikken som vi nå får se. Senterpartiet vil presentere de løsninger som vi har lovet i valgkampen, og som også KrF i stor grad støttet den gangen.
