
16. mars 2006
Høyres Stortingsgruppe
-Vil ha handlingsplan for kraftforsyningen i Midt-Norge
Høyre fremmet i Stortinget i dag forslag om å be Regjeringen komme med en handlingsplan for å hindre en kraftkrise i Midt-Norge. -Vi må handle i dag dersom vi skal unngå en kraftkrise om få år, sier Høyres energipolitiske talsmann Børge Brende og legger til: - Vi har ennå ikke en kraftkrise, og vi kan unngå den. Det vi har er en beslutningskrise, understreker Brende. - Nå er det på tide at Regjeringen fremmer forslag som kan gi økt kraftproduksjon - og ikke bare sier nei. Derfor vil vi ha en handlingsplan.
Børge Brende understreker at vi må handle raskt hvis vi skal unngå en kraftkrise. - Beslutninger om ny kraftproduksjon må fattes nå, sier han, og etterlyser handling fra Regjeringen.
Advarer om kraftkrise
Statnett advarer om at vi om få år kan stå overfor en kraftkrise i Midt-Norge. I 2010 er kraftunderskuddet i denne delen av landet anslått til å utgjøre 9 TWh. Dette tilsvarer det samlede årsforbruket i Oslo. Det er i dag ikke tilstrekkelig linjenett til å kunne bringe inn en slik kraftmengde fra andre deler av landet. Kabler fra andre deler av landet er dessuten ingen langsiktig løsning siden kraftbalansen også er anstrengt andre steder. Statnett peker derfor på at det eneste som løser problemet er økt kraftproduksjon.
Handlingslammet regjering
- Regjeringens handlinger så langt har vært å si nei til alt som kunne ha avhjulpet situasjonen, sier Brende. - Regjeringen sier nei til gasskraftverk på Tjeldbergodden uten dyre særnorske rensekrav for CO2 som enten vil stanse prosjektet eller gi flere års forsinkelse. Regjeringen hindrer samtidig økt kraftproduksjon fra nye fornybare energikilder gjennom å si nei til et grønt sertifikatmarked sammen med Sverige. Dermed legges både planer om småkraftprosjekter og vindkraft i skuffen.
