
7.10.2004
Ola D. Gløtvold (Sp)
Sykehussektoren skal fortsatt sultes og presses
Regjeringens forslag til statsbudsjett for 2005 vil ikke bedre forholdene for Helseforetakene og dermed folks tilbud når det gjelder sykehusbehandling og spesialisthelsetjenester, sier Senterpartiets helsepolitiske talsmann Ola D. Gløtvold.
Regjeringens bidrag er en brøkdel av det behovet Helseforetakene har om de skal kunne opprettholde og utvikle et godt og betryggende helsetilbud for alle, fastslår Gløtvold.
Regjeringen pålegger samtidig Helseforetakene å være i økonomisk balanse i løpet av 2005. Dette vil skape en enda verre situasjon med hensyn til påståtte behov for strukturrasjonalisering og sentralisering, med det resultat at bl.a. lokalsykehus og akuttberedskap svekkes og forsvinner. I budsjettframlegget synes hensyn som sammenhengen mellom nærhet og trygghet å være ennå mer fraværende enn tidligere.
Med dette budsjettforslaget vil vi ytterligere rasere de verdier og den trygghet som er skap gjennom et desentralisert sykehustilbud og en akuttberedskap som må være nærmest mulig pasienten når det virkelig er behov for hjelp.
Senterpartiet kan ikke akseptere en slik utvikling av helsetilbudet i Norge, sier Gløtvold, som samtidig påpeker at det også må være økonomiske midler til å opprettholde både behandlingskvalitet og kapasitet, samtidig som det medisinske fagmiljøet i Norge må ha ressurser til både faglig og teknologisk utvikling for å kunne gi pasientene den beste behandlingen. I velferds- og oljenasjonen Norge burde vi ha råd til dette, avslutter Senterpartiets helsepolitiske talsmann, Ola D. Gløtvold.
