
16. juni 2004
Stortingsrepresentant Inger S. Enger, Sp
Endringer i tomtefesteloven.
Det har vært stor ståhei om endring i lov om tomtefeste. Akkurat det er det grunn til å glede seg over. For egen regning kan jeg si at jeg ikke har fått så mange henvendelser på noen enkeltsak - unntatt når det gjelder rovviltproblematikken.
Tomtefesteloven behandles i skrivende stund. Regjeringspartiene og Arbeiderpartiet bekrefter flertallsinnstillingen fra Justiskomiteen. I innstillingen konkretiserte de lovendringene de blei enige om på overtid. Resultatet er opprørende og i sterk konflikt med rettsfølelsen hos folk flest. Det er ikke vanskelig å skjønne at tomtefestere jubler. Hvem er ikke glad for å komme særdeles godt ut av en økonomisk situasjon? Det er ikke intensjonen min å anklage den enkelte tomtefester. Men det er Stortingets plikt å se alle sider. For lovgiverne bør det være sentralt at rettferdighet og likhet for loven skal gjelde , og da blir denne endringa av tomtefesteloven en tvilsom affære.
Flere næringsorganisasjoner har lagt ned store ressurser i å påvirke behandlinga i positiv retning, men de har dessverre ikke lykkes i særlig grad. Det gir utrygghet for hva som kan oppleves i andre saker som gjelder eiendomsrett og råderett.
Det er helt utrulig at dette kunne skje under en såkalt" borgerlig regjering." At Arbeiderpartiet har kjempa for endringer på grunneiernes bekostning i lang tid og fått naturlig støtte fra SV, er ikke så uventa. Det kan forresten være greit å vite at også flere Ap ordførere er sterkt i mot denne endringa i tomtefesteloven. At Høyre og Krf kunne komme til å gå inn for utvida innløsningsrett for boligfeste er ikke så urimelig. Men at tvangsinnløsning også skulle innføres for fritidseiendommer var overraskende og helt uforståelig. At Høyre og Kr.f skulle "kjempe" igjennom dårlige erstatningsprinsipper og adgang til å forlenge leiekontrakter på uendrede vilkår er helt utrulig. Bare Frp og Sp har stått steilt imot overføring av verdier fra grunneiere til festerne i form av "et sosialpolitisk diktat", som professor Woxholth karakteriserte det som nå har skjedd. Professor Geir Woxholth har som mange er klar over, utarbeida en utredning om forslaget til endring av tomtefestelov. Utredningen er svært omfattende , og han vektlegger at deler av dette forslaget er grunnlovsstridig.
Det er ubegrigelig for Senterpartiet at det skal gripes inn i tusenvis av lovlig inngåtte avtaler. Undersøkelser har vist at det er et lite fåtall av kontraktsforholda som har vært problematiske. Når det gjelder disse, burde det vært gått grundigere inn i å analysere mulige tiltak for å bøte på uheldige utslag - enten det ville være å disiplinere Opplysningsvesenets Fond, eller finne andre tiltak. I stedet valser regjeringen inn som en elefant i et glassmagasin og lager langt flere problemer, rettssaker og urimeligheter enn de løser.
Senterpartiet mener at respekt for inngåtte lovlige avtaler og respekt for privat eiendomsrett fortsatt må være fundamentalt i samfunnet vårt.
Innføring av innløsningsrett i eksisterende avtaler er uakseptabelt . Men skal det være innløsningsrett for boliger, må det i alle fall gis full erstatning ut fra individuell verdivurdering.
Som kjent blei Ap og H/Krf enige om innføring av en viss adgang til skjønn. Skjønn kan gjennomføres om ikke partene blir enige om å bruke 30 ganger oppregulert festeavgift som innløsningssum. Dessverre ble det vedtatt at grunneier bare skal få 40% av verdien etter at festerens investeringer er trukket i fra. Mens investeringer bortfesteren har gjort, skal det derimot ikke tas hensyn til. Dette vil si at han bare får godtgjort 40% av sine grunnlagsinvesteringer.
Den mest utrulige lovendringen går ut på at fester som ikke ønsker å løse inn tomta, kan velge å fortsette leieforholdet på uendrede vilkår også etter at avtalt kontraktstid er ute. Bortfesteren mister altså muligheten til å "oppdatere" kontrakta på nye vilkår. Svært mange avtaler har hatt minimal festeavgift i mange tiår, og det har vært en selvfølge at det skulle forhandles om nye vilkår når kontraktstida er ute. Det er det nå satt en stopper for. Å tvinge seg til en ny avtale på like urimelige vilkår etter at kontraktstida er ute, er antakeligvis også er grunnlovsstridig og vil nok bli prøvd rettslig.
I siste fase av behandlingen i Justiskomiteen åpna flertallet for innløsning også i statsallmenninger. Det blir vedtatt en nødvendig lovendring i Fjelloven slik at hindring av innløsning blir oppheva. I bygdeallmenninger blir det ikke innløsningsrett. Uansett hva en måtte mene om innløsning, er det knapt noen som skjønner hvorfor bygdealmenninger og statsalmenninger skal behandles ulikt.
Unntaket fra innløsning hvor inntektene fra fritidstomter utgjør minst 10% av inntektene fra landbruksvirksomhet vil bli vanskelig å praktisere og kan skape mye hodebry både for partene og rettsapparatet. Det er framstilt som en skjerming av landbruket, men til alt overmål skal "monaleg andel" (antatt 10% ) regnes av bruttoverdien av jord-, skog- og hagebruk.
Også for punktfeste er det vedtatt innløsningsrett. Hvordan tomtene skal utformes er det vel ingen som veit, men Fylkesmannen blir tildelt oppgaven dersom partene ikke blir enige.
Den korte gjennomgangen min er ikke fullstendig, her finnes det flere problematiske sider. Det er svært dramatiske inngrep i eksisterende avtaler og rettstilstand som Stortinget nå legger opp til - i sterk konflikt med Senterpartiets holdninger. For alle som mener at likhet for loven, rettferdighet og rettskaffenhet er grunnleggende for samfunnet vårt, er dette et stort nederlag
