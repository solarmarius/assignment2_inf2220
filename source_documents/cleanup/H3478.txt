
30/3-01
Pressemelding fra Det Liberale folkepartiet
Trond Johansen
Leder DLF
DLF stiller lister i en rekke fylker til Stortingsvalget
DLF har nå levert inn storingsvalglister i en rekke fylker: Nordland,Sør-Trøndelag,Hordaland,Vest-Agder,Aust-Agder,Vestfold,Akershus og Oslo. Dette er lister for det ekte DLF. Lister levert av Frp-utbrytere i DLF`s navn er av sentralstyret i DLF erklært for ugyldige, og representerer ikke på noen måte DLF i kommende stortingsvalg. Disse personene som har levert inn lister i DLF`s navn representerer ikke DLF, og er ikke engang registrert som medlemmer av partiet.
Fridtjof Frank Gundersen, Vidar Kleppe og Dag Danielsen har ved hjelp av tidligere DLF'er Tor Ingar Østrud forsøkt å stjele Det Liberale Folkepartiet. Dette er en udemokratisk og ulovlig handling som vi i DLF som ekte demokrater ikke kan finne oss i. De er tidligere blitt gjort oppmersomme på de faktiske forhold, noe de har valgt å se bort ifra, og de har på tross av dette fortsatt denne prosessen. At disse har valgt å holde dette skjult for sine såkalte partifrender(iflg. artikkel side 2 i dagens Aftenposten), taler ikke akkurat i deres fordel.
Dersom Gundersen, Kleppe og Danielsen ønsker å stifte parti og stille lister ved valget er de hjertelig velkommen til det. Det er en demokratisk rett i Norge å gjøre det. Men da må det skje etter de samme regler og etter de samme spillereglene som andre, nemlig ved å samle inn 5000 underskrifter.
Det kan ikke være slik i Norge at en bare kan gå inn og overta et eksisterende parti, innkalle til et såkalt konstituerende landsmøte og velge nytt styre og vedta nye vedtekter. Tor Ingar Østrud som solgte DLF for en kopp kaffe hadde ingen rett til dette. Han er ikke engang medlem i DLF. Han var riktignok med å stilfte partiet for mange år siden, men det har i dag kun historisk interesse, og gir han ingen rettigheter i partiet av den grunn.
Det Liberale Folkepartiet er et eksisterende parti. Vi er et lite parti, men med idealistiske ildsjeler. Aktiviteten er ikke stor, men partiet stilte til valg i Oslo, Buskerud, Akershus og Vestfold ved sist stortingsvalg i 1997. Partiet stilte til valg på eget program som var trykket i form av et eget hefte, og vedtatt på partiets Landsmøtet i 1997.
Sentralstyret i DLF er opptatt av å beholde partiet i tråd med partiets vedtekter og partiets program. Vi er svært opprørt over det som regelrett fremstår som et forsøk på partikupp.
