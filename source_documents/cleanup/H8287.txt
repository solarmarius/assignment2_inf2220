
2.4.2004
Stortingsrepresentantene Inger S. Enger og Eli Sollied Øveraas (Sp)
God utbyggingsløsning for Ormen Lange
?Vi er glade for at det i dag er vedtatt at gassen skal føres til land og mener at Aukra er et godt valg som ilandføringssted, sier Inger S. Enger og Eli Sollied Øveraas (Sp).
Utbygging av gassfeltet Ormen Lange er et historisk skritt i norsk petroleumsvirksomhet. Dette er det nest største påviste gassfeltet på norsk sokkel og det første feltet som blir liggende så dypt som på rundt 1000 meters havdyp. Prosjektet er krevende og medfører utvikling av ny teknologi. Gjennom dette prosjektet blir Norge verdensledende på teknologi for uttak av gass på store havdyp. Det er et spennende perspektiv. Samtidig stiller dette store krav til at kostnadsutviklinga følges nøye.
?Vi er opptatt av at utbygginga vil gi et stort antall arbeidsplasser i utbyggingsfasen og minst 100 permanente arbeidsplasser i regionen. Utbygginga gir også gode muligheter for å ta i bruk gass for å skape regional næringsutvikling. Senterpartiet mener vi må ta i bruk mer gass til verdiskaping på land i Norge. Det var derfor viktig at Stortinget la en tilrettelegging for et regionalt høytrykksnett inn i prosjektet, sier Enger og Øveraas.
