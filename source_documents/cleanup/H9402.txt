
Perioden: 2005-2009
Pensjonistpartiet bygger sitt politiske arbeid på et kristent verdigrunnlag, rettsstatens prinsipper og norsk kultur.
PRINSIPP- OG HANDLINGSPROGRAM FOR PENSJONISTPARTIET
1. INNLEDNING
1.1 Pensjonistpartiet vil arbeide for å utjevne forskjeller i leve- og livsvilkår for alle norske borgere.
· Partiets fremste oppgave er å arbeide for trygge levekår og en verdig livssituasjon for eldre, trygdede, funksjonshemmede, barn og unge i Norge.
· Inntektsutviklingen for yrkesaktive, pensjonister og trygdede, har de siste årene skapt store og uakseptable forskjeller.
· Denne trenden fortsetter og stadig flere tvinges til å søke offentlig bistand. Det er derfor svært viktig å arbeide for at alle norske borgere kan sikres et inntektsnivå, som gir hver enkelt grunnlag for en forsvarlig levestandard, uavhengig av offentlig bistand.
1.2 Pensjonistpartiet vil fremme konkrete forslag til tiltak for å bidra til at befolkningen skal oppleve trygghet.
· Store deler av befolkningen er bekymret for å bli hjelpeløse og pleietrengende. Offentlige hjelpetiltak er mangelfulle og folk får ikke den hjelpen de trenger for å kjenne seg trygge.
1.3 Pensjonistpartiet vil arbeide for varig forbedring av svakstilte gruppers situasjon.
· Funksjonshemmede har problemer i arbeidslivet, i utdanningssituasjonen og med tilgjengelighet til bygninger, veier, gater og transportmidler.
· Syke eldre mangler sosial kontakt og nødvendig stimulering.
· Et økende antall nordmenn lever i fattigdom.
1.4 Pensjonistpartiet vil arbeide for at voldsofre og deres hjelpere får mer vern og et mer rettferdig straffesystem.
· Vold og annen kriminalitet er et økende samfunnsproblem.
· Mange eldre er redde for å bevege seg utendørs og føler også engstelse i egen bolig.
· Rettssystemet gir ofte forbryteren mer vern enn hva offeret og de personer som griper inn for å hindre voldshandlinger får. Ofrene og vitnene mangler ofte tilfredsstillende advokathjelp og folk flest opplever at straffesystemet gir for lave straffer og er inkonsekvent.
1.5 Pensjonistpartiet godtar ikke at barn, eldre, enslige, trygdede og funk-sjonshemmede blir salderingsposter på budsjettet og fratas rettigheter.
· Regjering og Storting fastsetter økonomiske og sosiale rammer for barn, eldre, enslige, trygdede og funksjonshemmede.
· I flere år er det blitt avslørt betydelig underregulering av trygden og en rekke innstramninger for svakstilte grupper i forbindelse med budsjettbehandlingen.
1.6 Pensjonistpartiet kan ikke akseptere at regjeringen bevisst forsøker å bortforklare fattigdomsproblemet i Norge ved å sette fattigdomsgrensen spesielt lav.
· Fattigdomsgrensen er et statistisk mål for en forsvarlig minimumsinntekt for en person og beregnes i prosent av gjennomsnittsinntekten. Mens EU har valgt å sette grensen til 60 % av gjennomsnittslønnen, har vår regjering valgt å senke denne grensen til 50 %. Pensjonistpartiet vil arbeide for å heve grensen til 60 % og at minstelønnstariffen ikke skal være lavere enn dette.
2. MÅLSETTING
2.1 Pensjonistpartiet vil bruke all sin kraft i arbeidet med å forbedre svake gruppers leve- og livsvilkår.
· Pensjonistpartiet er et politisk parti for hele befolkningen, med en visjon om å kjempe i fremste rekke for å bedre leve- og livsvilkårene for de svakeste grupper i samfunnet.
· Økningen av skatter, avgifter, gebyrer og egenandeler, skjer langt raskere og i større omfang enn inntekten for pensjonister, trygdede og funksjonshemmede.
· Dette fører til at disse gruppene sakker etter i den alminnelige velstandsutvikling. Daglig kan vi se at velferdsordningene ikke strekker til og at et økende antall nordmenn havner under fattigdomsgrensen.
2.2 Pensjonistpartiet vil i tillegg engasjere seg spesielt på følgende samfunnsområder:
· Helse-, sosial- og eldreomsorg
· Barn og ungdom
· Pensjons- og trygderettigheter
· Politi og rettsvesen
· Utdanning og forskning
· Miljø og forurensning.
2.3 Pensjonistpartiet mener at mennesker som av ulike grunner står utenfor det aktive arbeidsliv, skal ha rett til et inntektsnivå som gir grunnlag for en rettferdig og verdig levestandard.
2.4 Pensjonistpartiet mener at de som ønsker det, skal kunne benytte sin kompetanse og erfaring i arbeid med tariffestet lønn ut over pensjonsalder.
2.5 Pensjonistpartiet mener at eldre og funksjonshemmede i langt større grad enn nå, skal gis mulighet til deltakelse i offentlige verv. Det må være den enkeltes helsetilstand, ikke alder, som avgjør om en person er valgbar eller ikke.
2.6 Pensjonistpartiet mener det må opprettes ombudsordning for eldre og funksjonshemmede på linje med eksisterende ombudsordninger. Ombudsordningen må være fristilt fra administrative systemer som styrer tilbudene til nevnte grupper, og inkludere diskriminering som saksfelt.
2.7 Pensjonistpartiet vil arbeide for at funksjonshemmedes situasjon må bedres betydelig, herunder sikre retten til tilrettelagt arbeid. Råd for funksjonshemmede må opprettes i alle kommuner og hjemles i lov etter samme modell som eldrerådet.
2.8 Pensjonistpartiet vil gå inn for at ensliges- og spesielt enslige forsørgeres situasjon skal bedres betydelig. Dette inkluderer å heve ensliges låneramme for bolig i samsvar med kostnadsutviklingen, tilpasse avgiftssystemet etter forbruk og gi skattekompensasjon for enslige etter modell utarbeidet av Statistisk sentralbyrå.
3. FOLKESTYRET
3.1 Pensjonistpartiet vil arbeide for å endre organiseringen av forvaltningsnivåene, fra i dag tre nivåer (stat, fylke og kommune), til to nivåer (stat og kommune). Det må i denne sammenheng foretas en grundig gjennomgang med fordeling av ansvar og myndighet.
3.2 Pensjonistpartiet går inn for interkommunalt samarbeid der dette er naturlig.
3.3 Pensjonistpartiet vil ha langt sterkere kommunalt selvstyre enn i dag, men staten må fastsette minstestandard som alle kommuner må oppfylle. Det må samtidig være samsvar mellom de pålagte oppgaver på den ene side og de økonomiske rammebetingelser på den andre side.
3.4 Dersom staten pålegger kommunene nye oppgaver eller reformer, skal nødvendige midler samtidig stilles til rådighet.
4. ØKONOMI OG FORVALTNING
4.1 "Lov om folketrygd" ble vedtatt i 1967. Loven bygget på forutsetningen om at ytelsene skulle finansieres via folketrygdfondet, som igjen skulle bygges opp ved premieinnbetaling fra den enkelte arbeidstaker. I 1972 vedtok Stortinget at fondet skulle finansieres over statsbudsjettet resultatet ble en finansiering i strid med forutsetningene. Regnet etter innbetalt beløp i årene 1967 - 2004, skulle fondet hatt et overskudd på ca. 500 milliarder kroner. Overskuddet er inndratt til statskassen og benyttet til andre formål, og grunnbeløpet er underregulert, slik at minstepensjonistenes økonomi blir dårligere for hvert år.
Pensjonistpartiet vil arbeide for at minstepensjonen økes til 3 grunnbeløp (3G)og at alle skal regnes som selvstendige personer i pensjonssammenheng. Samordningen for ektefeller og samboere fjernes.
· Alle trygdede skal beholde opparbeidede trygderettigheter fullt ut.
· Opparbeidede poeng deles likt mellom ektefellene.
· Etterlattepensjon utbetales i sin helhet til den etterlatte.
· Særfradrag på grunn av alder, må oppjusteres og beholdes.
· Pensjonsinnskudd til folketrygden skal opphøre ved oppnådd pensjons alder.
· Pensjonistpartiet vil beholde ordningen med honnørrabatt.
· Pensjonistpartiet vil arbeide for å gjeninnføre gravferdsstøtten og innføre et fribeløp på kroner 40 000.- for gjenlevende ved gravferd
Utbyggingsprosjekter.
Pensjonistpartiet går inn for at alle offentlige investerings- og utbyggingsprosjekter, bare kan gjennomføres etter nøyaktige forhåndsvurderinger og dokumenterbare økonomiske kalkyler. Alle overskridelser må få konsekvenser for ansvarlige ledere.
4.2 Offentlig forvaltning.
Pensjonistpartiet går inn for å effektivisere forvaltningen, redusere unødvendig regelverk, bremse tilveksten av nye stillinger i offentlig administrasjon og bruk av konsulenter.
Pensjonistpartiet vil arbeide for en løpende kritisk vurdering av kostnadene ved offentlig forvaltning. I denne vurdering bør også tas med om enkelte tjenester / oppgaver kan åpnes for konkurranse fra andre aktører. Ved konkurranseutsetting skal det settes opp klare og spesifiserte krav til kvalitet og offentlig myndighet må beholde det overordnede ansvar og kontroll. Når det gjelder helsetjenester som sykehjem, hjemmebaserte tjenester m.v. skal disse primært utføres av kommunen selv. Dette berører ikke ideelle organisasjoner som i dag driver alders- og sykehjem.
Norge har stor materiell rikdom. Pensjonistpartiet mener det er noe fundamentalt galt med fordelingen av rikdommen, når vi samtidig ser at antall sosialklienter og fattige øker. Pensjonistpartiet vil arbeide for å synliggjøre og bekjempe fattigdom.
4.4 Skatter og avgifter.
Pensjonistpartiet går inn for omlegging av skatte- og avgiftssystemet, slik at svakt bemidlete grupper skjermes mer enn nå, mens personer med god økonomi må yte mer til fellesskapet. Utviklingen i dag går dessverre i motsatt retning ved at avgifter, gebyrer og egenandeler øker sterkere enn inntektene for de som har minst å bruke.
Pensjonistpartiet går mot eiendomsskatt. Egenandeler for helsetjenester og sosiale tjenester til mennesker med lavere inntekt enn 3 grunnbeløp (3G) må fjernes.
Pensjonistpartiet krever en vesentlig heving av bunnfradraget ved beregning av personbeskatning. Alle må kunne beholde en skattefri formue på kr. 400 000, -. Arveavgiften for livsarvinger bør fjernes.
4.5 Bistand.
Pensjonistpartiet går inn for å samordne alt bistandsarbeid til ett departement og derved redusere antall aktører og stillinger på dette området. Partiet støtter at bistandsdepartementet og direktoratet for utviklingshjelp (NORAD), er samlet under utenriksdepartementet. Det arbeid som ble igangsatt i 2004 for å overføre resultat- og gjennomføringsansvar fra NORAD til utenriksdepartementet, er et tiltak i riktig retning. NORAD blir ved dette redusert og gjenstår som en ren fagavdeling med ansvar for kunnskap evaluering og kvalitetssikring. Ved dette kan samordning og kommunikasjon bedres i de ulike prosjekter, og dette bør igjen føre til behov for færre stillinger, mens oppfølging og kontroll styrkes.
Pensjonistpartiet vil redusere bistandsbevilgninger som går fra stat til stat, ut fra kjennskap til den alarmerende økning av korrupsjon og vanstyre, samt at midlene i alt for stor grad brukes til bestikkelser og utsettes for tyveri i mottakerlandene. Det er åpenbart for liten kontroll med denne type bistand.
Den primære hjelpeinnsats må innrettes mot hjelp til selvhjelp, ved at mottakerlandene gis opplæring og nødvendig assistanse til å utvikle egen energi, matproduksjon og helsetjeneste. Partiet går inn for å ettergi lånegjeld, styrke samarbeidet med frivillige hjelpeorganisasjoner og øke bevilgningene til deres lokale arbeid.
Hjelpeinnsats i utviklingsland må ledsages av krav om respekt for menneskerettigheter og demokratisk styreform. Omfanget av utviklingshjelp skal ikke overskride 1 % av brutto nasjonalprodukt i vårt land. Utenriksdepartementets kriseberedskap må styrkes.
5. HELSE- OG SOSIALPOLITIKK
Mange innbyggere i vårt land har mindre forutsetninger for å hevde seg i dagens samfunn enn andre. Av ulike årsaker faller disse utenom det sikkerhetsnett som er bygget opp, med isolasjon og ensomhet som resultat.
Pensjonistpartiet setter som krav at svakstilte grupper som eldre, funksjonshemmede, trygdede, arbeidsledige og enslige forsørgere, må gis nødvendig hjelp og støtte for å opprettholde en forsvarlig livsstandard.
5.1 Pleie og omsorg.
Behovet for sykehjemsplasser er sterkt økende. Utbygging av omsorgs- boliger må ikke skje på bekostning av nye sykehjemsplasser. Med bakgrunn i høye bolig- og utleiepriser, må det legges til rette for at personer som har problemer med å klare sin egenomsorg og er uten tilstrekkelige midler, må få økonomisk støtte til å opprettholde en normal levestandard også ved innflytting i tilrettelagt bolig (omsorgsbolig).
Pensjonistpartiet vil arbeide aktivt for å øke antallet sykehjemsplasser, innføre rett til sykehjemsplass i sitt nærmiljø og forbedre beboernes totale omsorgstilbud. For å kunne tilby tjenester på riktig nivå og etter behov, må det være et minstekrav at kommunene etablerer en komplett behandlings- og omsorgskjede som inkluderer eldresentra, omsorgsboliger, sykehjem og avdelinger for demente.
Pensjonistpartiet vil støtte tiltak som bidrar til å styrke kvaliteten på pleie og omsorg i sykehjem og hjemmesykepleie, herunder økning av antall heltidsstillinger for pleiepersonell. Det må legges særlig vekt på tiltak for å styrke sosial kontakt og stimulering for mennesker med demens.
Alle kan bli utsatt for vold både innenfor og utenfor sitt hjem. Pensjonistpartiet går inn for offentlig satsing mot vold og forventer at helse- og sosialmyndigheter bidrar med kartlegging og kommer med forslag til tiltak.
Pensjonistpartiet vil arbeide for å lovfeste arbeidsforhold med ferieordning, samt rimelig lønn og pensjonspoeng for pårørende som utfører omsorg for nære familiemedlemmer. Omsorgspoeng må komme i tillegg til opptjente pensjonspoeng i ordinært yrkesliv.
Pensjonistpartiet vil støtte tiltak som bidrar til å styrke samarbeidet mellom omsorgspersonell, pårørende og frivillige organisasjoner. Det må også legges til rette for økt samarbeid mellom ulike etater.
Gratis trygghetsalarmer bør gis til alle etter behov.
Transporttjeneste (TT-kort) må revurderes, slik at alle beboere ved bo- og behandlingssentra får tilbud om ordningen. TT-kortene bør samtidig gjøres gjeldende ved transport ut over kommunens grenser.
5.2 Helsetjeneste.
Det er fastlagt i "Lov om helsetjenesten i kommunene", at alle har rett til nødvendig helsehjelp. I "Lov om pasientrettigheter", er det også gitt den enkelte rett til fritt sykehusvalg. Det er imidlertid ikke i lov og forskrift definert klart nok hvilken standard helsehjelpen skal ha.
Pensjonistpartiet vil at det skal være nasjonale standarder innen helsetjenesten for å sikre den enkelte, uansett behandlingssted eller behandler, får en forsvarlig tjenestekvalitet.
Pensjonistpartiet kan ikke akseptere fortsatt nedbygging av behandlings plasser innenfor psykisk helsevern. Det synes å være på sin plass med en gjennomgripende analyse av psykiatritilbudet, hvor f. eks. følgende må inkluderes: Hvilke rammebetingelser finnes, anvendelse av tilgjengelige midler, tilgjengelighet av tilbudet, behandlingsfilosofi, kompetanse og bemanning.
Pensjonistpartiet vil arbeidet for at en slik gjennomgang finner sted. Mennesker med psykiske lidelser må få nødvendig behandling når de trenger det og i så lang tid det tar å bli frisk nok til å klare seg selv i samfunnet, uten fare for seg selv eller andre. Ved utskrivning fra behandlingssted, krever Pensjonistpartiet at det organiseres tett oppfølging med botilbud, rehabilitering, deltakelse i kontaktsentra og tilgang til kontakttelefon.
Ved sykdom skal den syke ha trygghet og sikkerhet for at det er nødvendig behandlingstilbud, pleie og omsorg tilgjengelig i den grad behovet tilsier.Ventetiden for sykehusbehandling må reduseres til et minimum og forskning på psykiske og fysiske sykdommer må styrkes.
Utdanning og rekruttering til helsetjenesten må prioriteres. Den interne organisering i de ulike etater må skje slik at fagpersonell i størst mulig grad fritas fra administrativt arbeid.
Pensjonistpartiet vil arbeide for at tannhelsetjenesten blir inkludert som en del av det ordinære helsevesen. Det betyr at tannhelsetjenesten bl.a. kommer inn under trygdesystemets refusjonsordning. Unge funksjonshemmede trenger ofte behandling av spesialister ved egne institusjoner og avdelinger. På grunn av at beboere ved ordinære sykehjem i overveiende grad er demente, vil slike institusjoner være en feilplassering for unge funksjonshemmede.
Pensjonistpartiet vil ha tilrettelagt arbeid for funksjonshemmede. Totalinntekten må være så høy at den gir hver enkelt opplevelse av å være selvforsørget.
Pensjonistpartiet mener at kronisk syke, psykiske og nevrofysiske funksjonshemmede må få kvalifisert ledsagerstøtte, betalt av det offentlige, ved feriereiser.
Pensjonistpartiet vil arbeide for at personer som har pådratt seg skade og varig mèn ved deltagelse i krigsoperasjoner og FN-/NATO-tjeneste, skal tilbys hjelp og støtte til å etablere en verdig livssituasjon.
Pensjonistpartiet går inn for at det må satses sterkere på forebyggende tiltak mot rusmisbruk og behandlingstilbudet må bli mer restriktivt og konsekvent.
5.3 Sykehusene.
Det var et sterkt ønske om at staten skulle overta drift av region- og fylkessykehusene, bl.a. for å prøve ut en ny organisasjon og få mer kontroll med økonomien. Resultatet er ikke tilfredsstillende.
Pensjonistpartiet går inn for at organiseringen av sykehusene, ansvarsforholdene, økonomiforvaltningen, lederstrukturen og den faglige standarden snarest blir gjenstand for en uavhengig og grundig evaluering. Hvilken organisasjonsform som skal velges videre, avgjøres av evalueringsresultatet.
5.4 Psykisk utviklingshemmede.
Reformen for psykisk utviklingshemmede hadde som intensjon å normalisere livssituasjonen for et stort antall mennesker som var plassert i institusjoner. Reformen gikk raskt og avveiningen om hvem som kunne klare seg selv og hvem som fortsatt trengte helkontinuerlig assistanse, ble overfladisk.
Pensjonistpartiet ønsker å satse på en kombinasjon av selvstendige leiligheter for selvhjulpne og sammenkjedete leiligheter med døgnkontinuerlig tilsyn for utviklingshemmede med stort hjelpebehov.
6. OPPVEKSTPOLITIKK
6.1 Pensjonistpartiet vil arbeide for gode oppvekstvilkår for barn og ungdom. Partiet vil i denne sammenheng medvirke til at frivillige organisasjoner som arbeider for barns velferd og fritidsaktiviteter, gis nødvendig støtte.
6.2 Pensjonistpartiet vil arbeide for at hjem og skole går sammen om å lære barn og ungdom et gjensidig ansvar for å praktisere positive holdninger og høflighet i omgang med andre mennesker. I likhet med foreldre, bør skolen arbeide aktivt for å motvirke mobbing og vold.
6.3 Pensjonistpartiet vil gå aktivt inn for at politiet bidrar med sin erfaring i deler av skolens undervisning, med tanke på å forebygge kriminalitet.
6.4 Pensjonistpartiet vil arbeide for full barnehagedekning, slik at foreldre som har ønske om plass til sine barn, får mulighet til dette. Partiet går inn for lave egenandeler og økt søskenmoderasjon.
7. NÆRINGSPOLITIKK
7.1 Pensjonistpartiet vil arbeide for at forholdene legges til rette, slik at det stimuleres til økt næringsutvikling i Norge. Offentlige rammebetingelse forutsettes innrettet slik at norsk næringsliv kan bli konkurransedyktig. Vi vil legge forholdene til rette for små og mellomstore bedrifter og forenkle lov- og regelverk slik at nyetableringer blir lettere.
Pensjonistpartiet vil arbeide for at norske sjøfolk får de samme konkurransevilkår som i de øvrige nordiske og europeiske land.
7.2 Pensjonistpartiet vil arbeide for at funksjonshemmede, under ellers like vilkår, blir ansatt i offentlig forvaltning og private bedrifter, på lik linje med andre stillingssøkere. Det bør legges til rette for deltidsstillinger, kombinert med støtte fra folketrygden.
7.3 Kraftforsyningen bør legges opp slik at vi kan beholde og bygge ut vår industri. Pensjonistpartiet går inn for bygging av gasskraftverk med miljøvennlig teknologi som hindrer utslipp av CO 2-gass.
7.4 Pensjonistpartiet vil arbeide for å bygge ut full selvforsyning av kraft. Norske kraftkilder skal ikke selges til utlandet.
7.5 Pensjonistpartiet går inn for at landets gass og oljeressurser, i langt større grad enn i dag, videreforedles her hjemme, slik at verdiskapningen og sysselsettingen øker.
Partiet vil at det skal utvikles et prissystem for elektrisitet, som opp til et basisforbruk, sikrer vanlige husholdninger forsyning til lav pris, mens forbruk ut over dette, skal koste vesentlig mer.
Avgift på drivstoff til kollektivtransport må reduseres.
7.6 Pensjonistpartiet vil arbeide for at fiskeoppdrett og foredling opprettholdes og videreutvikles. Utenlandske fiskefartøyer bør etter bestemte regler få anledning til å levere sine fiskefangster i Norge.
Norge bør i langt større grad enn i dag, bli leverandør av bearbeidete pro dukter, både på grunn av sysselsetting og økonomisk inntjening. Oppdretts anlegg bør ikke selges til utlandet. Konsesjons- og kvoteordningen må endres, slik at norske fiskere langs kysten kan sikres like rettigheter til fiske og leveranser av fisk.
7.7 Pensjonistpartiet legger stor vekt på å opprettholde en samfunnsøkonomisk lønnsom landbruksnæring og vil gå inn for en målrettet distriktspolitikk. Små driftsenheter som vil satse på nisjeprodukter må gis rammebetingelser som gjør dette mulig. Partiet vil på dette grunnlag støtte tiltak som bidrar til å sikre fast bosetting i distriktene. Jord, skog og havbruk må utvikles ut over det å være bare råvareleverandører. Kraftforavgiften må fjernes.
7.8 Husdyrhold og rovdyr kan vanskelig forenes. Pensjonistpartiet erkjenner plikten til å opprettholde et mangfold i vår fauna, men dette skal ikke være til skade eller trussel overfor de som driver med bufe. Rovdyrstammen må bevares på en bærekraftig måte.
8. SAMFERDSELSPOLITIKK
8.1 Pensjonistpartiet vil arbeide for oppgradering av veinettet, herunder sikre beredskapen i tunneler, gi større bevilgninger til utbygging av gjennomfartsårer, sikring av rasfarlige veistrekninger og utbygging av trafikkredningstjenesten.
8.2 Pensjonistpartiet kan ikke akseptere at bare ¼ av bilavgiftene benyttes til utbedring og vedlikehold av veiene i Norge og går sterkt mot den bompengepolitikken som nå føres. Bygging og vedlikehold av landets infrastruktur er, etter partiets syn, et offentlig anliggende.
8.3 Pensjonistpartiet går inn for styrking av kollektivtransporten ved bedre tilgjengelighet og utbygging av antall holdeplasser. Priser, komfort og service må ligge på et nivå som gjør det attraktivt å velge kollektivtransport fremfor privatbil.
8.4 Tungtransport og risikotransport er ikke forenlig med økende persontransport på våre veier. Pensjonistpartiet går inn for, i størst mulig grad, å overføre tungtransport til jernbane og skip. Transport av farlig gods skal, der dette er mulig, henvises til tider på døgnet da det er et minimum av annen trafikk.
8.5 Pensjonistpartiet vil ha større tempo i jernbane- og veiutbygging. På de mest trafikkerte strekninger, går partiet inn for dobbeltspor og firefelts motorvei.
8.6 Pensjonistpartiet vil arbeide for forsvarlig opplæring i trafikksikkerhet og holdninger til medtrafikanter. Trafikkultur og trafikksikkerhet som tema bør inkluderes i det offentlige skoleverket.
9. UTDANNINGSPOLITIKK
9.1 Pensjonistpartiet mener lærerutdanning og lærerrekruttering trenger en nasjonal fellesinnsats. Ansvaret for barns og unges utvikling og læring, må deles i et forpliktende samarbeid mellom skoleledelse, lærere, foreldre og elever.
Det er Storting og regjering som er ansvarlig for tilfredsstillende rammebetingelser for skolen, og i samspill med foreldrene, ansvar for å fastsette normer for god oppførsel og positivt samkvem med andre barn og voksne. Vi forventer at skolens ledelse og lærere tar oppdrageransvaret på alvor.
Utstyret i norsk skole bør oppgraderes.
Skolen skal være et offentlig ansvar for fylker og kommuner. Rammen for friskoler skal begrenses til de områder som tradisjonelt har vært akseptert tidligere.
9.2 Lærerutdanningen må styrkes og søkere til lærerhøyskolene må testes med sikte på egnethet til yrket. Pensjonistpartiet vil arbeide for at skolen tilføres tilstrekkelig økonomi, utstyr og læremateriell, for å sikre best mulig kvalitet på utdanning av kommende generasjoner.
9.3 Pensjonistpartiet krever at grunnskole og videregående skole blir tilført egne budsjettmidler for utviklings-, samarbeids- og holdningsrettede prosjekter. Dette er meget viktig for at den enkelte elev kan trenes i åpenhet, kommunikasjon, samhandling og gjensidig respekt i vårt flerkulturelle samfunn. Ut over nasjonalt godkjente basisfag med eksamensplikt, - som norsk, engelsk, matematikk, naturfag og samfunnsfag, bør skolene stilles fritt i valg av fagkrets.
9.4 Pensjonistpartiet mener at undervisningen i videregående skole må legges opp slik at kunnskapstilegnelsen gir elevene best mulig utgangspunkt for å klare utfordringene de møter i sitt voksne liv. For å sikre størst mulig interesse, engasjement og arbeidslyst, forutsettes at elevene tas med på råd med hensyn til emnevalg.
Partiet mener at hovedmålet må vektlegges på bekostning av sidemålet og at norsk muntlig og skriftlig uttrykksmåte må gis større plass i undervisningen. Kostnaden ved anskaffelse av relevante lærebøker må begrenses, slik at foreldre med svak betalingsevne makter oppgaven. Yrkesfaglig utdanning bør styrkes og elever ved yrkesfaglige linjer må få mulighet til mer praktisk opplæring der dette er nødvendig.
9.5 Pensjonistpartiet vil arbeide for at faget informasjons- og kommunikasjonsteknologi (IKT) får et kraftig kompetanseløft.
9.6 Pensjonistpartiet går inn for at alle innbyggere, uavhengig av alder, funk-sjonsevne, kjønn eller hudfarge, skal gis mulighet til, ved fagprøve eller på annen måte, å dokumentere faglig kompetanse innen IKT. Det må settes krav om tilstrekkelige norskkunnskaper.
9.7 Pensjonistpartiet mener at den pedagogiske utdanningen for høyskole- og universitetslærere må styrkes, samtidig som utstyr og læremidler blir oppdatert for å kunne gi studentene best mulig undervisning.
9.8 Pensjonistpartiet vil at hjelpepleier- og sykepleierutdanningen må styrkes.
Skolene må tilføres tilstrekkelig økonomi, utstyr og læremateriell for å sikre best mulig utdanning. Det bør etableres etter- og videreutdanning i samsvar med hva medisinsk og sykepleiefaglig forskning tilsier. Utdanningen må tilstrebe å gi teoretisk / praktisk innsikt og kompetanse, bl.a. rettet mot eldreomsorgen. Vi må også styrke spesialutdanningen innen demensomsorg og psykisk helse.
10. KULTURPOLITIKK
10.1 Pensjonistpartiet mener at vi alle har et overordnet ansvar for at vår kulturarv blir tatt vare på og formidlet videre fra generasjon til generasjon. Offentlige myndigheter har et spesielt ansvar for å støtte dette arbeid og ivareta landets kulturinstitusjoner.
10.2 Pensjonistpartiet vil arbeide for å styrke kulturtilbudene og støtte tiltak som sikrer eldre og funksjonshemmede samme tilgang til gode kulturopplevelser som yngre og funksjonsfriske.
10.3 Pensjonistpartiet vil arbeide for kulturelle aktiviteter i vårt nærmiljø og utbygging av kulturtilbudet ved våre eldresentre.
10.4 Pensjonistpartiet vil støtte nødvendige tilskudd til både profesjonelle kunstnere og amatørkunstnere, forfattere, m.fl., -uavhengig av om de retter sin produksjon og tilbud til barn, unge eller voksne.
11. KRIMINALPOLITIKK
11.1 Politiet.
Kriminaliteten er økende, spesielt grov vold, ran og drap. Dette rammer
både enkeltpersoner, private hjem og institusjoner.
Pensjonistpartiet krever at innbyggerne gis bedre beskyttelse og vil arbeide for at politi og rettsvesen settes i stand til, på en effektiv måte, å møte denne utvikling
Pensjonistpartiet går mot den nye politireformen og vil arbeide for å oppgradere politietaten slik at null-toleranse kan praktiseres.
11.2 Pensjonistpartiet støtter at det opprettes en sentral enhet som kan koordinere etterforskning av organiserte forbrytelser og mafialignende operasjoner. Kriminelle som skader politipersonell og benytter planlagt vold som våpen, må få langt strengere straff.
11.3 Pensjonistpartiet vil arbeide for mer synlig politi for å demme opp for økende kriminalitet og vold.
11.4 Rettsvesenet.
Vårt rettsvesen er uten tvil underdimensjonert. Tiden mellom arrestasjon og til det foreligger en rettskraftig dom, er altfor lang.
Pensjonistpartiet vil tilføre mer ressurser for å bøte på dette og krever at systemet vurderes med sikte på å innføre forenklinger i saksbehandling og domfellelse i samsvar med sakens alvorlighet.
11.5 Pensjonistpartiet vil ha en betydelig økning i antallet soningsplasser og at dommene skal sones fullt ut. Vi vil også at kriterier for innvilgelse av permisjon under soning, må være langt strengere enn i dag.
11.6 Pensjonistpartiet vil ha større satsing på ettervern slik at minst mulig gjentakelser kan oppnås. Under soning bør den straffedømte gjennomgå obligatorisk opplæring i samfunnsetikk og mellommenneskelig kommunikasjon, med sikte på å gi innsikt i holdninger som kan forebygge nye lovbrudd. Det bør samtidig satses på en grundig forberedelse til et liv i frihet med plan for oppfølging/ettervern.
11.7 Ikkevoldelige førstegangskriminelle kan, dersom de viser anger og vilje til samarbeid, dømmes til samfunnsstraff. Manglende samarbeid om et slikt opplegg, medfører straks fengselsstraff..
11.8 Pensjonistpartiet vil arbeide for at voldsofre og pårørende skal få langt bedre informasjon, støtte og oppfølging fra politi, rettsvesen, helse- og sosialtjeneste enn i dag.
12. INNVANDRINGS- OG ASYLPOLITIKK
12.1 Pensjonistpartiet mener at Norge, som et av verdens rikeste land, bør kunne hjelpe mennesker som blir forfulgt. Dessverre har asyl- og innvandringspolitikken vært, og fortsatt er, altfor tilfeldig og liberal. Vi mener at kvoteflyktninger fra FN skal tas i mot og integreres.
12.2 Pensjonistpartiet går inn for at flyktninger som kommer til landet og søker asyl, skal få sin sak behandlet raskest mulig og vedtaket skal følges opp straks. Ved oppholdstillatelse, skal det umiddelbart skaffes bolig og gis støtte til livsopphold, opplæring og arbeid. Ved avslag på søknad om opphold, skal vedkommende straks utvises.
12.3 Flyktninger og innvandrere som prøver å komme seg inn i landet uten eller med falske identitetspapirer, skal umiddelbart utvises. Det samme gjelder utlendinger som gjør seg skyldig i grove forbrytelser.
12.4 Pensjonistpartiet krever at flyktninger og innvandrere, umiddelbart ved ankomst, blir informert om norsk lov og sedvane, og at alle må forholde seg til disse. Fremmedspråklige oppslag om norsk regelverk må finnes i alle asyl- og flyktningmottak. Tvangsekteskap, bigami, omskjæring, m.v., er brudd på norsk lov og slike lovbrudd skal straffes meget strengt.
12.5 Flyktninger som frivillig reiser tilbake til sine land med innvilget økonomisk startkapital, kan ikke komme tilbake som flyktning. Flyktninger som reiser på besøk til det landet de har flyktet fra, skal miste sin flyktningstatus.
12.6 Pensjonistpartiet mener at familiegjenforening kun skal gjelde en ektefelle og dette ekteparets felles barn.
12.7 Morsmålsundervisning i grunnskolen fjernes. De som vil at barna skal lære seg et annet språk enn norsk og engelsk må dekke dette selv.
13. FORSVARS- OG SIKKERHETSPOLITIKK
13.1 Norsk sikkerhetspolitikk er forankret i NATO-alliansen samtidig som vi knyttes stadig nærmere til det europeiske fellesskap (EU). Medlemskapet i NATO innebærer en gjensidig forpliktelse og må stadfestes av Stortinget i hver enkelt sak.
Selv om vi i dag ikke har noen direkte fiender, mener Pensjonistpartiet at det er uansvarlig å ikke være forberedt på mulige fremtidige trusler mot våre nasjonale interesser, så som terroranslag mot oljeinstallasjoner, industri og forsvarsverk.
13.2 Pensjonistpartiet mener at Norge skal føre en utenriks- sikkerhets- og forsvarspolitikk som ivaretar et fullverdig medlemskap i NATO, samt oppfylle våre forpliktelser overfor egne EU-styrker.
13.3 Pensjonistpartiet støtter Norges deltakelse i FN's fredsbevarende styrker og nødvendige spesialaksjoner i FN's regi.
13.4 Pensjonistpartiet går inn for å støtte tiltak som kan øke respekten for vårt forsvar blant befolkningen, deriblant vår verneplikt. Pensjonistpartiet vil arbeide for at førstegangstjenesten skal være meningsfull og gi fordeler for de som faktisk gjennomfører tjenesten. Alle bør gjennomføre en minimumstjeneste. Forsvarets oppgaver er komplekse og krever økt innslag av vervede. Partiet vil også støtte spesialutdanning av enheter til FN-aksjoner utenfor Norges grenser.
13.5 Pensjonistpartiet vil styrke forsvaret og spesielt heimevernet. Samarbeidet mellom forsvaret og sivilt beredskap, må etter vårt syn videreutvikles for å styrke kampen mot sabotasje og terrorangrep. Det må være et ufravikelig krav at bevilgningene til forsvaret må forvaltes rasjonelt og effektivt, og at det hele tiden kan legges frem fyllestgjørende dokumentasjon på dette.
13.6 Pensjonistpartiet vil arbeide for økt kvinneandel i forsvaret.
14. MILJØPOLITIKK OG NATURVERN
14.1 Pensjonistpartiets overordnede miljøkrav er ren luft, ren jord og rent vann. Lokale, regionale, nasjonale og overnasjonale tiltak, som kan medvirke til å hindre forurensning, støttes av partiet.
14.2 Pensjonistpartiet vil arbeide for å fjerne trusselen fra forurensning av radioaktiv og annen stråling i vårt eget nærmiljø og naboområder.
14.3 Pensjonistpartiet vil arbeide for å fjerne kjemiske og andre tilsettingsstoffer som forurenser luft, jord vann og mat. Vi støtter overgang til økologisk jordbruk for om mulig å fjerne helseskadelige sprøytemidler.
14.4 Pensjonistpartiet støtter tiltak for gjenvinning av ressurser fra avfall av ulikt slag.
14.5 Pensjonistpartiet støtter utbygging av miljøvennlig, fornybar og forurensningsfri energi. Helseskadelig utslipp må resultere i meget strenge reaksjoner.
14.6 Pensjonistpartiet støtter vern av særegne økologiske naturområder og anleggelse av nasjonalparker. I planlegging av slike verneområder må alle konsekvenser analyseres, herunder grunneiers interesser.
Ekspropriering av eiendom må unngår så langt det er mulig. Blir dette allikevel nødvendig, er det viktig at de rettslige forhold er best mulig belyst og at det tilkjennes full erstatning for de tap som grunneier får.
15. UTVIKLINGSHJELP
15.1 Det eksisterer meget stor ulikhet hva angår utdanning, industri, jordbruk og økonomi - landene i mellom. Fattigdom og svekket helsetilstand er ofte resultat av manglende utvikling på disse områder og fører med seg sult, sykdom og store skarer av flyktninger. Dette må anses som en alvorlig trussel mot verdensfreden.
Pensjonistpartiet ser det som en viktig oppgave å minske kløften mellom rike og fattige land og øke u-landenes selvhjulpenhet. Vi mener at økt samhandel er et viktig virkemiddel og det betyr at vi må åpne våre grenser for tollfri import av varer og tjenester fra disse landene på vilkår som sikrer stabil leveranse og konsum.
15.2 Pensjonistpartiet vil arbeide for at norsk U-hjelp i hovedsak skal ytes til målrettede prosjekter i land som trenger det. Det gjelder undervisning, utbedring og rensing av vannforekomster, praktisk jordbruk og etablering av egne produksjonsenheter for lokale varer osv. Hovedoppgaven må være hjelp til selvhjelp.
I tillegg støtter partiet økonomisk nødhjelp til hardt rammede områder, men dette bør fortrinnsvis gjøres via frivillige hjelpeorganisasjoner og ikke fra stat til stat, for å sikre bedre kontroll med hva midlene brukes til. Det forutsettes at samarbeidslandet har innført demokrati slik at midlene ikke brukes til krigføring.
15. OLJELETING I NORDOMRÅDENE
Norge har opparbeidet meget stor kunnskap og erfaring når det gjelder oljeleting til havs. Dette gjør at faren for uhell og forurensning er liten. Utvikling av disse naturressurser vil gagne landet som helhet og genereremange arbeidsplasser. Partiet vil derfor åpne for leting og utvinning av olje og gass i Barentshavet.
16. EUROPEISK FELLESSKAP (EU)
17.1 Pensjonistpartiet erkjenner at medlemskap i EU innebærer meget store fordeler for Norge på mange områder, men samtidig medfører dette store ulemper på andre områder. Partiet erkjenner også at det finnes store meningsforskjeller om dette og ønsker derfor ikke på nåværende tidspunkt å ta stilling til enten ja eller nei. Vi stiller våre tillitsvalgte og medlemmer fritt i en folkeavstemning.
17.2 Pensjonistpartiet vil lojalt følge befolkningens råd ved en folkeavstemning. I tiden frem til folkeavstemning finner sted, vil partiet bidra med saklig informasjon om fordeler og ulemper ved eventuelt medlemskap i EU.
Landsmøtet, april 2005
