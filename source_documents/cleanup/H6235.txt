
08.10.02
KrF
God KrF-profil på budsjettet
I en krevende situasjon tar Regjeringen ansvar med et stramt budsjett. Samtidig styrkes mange av de områdene som er viktige for Kristelig Folkeparti. Sentralstyret i KrF er glad for regjeringens prioritering av de fattigste blant de fattige.
- I Regjeringens forslag til statsbudsjett økes bistanden. Samtidig satser man bevisst for å bekjempe fattigdommen her hjemme.
- Det er lagt opp til tidenes største sating på barnehager, og kontantstøtten økes tilsvarende reduksjonen i småbarnstillegget.
- Det legges opp til å videreføre det høye aktivitetsnivået i sykehusene neste år.
- Psykisk helse får den største økningen i løpet av ett år siden Stortinget vedtok opptrappingsplanen i 1998.
- Den største satsingen på kollektiv noensinne foreslås også.
På denne måten satser Regjeringen på områder som KrF spesielt er opptatt av: familie og omsorg, kampen for de aller fattigste, og miljøet.
Kristelig Folkepartis sentralstyre er også glad for at Regjeringen hever skattefradraget til 6000 kroner for gaver til frivillige organisasjoner. KrF har i flere år arbeidet for denne skattelettelsen. Den er viktig for å stimulere det flotte idealistiske arbeidet som drives i frivillighets - Norge.
Kristelig Folkeparti har tett dialog med lokalpolitikere og kommune-Norge. Vi har fått klare meldinger om den vanskelige økonomiske situasjonen i mange av kommunene våre. Dette tar vi på alvor.
Sentralstyret mener Regjeringen tar et viktig initiativ når den foreslår å opprette et distriktsfond, samtidig som man nedsetter en distriktskommisjon.
Sentralstyret viser til at Regjeringen styrker budsjettet til Kommunal- og regionaldepartementet. Vi er klar over at mange kommuner likevel vil måtte foreta vanskelige innstramninger.
Regjeringen viser ansvarlighet ved å dempe presset mot rente- og kronekursen. Det vil trygge bedrifter og arbeidsplasser - og kommer næringslivet, kommunene og den enkelte til gode.
Nå er det opp til Stortinget å ta samme ansvar.
