
26.11.2003
Magnhild Meltveit Kleppa (Sp):
Senterpartiet krev overgangsordningar for arbeidsinnvandring
Senterpartiet legg i dag fram forslag om å førebu endringar i utlendingslovgjevinga slik at Noreg kan nytte overgangsordningar når EU-utvidinga opnar for fri arbeidsinnvandring frå dei nye EU-landa. Vi treng no ein brei diskusjon om korleis vi skal handtere denne problemstillinga når EU/EØS vert utvida frå 1. mai neste år, seier Magnhild Meltveit Kleppa.
Presset på arbeidsplassar og velferdsordningar i Noreg vil bli kraftig forsterka når det vert opna for fri rørsle av arbeidskraft frå dei nye medlemslanda. Ei rekke sentrale EU-land har alt avklart at dei vil setje i verk overgangsordningar. Det bør og Noreg vurdere.
Vi må førebu ein politikk som skjermar velferdsordningane våre, ivaretek behovet for utanlandsk arbeidskraft på ulike område og ikkje minst motverka sosial dumping av billig arbeidskraft frå Aust-Europa. Noreg er i dag ikkje førebudd på dei endringane som kjem. Overgangen til ein fri og open arbeidsmarknad må takast over tid.
Overgangsordningar vil gjere det mogleg med ei langt betre førebuing av informasjon, naudsynte presiseringar i aktuelt lovverk samt styrking og utbygging av dagens kontrollregime. Ein vil samstundes ha høve til ei gradvis tilpassing til ein ny situasjon, og endringane vil kome samstundes i Noreg som i dei største arbeidsmarknadene i Europa. Det er og naudsynt å hindre at utvidinga svekkar tilhøva og arbeidet med å skape meir ordna høve i dei mest utsette delane av arbeidslivet.
Senterpartiet fremjar difor forslag om overgangsordningar frå og med 1. mai 2004. Samstundes føreslår vi at det vert lagt til rette for kvotar for arbeidskraft frå andre land etter nærare avtale mellom partane i arbeidslivet.
