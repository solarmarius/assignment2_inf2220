
31.07.2001
RV krever gratis prevensjon
- Det skal ikke koste penger å ha sex, uttaler RVs ungdomskandidat i Oslo, Hannah Helseth. - Et av de største hindrene for ungdoms seksuelle frihet og glede er tilgangen på prevensjon og god seksualopplysning, fortsetter hun.
RV utfordrer de andre partiene som stiller til Stortingsvalget, og spesielt ungdomskandidatene, til å gå inn for gratis prevensjon. Dette vil være et svært viktig virkemiddel for å hindre uønska svangerskap og gi ungdom mulighet til et trygt seksualliv. - Vi mener politikerne må ta inn over seg at dagens ungdom faktisk har et sexliv, og ta konsekvensen av det, uttaler Helseth.
RV krever videre gratis og tilgjengelige helsestasjoner for ungdom, med livssynsnøytral veiledning i forhold til abort. Statistikk viser at ungdomshelsestasjoner har et høyere antall pasienter til behandling til en langt lavere kostnad enn for eksempel Alternativ til Abort AAN. - Vi utfordrer derfor de andre partiene også til å love støtte til ungdomshelsestasjonene heller enn til AAN, sier Helseth.
