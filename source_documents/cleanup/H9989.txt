
20.3.2006
H, KrF og V
Brev til Statsminister Jens Stoltenberg
- - - - -
Til
Statsminister Jens Stoltenberg
15.3.2006
Vedrørende avtalefestet pensjon (AFP)
Vi har merket oss LOs representantskaps vedtak om at videreføring av AFP-ordningen i sin nåværende form er et hovedkrav ved vårens tarifforhandlinger. Statsministeren har uttalt til media at Regjeringen vil vurdere kravet dersom det kommer et brev fra partene Fellesforbundet og Norsk Industri under oppgjøret.
Det vises til avtalen mellom Arbeiderpartiet, Høyre, Kristelig Folkeparti, Senterpartiet og Venstre om pensjonsreform, undertegnet 19. mai 2005, der det blant annet heter:
"Det må være en tidligpensjonsordning for alle arbeidstakere fra 62 år, også for de som har hatt lave inntekter. En slik ordning må bygge videre på AFP-ordningen. Aldersgrensen i AFP ligger fast. Statens samlede økonomiske bidrag i AFP-ordningen videreføres. Eventuelle endringer i AFP-ordningen kan først skje etter forhandlinger med partene ved hovedtariffoppgjøret i 2006. Dette vil være en oppfølging av regjeringens brev til partene i tariffoppgjøret i 1997, hvor enkelte elementer i AFP-ordningen ble varslet revurdert i 2007. I tillegg til at AFP-ordningen videreføres, arbeides det videre med en allmenn fleksibel tidligpensjonsordning i folketrygden. Stortinget tar ikke nå stilling til hvordan et slikt framtidig tidligpensjonssystem i folketrygden skal se ut, men ber Regjeringen komme tilbake til hvordan dette kan utformes etter at uførepensjonen er utredet og etter at hovedtariffoppgjøret i 2006 er avsluttet."
Vi understreker at det er et viktig mål for oss alle å lage en pensjonsreform som har bred politisk støtte. Vi forventer at dette fortsatt er Regjeringens- og Arbeiderpartiets synspunkt. Det forutsetter at enkeltdeler ved oppfølgingen av reformen ikke låses, uten at det har vært en forutgående dialog mellom de partiene som stod bak pensjonsreformen.
Hvis det skulle bli aktuelt at statsministeren vil gi signaler til partene i lønnsoppgjøret om AFP-ordningen, forutsetter vi at det har vært en dialog med oss i dette spørsmålet om hvilke signaler som gis. Det vil være avgjørende for den fortsatte politiske bredden bak et reformert pensjonssystem.
Med vennlig hilsen
Erna Solberg, Leder Høyre
Dagfinn Høybråten, Leder Kristelig Folkeparti
Lars Sponheim, Leder Venstre
