
18.08.2005
Kristin Halvorsen, SV
SVs leder Kristin Halvorsen om nedgangen i ressursbruk i grunnskolen:
- Læring krever tid til hver elev
Ferske tall Kommunenes Sentralforbund (KS) har utarbeidet viser at ressursbruken i skolen er på vei ned, og at det er de svakeste elevene som rammes. Under dagens høyredominerte regjering har det blitt mindre penger til spesialundervisning. Samtidig har det blitt færre lærere i forhold til elever i skolen, fordi antall elever har økt. Gjennomsnittlig har det blitt en halv elev mer på hver lærer. Halvorsen er bekymret for utviklingen.
- Høyres fokus i skolepolitikken er på privatskolene, og ellers på alt som ikke koster penger. Det holder ikke, dersom man vil bygge opp en kunnskapsnasjon og gi alle elever bedre muligheter til å lære, sier SVs leder Kristin Halvorsen.
Halvorsen mener store ord om kvalitet og tilpassa opplæring betyr lite dersom skolene ikke har lærere og timer nok til å følge opp hver elev. Hun er bekymra for de som faller fra når skolene må kutte i undervisningstilbudet.
- Når læreren må følge opp flere elever enn før, samtidig som spesialundervisningen kuttes, er det de svakeste elevene som rammes, sier hun.
SV vil skape en skole som gir alle elever bedre muligheter til å lære. Det krever at man bruker penger på flere timer og flere lærere, slik at man kan gi alle elever tett oppfølging.
- SV har derfor foreslått å utvide skoledagen betraktelig, og øke antall lærere i skolen. Bare på denne måten kan hver elev få skikkelig oppfølging, avslutter Halvorsen
