
Stortinget, 3. mars 2000
FREMSKRITTSPARTIETS
STORTINGSGRUPPE
fra stortingsrepresentant John I. Alvheim, leder av Stortingets sosialkomité
BETIMELIG SPØRSMÅL AV
TORBJØRN JAGLAND
OM FYLKESKOMMUNAL DRIFT
- Jeg har med glede registrert at partileder Torbjørn Jagland under et besøk i Bø i Telemark, har stilt spørsmålstegn ved om det er fornuftig at sykehusdriften fortsatt skal være et fylkeskommunalt ansvar, sier John I. Alvheim.
Alvheim håper inderlig at denne saken settes på dagsorden under Arbeiderpartiets landsmøte til høsten og at det gjøres et positivt vedtak i den forstand at man utreder spørsmålet om statlig overtagelse av alle offentlige sykehus. - Dette ville tjene pasientene og ville også gi betydelige økonomiske innsparinger, idet man kan kutte ut det meget kostbare byråkratiet som i dag finnes i fylkeskommunene i forbindelse med drift av sykehus, sier Alvheim.
- Isteden for at fylkeskommunen i dag bruker tid, krefter og betydelige pengesummer på detaljstyring av våre sykehus, kunne disse midlene være brukt på en bedre måte eksempelvis ved at regionene i større grad tok seg av bestillerrollen av helsetjenester og at sykehusene ble fristilt som egne rettsobjekter som hadde en målsetning, nemlig å selge sykehustjenester, forklarer komitelederen.
- Generelt er jeg imot fylkeskommunen som eget forvaltningsorgan og ser gjerne at dette forvaltningsorganet blir borte, men jeg er dog mest opptatt av at Staten snarest mulig overtar eneansvaret for sykehustjenestene, men det betyr ikke at Staten selv skal drive sykehusene. Ved statlig enhetlig ansvar for sykehusene, vil det være lettere å tilby likeverdig sykehusbehandling i hele landet, slik er det dessverre ikke i dag, avslutter John I. Alvheim.
