
Dato:12.mai 2004
Stortingsrepresentant Kenneth Svendsen (FrP)
Vil ha svar om trafikkdrepte
- Hvor mange liv ville blitt spart hvis flertallet på Stortinget hadde vedtatt å bygge ut stamveinettet raskt, spør FrPs samferdselspolitiske talsmann Kenneth Svendsen.
I dag ble det kjent at veidirektoratet har gjennomført en undersøkelse som viser at nedsatt fartsgrense på noen av de sterkt trafikkerte veiene har spart 19 liv og 27 hardt skadde. Samferdselspolitisk talsmann for FrP, Kenneth Svendsen, vil også vite hvor mange liv som ville vært spart ved rask utbygging av stamveiene.
- Jeg er kraftig provosert av at veidirektoratet ikke undersøker hvor mange liv som ville vært spart og hvor mange hardt skadde som hadde vært spart for store lidelser hvis flertallet på Stortinget hadde bevilget penger på en rask utbygging av stamveinettet og andre sterkt trafikkerte strekninger, sier Svendsen og legger til at det ikke er noen automatisk sammenheng mellom lavere fartsgrense og sparte liv i trafikken.
Unnfallenhet
Svendsen vil ha svar på hvordan antall dødsfall og hardt skadde kan gå dramatisk ned når fartsgrensen settes opp med opp til 30 km/t, slik det er gjort på deler av E18 i Vestfold og E6 i Akershus.
- Jeg er også provosert over at veidirektoratet prøver å skape et bilde av at det er farten som dreper, og dekker over at det er stortingsflertallets unnfallenhet i vei bevilgninger som er avgjørende for hvor mange menneskeliv vi i fremtiden skal miste i trafikken.
Ifølge Svendsen er det veidirektoratets ansvar å informere politikerne om hva som vil skje når en over år ikke bevilges penger nok til en rask utbygging av stamveinettet og sterkt trafikkerte veier.
- En slik unnfallenhet i informasjonsplikten til veidirektoratet løfter ansvaret vekk fra skuldrene til politikerne, noe som over år vil føre til mange drepte i trafikken og hardt skadde, avslutter Kenneth Svendsen.
