
Oslo, 20.august, 2003
FrP
Hagen krever handling fra Høybråten
- Helseminister Dagfinn Høybråten må straks instruere Rikstrygdeverket om å gjenoppta ordningen Kjøp av helsetjenester, sier Fremskrittspartiets formann Carl I. Hagen.
En sjokkert partiformann er blitt gjort kjent med at det er gått ut melding om at ordningen "Kjøp av helsetjenester" er stanset med øyeblikkelig virkning. Nå ber han helseministeren ta affære, og det med en gang:
- Etter det vi har forstått er ordningen "Kjøp av helsetjenester" en del av intensjonene i samarbeidsavtalen mellom partene i arbeidslivet og myndighetene om et inkluderende arbeidsliv, den såkalte IA-avtalen. Ordningen har ført til at mennesker raskt har kommet tilbake i jobb, og således vært en suksess. Ordningen burde utvides både av hensyn til pasientene, trygdeetaten og arbeidsgiverne. Jeg er sjokkert over meldingen om at ordningen nå er stanset, sier Hagen.
Fremskrittspartiet har derfor i dag sendt et brev til helseminister Dagfinn Høybråten, der partiet her ham om å gi instruks til Rikstrygdeverket om å gjenoppta ordningen:
- "Kjøp av helsetjenester" har økonomiske fordeler, i tillegg til at folk blir friske og kommer seg tilbake på jobb. Høybråten må nå ta affære, og han må gjøre det umiddelbart, avslutter Hagen.
