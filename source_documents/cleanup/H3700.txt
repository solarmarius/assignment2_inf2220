
6.2.97
Johanne Gaup,
HANDLINGSPLAN FOR VIDEREUTVIKLING OG FINANSIERING AV TELEMEDISIN.
Etter forslag fra Senterpartiet vedtok Stortinget i går å be Regjeringen utarbeide en handlingsplan for videreutvikling og framtidig finansiering av telemedisin i helsetjenesten i Norge. Forslaget ble vedtatt mot Arbeiderpartiets stemmer.
Dette er en svært viktig sak for helsetjenesten i Nord-Norge, sier stortingsrepresentant Johanne Gaup. Det finnes ingen nasjonal målsetting for utvikling av telemedisin og ansvaret for den økonomiske driften er tillagt fylkeskommunene og de kommunene som deltar i telemedisinske prosjekter. Det er faktisk slik at staten ved Rikstrygdeverket sparer reiseutgifter for pasienter som behandles ved hjelp av telemedisin, mens driftsutgiftene veltes over på fylkeskommunene.
Jeg er svært glad for Stortingets vedtak, da dette igjen kan sette fart i utvikling og bruk av telemedisin og vi kan få en finansieringsordning for denne typen medisinsk behandling, sier Gaup til slutt.
