
21. august 1993
Valgerd Svarstad Haugland på møte i Leto-hallen:
Nå må kulturministeren
få fart på arbeidet med
kulturanlegg på Eidsvoll
- Stortinget har uttrykt positiv vilje til å satse på et kulturanlegg ved Eidsvolls-bygningen. Nå er det opp til kulturministeren raskt å omsette velviljen i praktisk innsats. Planene er klare, og penger til å starte opp finnes etter minnemyntsalget i 1989.
Det sa KrFs førstekandidat i Akershus og KrF-nestleder, Valgerd Svarstad Haugland, på et møte i Letohallen lørdag.
Svarstad Haugland pekte på at KrF har stått i fremste rekke i arbeidet for å få til et rikspolitisk historisk senter i Eidsvoll. Tidligere fylkesordfører Øyvind Ruud fra KrF var en ivrig pådriver for anlegget og Dagfinn Høybråten ledet planleggingsarbeidet som leder av fylkeskulturstyret i forrige periode.
Det foreligger et ferdig utredet byggeprogram for et meget spennende kultursenter. Akershus fylkeskommune og Eidsvoll kommune har her gjort en kjempejobb. Det som nå gjenstår er at staten avklarer sin rolle i finansieringen. Det bør bli en helt sentral rolle, siden vi her står overfor et av våre viktigste nasjonalmonumenter. Eidsvollsbygningen er et minnesmerke over vår demokratiske og nasjonale tradisjon. Disse tradisjonene må formidles til nye generasjoner, sa Valgerd Svarstad Haugland.
- Det er viktig at det nå ikke skjer en "barbering" av planene slik at det ikke blir noe igjen av den opprinnelige idéen, sa Valgerd Svarstad Haugland med klar adresse til kulturministeren.
