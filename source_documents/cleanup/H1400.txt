
21. april 1999
FREMSKRITTSPARTIETS
STORTINGSGRUPPE
Fra finanspolitisk talsmann Siv Jensen
Færre ligningskontorer  bedre skattekontroll
FrP enig med skattedirektøren
- FrP har lenge og ved gjentatte anledninger tatt til orde for effektivisering i skatteetaten. Derfor er det positivt at Skattedirektoratet nå vil frigjøre flere hundre årsverk ved de lokale ligningskontorene ved å slå sammen flere mindre kontorer til større distriktskontorer hvis dette fører til besparelser uten å svekke servicen over skattyterne, mener FrPs finanspolitiske talsmann Siv Jensen.
- Det må være et mål for omorganiseringen at man sørger for at like forhold behandles likt. Det er altfor mange eksempler på at skattytere med identiske skattemessige forhold behandles forskjellig fra ligningskontor til ligningskontor, fremholder Jensen.
Jensen vil ikke ta stilling til om hele den forventede besparelse i Skattedirektoratet skal brukes til bedre og grundigere kontroll av vanskelige ligninger. Jensen varsler imidlertid at FrPs stortingsgruppe med det første vil legge frem forslag til en rekke endringer i ligningsloven med sikte på å bedre skatteyternes rettssikkerhet.
