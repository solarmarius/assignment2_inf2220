
15. noveber 1999
Sentralstyret
Uttalelse om finansnæringen
Vedtaket fra sentralstyret 15. november 1999 handler om situasjonen i finansnæringen, etter at Regjeringen har behandlet spørsmålet om eventuelt å la Merita Nordbanken kjøpe opp Kredittbanken. Arbeiderpartiet ber om en dialog med sikte på å etablere et flertall for en aktiv statlig politikk for å sikre norsk næringsliv i en global økonomi.
Uttalelse om finansnæringen
Globaliseringen av økonomien fører til både fordeler og utfordringer for Norge. Vår velferd er avhengig av tilgang på utenlandsk kapital og adgang til de utenlandske markedene. Derfor må Norge være en aktiv deltaker i den globale økonomien. Samtidig er det en utfordring å sikre et nasjonalt finansvesen og at viktige hovedkontorer for industri og annet næringsliv kan være i Norge.
Det må nå skapes politisk flertall for et aktiv statlig eierskap både i finansvesen og næringsliv for øvrig.
Regjeringens kredittmelding gir ikke noe fremtidsrettet svar når det gjelder finansnæringen. Det å ikke gjøre noe kan lett føre til at både K-bank og DNB over tid blir solgt til utlandet. Norge blir i så fall et av de få landene som ikke har en større forretningsbank med nasjonalt eierskap og hovedkontor.
Det er nå vi kan hindre at dette skjer.
I stedet for å sitte passiv må regjeringen ta initiativ til å etablere en sterk norsk løsning og gi dette arbeidet høyeste prioritet. Staten må samle sine eierinteresser i denne løsningen og sitte inne med minst en tredjedel av aksjene for å sikre det nasjonale eierskapet. Eventuelt salg av statlige aksjer i K-bank må ikke skje før man har sett hva slags norsk løsning som er mulig å etablere. Inntektene fra et eventuelt salg må brukes til å styrke statlig eierskap i den nasjonale løsningen som etableres og/eller til å styrke statens engasjement i andre deler av banknæringen/næringslivet.
Parallelt med å etablere en framtidsrettet statlig eierskapspolitikk for finansnæringen, må det samme gjøres for næringslivet ellers. Også her må nasjonalt eierskap kombineres med åpenhet for utenlandsk kapital og deltakelse i den internasjonale økonomien.
Arbeiderpartiet ber om en dialog om dette med sikte på å etablere et flertall for en aktiv statlig politikk for å sikre norsk næringsliv i en global økonomi
