
05.11.2004
Ingvild Vaggen Malvik (SV):
- Syltynt kvotesystem fra Hareide
Regjeringen fremmet i dag et lovforslag om et kvotesystem for klimagasser. Lovforslaget er en direkte følge av forliket om et kvotesystem som Regjeringen og SV inngikk våren 2002. Systemet skal være i gang fra nyttår.
- Vårt utgangspunkt er forliket fra 2002. Vi inngikk et forlik med Regjeringen om kvotesystemet, og føler oss forpliktet til å følge opp dette samarbeidet. Det vil vi også gjøre, sier SVs miljøpolitiske talskvinne, Ingvild Vaggen Malvik.
I henhold til innstillingen fra 2002 ligger gasskraftverk innenfor systemet. Store deler av prosess­industrien er imidlertid foreslått lagt utenfor kvotesystemet i en frivillig avtale med regjeringen. Avtalen er ikke bindende og ikke bekreftet av Stortinget.
- Vi registrerer at Regjeringen har valgt å erstatte sentrale deler av forliket fra 2002 med en frivillig avtale. Spesielt gjelder dette at kvotesystemet skulle omfatte "industri som i dag ikke har CO2 avgift." Dette var både Regjeringen og SV enige om i 2002, sier Vaggen Malvik.
Det foreslåtte kvotesystemet er også svært lite ambisiøst. Det inkluderer så lite som 10 % av utslippene. Det foreslåtte systemet er derfor et langt svakere system enn det SV og Regjeringen ble enige om i 2002. Det kan virke som om Regjeringen går til Høyre i miljøpolitikken etter at Brende forsvant og KrF kom inn i miljøverndepartementet.
- Det er umulig å se hvor KrFs miljøengasjement ligger i dette. Det foreslåtte systemet fremstår mest som et pliktløp hvor målet har vært å lage et system som ikke rammer noen. Faktum er at kvotesystemet bare omfatter 10 % av de utslippene, sier Vaggen Malvik.
Klimapolitikken og gasspolitikken er sterkt knyttet sammen. SV har sørget for å holde den sammen ved å skape flertall for et kvotesystem og mot subsidiering av milliardrør og sterkt forurensende gasskraft, sammen med Regjeringen.
- Vi ser dette som en del av en helhetlig energi- og klimapolitikk som må videre­føres. Derfor vil vi følge opp forliket fra 2002, og gjøre det vi kan for å styrke systemet. Det viktigste for oss er å lage et effektivt kvotesystem som reduserer utslippene av drivhusgasser, og som kan utvikles videre etter hvert, sier Ingvild Vaggen Malvik.
