
19.11.2003
ARBEIDERPARTIETS STORTINGSGRUPPE
Aud sørget for egg til jul! Eller: Det blir egg til jul!
Nå kan forbrukere og eggprodusenter glede seg. Helsedepartementet har overprøvd vedtaket i SNT (Statens næringsmiddeltilsyn) og gir likevel dispensasjon til å forlenge holdbarhetsdatoen for egg. Dette kom fram da Helseministeren svarte på et spørsmål fra stortingsrepresentant Aud Gaundal(A) i onsdagens spørretime på Stortinget.
Nå trenger ikke norske eggprodusenter å fortvile mer. De har tidligere fått avslag på sin søknad om å forlenge holdbarhetsdatoen for egg med fire dager. Dette ville bety at norske eggprodusenter ville gå tomme til jul, noe som ville ha åpnet for import av egg fra land med mindre strenge kontroller.
Norske egg har sannsynligvis den beste smittestatusen i verden og er fri for salmonella. Ved manko på egg er alternativet import fra land med vesentlig dårligere smittestatus på egg og fjørfe, og dermed med større risiko for forbruker.
- Men nå har altså Helseministeren overprøvd SNT og som han sa i sitt svar til Gaundal: -Helsedepartementet har funnet det riktig av hensyn til forbrukerne å gi dispensasjon fra kravene om holdbarhetsmerking.
Helseministeren understreket at bransjen for fremtiden ikke kan påregne rutinemessige dispensasjoner.
