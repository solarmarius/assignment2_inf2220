
Fredag 29. april 1994
KrF-nestleder Valgerd Svarstad Haugland:
EU-MEDLEMSKAP SVEKKER NARKO-BEREDSKAPEN
-Dersom Norge blir medlem av EU, vil det medføre en betydelig svekkelse av bered-skapen mot alkohol- og narkotika-smugling. Selv om handelsminister Grete Knudsen mener at vi som EU-medlem skal klare å etablere "andre og like effektive metoder" for å ivareta de hensyn som ligger til grunn for grensekontrollen, kan jeg ikke se at hun klarer å sannsynliggjøre dette. Det sa Kristelig Folkepartis sosialpolitiske talskvinne på Stortinget, og partiets nestleder Valgerd Svarstad Haugland på et møte i Fjell KrF fredag.
-Bortfallet av grensekontroll vil medføre en så sterk svekkelse av narkotikaberedskapen at det gir grunn til å spørre om Norge blir et åpent narkomarked som EU-medlem. Mellom 70 og 80 prosent av alle narkotikabeslag i Norge blir gjort av tollkontrollørene ved grenseovergangene. Når handelsministeren hevder at effektiviteten i narkotikakontrollen vil være like stor med hjelp av spaning som med grensekontroller, uttaler hun seg stikk i strid med de uttalelser som tolletaten selv kommer med. De sier at omfanget av de beslagene som gjøres etter spaning, ligger mellom 10 og 20 prosent, sa Svarstad Haugland i sitt foredrag.
Handelsministeren argumenterer også med samarbeid mellom toll- og politietatene innen EU. Jeg kan ikke se at et godt politisamarbeid over landegrensene er avhengig av om vi er EU-medlemmer eller ikke. Vi skal heller ikke se bort fra den store ulikheten i kultur og forbruksmønster innen Europa, både når det gjelder alkohol og narkotika. Som sosialminister viste Grete Knudsens en sterk og oppriktig vilje til å føre en effektiv politikk mot alkohol- og narkotikasmugling. Men hun, og alle andre EU-tilhengere som er opptatt av at det skal føres en slik politikk, må bare ta innover seg at vi legger landet langt mer åpent for smugling av rusmidler dersom vi blir med i et EU der de indre grensene så og si blir borte. Vi får en mindre effektiv kontroll innen EU enn utenfor. De signalene som kommer om nye kontrolltiltak innen EU-systemet er for vage til at jeg har tillit til dem, sa Valgerd Svarstad Haugland.
KrF-nestlederen var også opptatt av hvordan et eventuelt EU-medlemskap vil virke inn på sosialvesenet her i landet.
-Det er bare delvis rett at et eventuelt norsk EU-medlemskap ikke vil påvirke helse- og sosialpolitikken. Vi bruker skatte- og avgiftspolitikken vår aktivt for å opprettholde et høyt nivå på de sosiale ytelsene, og vi har et individrettet helse- og sosialsystem der rettighetene ikke er avhengig av tilknytning til arbeidslivet. Et "europeisk system" retter seg mot inntektsgivende arbeid. Det er de som har lønnet arbeid som blir tatt vare på i sosialsystemet den dagen de trenger det, mens de som ikke har lønnet arbeid kommer dårlig ut. Vi kan bare tenke oss de konsekvensene dette får for arbeidsledige, funksjonshemmede eller hjemmearbeidende, sa Valgerd Svarstad Haugland i møtet i Fjell KrF fredag.
