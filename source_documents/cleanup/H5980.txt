
12.06.02
Ola D. Gløtvold, sosialpolitisk talsmann for Senterpartiet:
Senterpartiet tar lokale behov på alvor i eldreomsorgen
Sosialpolitisk talsmann for Senterpartiet, Ola D. Gløtvold ber nå regjeringen om å påse at samtlige av de 9300 godkjente søknadene som gjenstår blir innfridd i tråd med handlingsplanen, ikke bare 2000 som Regjeringen foreslår. Regjeringen må i statsbudsjettet for 2003 legge fram en fullstendig finansieringsplan for en slik utvidelse, foreslår Gløtvold i forbindelse med at avslutning av handlingsplanen for eldreomsorg blir behandlet i Stortinget.
Antall eldre over 80 og 90 år vil øke i årene framover. Alle fylker vil ha vekst i disse aldersgruppene de nærmeste årene.
Regjeringens forslag om å utvide handlingsplanen med bare 2000 boenheter gjør at 7300 enheter ikke kan realiseres. Senterpartiet vil ta lokale behov og tilrettelagte planer på alvor. Kommunene har lagt planene sine i samråd med fylkesmannen, fylkeslegen og Husbanken. Nå må de kommunene som har planlagt i samarbeid med statlige instanser, få sikkerhet for at de får tilskudd.
Vi har hatt nok av fine ord om muligheter og valgfrihet. Nå er det viktig med en eldreomsorg der større likeverdighet er tilpasset lokale forhold. Dette vil Senterpartiet gjøre noe med, sier Gløtvold.
Saken blir avgitt fra sosialkomiteen i morgen.
