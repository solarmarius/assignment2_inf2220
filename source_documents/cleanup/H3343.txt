
26.06.2000
Fra KrFs partileder Valgerd Svarstad Haugland:
Gjør fraktutjevningen selvfinansierende
-KrF mener det er viktig at prisene på drivstoff er mest mulig like over hele landet. Vi mener derfor at et selvfinansierende fraktutjevningsfond bør erstatte den statlige ordningen vi har i dag, uttaler partileder Valgerd Svarstad Haugland.
- En slik ordning har vi foreslått to ganger mens vi satt i regjering, uten at Stortingsflertallet ville støtte den. De må derfor være med på å ta skylden for den utviklingen vi har sett de siste dagene. Ved å gjøre fraktujevningsordningen selvfinansierende unngår en at ordningen belaster offentlige budsjetter og dermed også faren for årlige endringer, sier partilederen.
Med den ordningen som vi foreslo i regjering ville vi trolig ha unngått den problemstillingen som konkurransetilsynet nå reiser.
-Jeg er ikke overrasket over at Konkurransetilsynet stiller spørsmål ved effekten av den ordningen vi har i dag. Dette hadde vært unngått med KrF sin løsning, sier Svarstad Haugland.
Ordningen den forrige regjeringen foreslo er tenkt å være selvfinansierende ved at oljebransjen betaler et særskilt bidrag på drivstoff på 5 øre pr. liter til et fond som danner grunnlag for utbetaling av frakttilskudd.
