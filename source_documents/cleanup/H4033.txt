
23.01.2001
Morten Lund,
Pressemelding fra
HAVBRUKSPOLITIKKEN: FISKERIMINISTEREN BURDE VÆRE MER KONKRET.
Senterpartiets stortingsrepresentant fra Sør Trøndelag, Morten Lund, er mellomfornøyd med den redegjørelsen om havbruk som fiskeriministeren i dag holdt i Stortinget. Blant annet reagerer han på at ikke fiskeriministeren kan være noe mer konkret i forhold til det Stortinget ba om, nemlig et verdiskapningsprogram for næringa. Imidlertid understreker Lund at der er enkelte lyspunkter.
- Jeg er godt fornøyd med at fiskeriministeren, riktignok etter sterkt press fra Senterpartiet og andre opposisjonspartier på Stortinget, endelig har forkynt at de oppdrettskonsesjonene som nå skal tildeles ikke vil bli auksjonert bort, men tildelt etter søknad. Imidlertid burde fiskeriministeren ha vært noe klarere i forhold til hvem som vil få tildelt de nye konsesjonene. Jeg mener at de med en og to konsesjoner samt nyrekrutterere bør prioriteres, sier Lund i en kommentar fra Stortinget.
Lund var også godt fornøyd med de signalene fiskeriministeren ga i forhold til en fortsatt regulering av produksjonen. På andre områder synes Lund at fiskeriministeren ble for vag og tåkete.
- Jeg synes fiskeriministeren legger for lite vekt på at Norge som nasjon må ta de nødvendige håndgrepene for å sikre at eierskapet i oppdrettsnæringen ikke blir flagget ut. Vi må sørge for at eierskapet blir lokalt forankret, samtidig som ingen aktør bør eie mer enn ti prosent av totalt antall konsesjoner. Det er også viktig at mest mulig av skatter og avgifter fra havbruket tilfaller hjemkommunen slik at kommunene stimuleres til å legge til rette for og prioritere næringsliv i kystsonen, sier Lund videre.
Lund var mest oppgitt over fiskeriministerens uttalelser om EØS avtalen og EU, der han brukte enkelte tollsatser på noen få fiskeprodukter for å rettferdiggjøre norsk medlemskap i EU.
- Det er underlig, ja nesten ubegripelig hvordan en fiskeriminister fra Nord Norge nærmest kan argumentere for at Norge bør bli medlem av EU for å kunne få bedre markedsadgang. Markedsadgangen for de fleste produkter til EU er allerede meget god, og dessuten så ligger det et enormt potensiale i de økende markedene i Øst Asia. I stedet for å ruinere norsk fiskerinæring og legge kysten øde gjennom et EU-medlemskap, så bør fiskeriminister Gregussen se på de mulighetene som ligger i markedene i land som Kina, Thailand, Malaysia og Indonesia avslutter Lund i fra Stortinget.
