
Dato: 30. september 2005
Utdanningspolitisk talsmann i FrP, Arne Sortevik
Dagens lærerutdanning holder ikke mål!
Midtveisrapporten fra en evaluering av allmennlærerutdanningen viser at dagens lærerutdanning både stiller for få krav til studentene og har for lite fokus på klasseledelse. - Dette viser at det hefter mange problemer ved dagens lærerutdanning, og at vi trenger dyptpløyende endringer for å få opp kvaliteten på morgendagens lærere, sier utdanningspolitisk talsmann i FrP, Arne Sortevik.
Evalueringen av allmennlærerutdanningen viser at nesten 40 prosent av de som påbegynte utdanningen i år 2000 sluttet før de var ferdige lærere. Nye tall fra forskningsinstituttet Læringslaben viser i tillegg at halvparten av elevene i den norske skolen er umotiverte.
- Jeg mener det nå er på tide at vi lager et opplegg for utdanning av nye lærere som kan bidra til å få den norske skolen opp av den hengemyra den nå befinner seg i, sier Sortevik.
- FrP har flere ganger foreslått at lærerutdanningen skal bygges opp på samme måte som de fleste andre høyere utdanningsløp, nemlig med en bachelorgrad på tre år som gir rett til å undervise på laveste klassetrinn, 1.-4- klasse og en mastergrad med ytterligere to år, som gir rett til å undervise på høyere klassetrinn også. - Både regjeringspartiene og Ap har avvist dette fullstendig. Lærerutdanningen er en svært viktig utdanning som det er på tide at vi tar på alvor, når skal de andre partiene skjønne dette.
Sortevik viser også til at FrP flere ganger har etterlyst et større innslag av klasseledelse som en integrert del av lærerutdanningen. - Klasseledelse er viktig for å forberede de fremtidige lærerne på den praktiske delen av lærerrollen, og det nytter lite med god faglig kunnskap, dersom lærdommen ikke når ut på grunn av et kaotisk læringsmiljø. Han mener også det er nødvendig å innføre en prøvetid for nye lærere med en sertifiseringsordning etter endt prøvetid.
- En ny lærerutdanning er nødvendig, men ikke nok for å snu den negative trenden. Dårlige lærere i dagens skole har for lenge også levd beskyttet i et skolesystem som er lukket og som ikke gir foreldre og elever mulighet til å evaluering og korrigering av lærere og læringsprosessen, og heller ikke makt i forhold til lærere og skoleledelse. Det er derfor også nødvendig å styrke foreldre- og elevmedbestemmelsen i skolen med tiltak som gir foreldre og elever reell makt i skolen, avslutter Sortevik.
