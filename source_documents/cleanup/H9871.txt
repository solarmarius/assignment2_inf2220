
Dato: 1. februar 2006
Innvandring politisk talsmann i FrP, Per-Willy Amundsen
- Ap-Hanssen bløffer velgerne
FrPs innvandringspolitiske talsmann, Per-Willy Amundsen, mener Bjarne Håkon Hanssen fører velgerne bak lyset når han i dagens VG varsler strengere innvandringspolitikk. Amundsen mener det ikke er noen grunn til å ta Hanssens utspill på alvor.
- Dessverre er det absolutt ingen grunn til å ta Bjarne Håkon Hanssens utspill på alvor. Jeg tviler ikke på at Hanssen selv er for alle disse FrP-forslagene han nå vil fremme, men det er hevet over enhver tvil at han ikke får gjennomslag i regjeringen.
- For det første har Aps landsstyre stemt ned nesten samtlige av Hanssen forslag. I tillegg er vi dessverre godt vant med at Ap sier en ting til media og gjør noe annet i praksis når det gjelder innvandringspolitikk, sier Amundsen.
Per-Willy Amundsen viser til at en rekke tidligere Ap-statsråder har uttalt seg i retning av det Hanssen i dag sier til VG, men at Ap aldri har fulgt opp med konkrete forslag i Stortinget.
- I 1996 sa Ap at det skulle være slutt på den defensive innvandringspolitikken. Tidligere innvandringspolitiske talsmenn har også tatt til orde for strengere tiltak for å hindre omskjæring, og forby ekteskap mellom fetter og kusine. Felles for dem alle er at utspillene aldri ble fulgt opp med konkrete forslag, sier han.
Amundsen mener det grenser mot det uryddige at Bjarne Håkon Hanssen forsøker å gi inntrykk av at regjeringen vil fremme den politikken han i dag tar til orde for i VG.
- Skulle Hanssen få sitt eget parti til å snu, samt få Sp og SV med på disse forslagene som de i lang tid har kjempet imot, er det grunn til å gratulere Hanssen og ønske han velkommen etter FrP, avslutter Amundsen.
