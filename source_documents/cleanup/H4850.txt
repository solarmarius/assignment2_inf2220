
6. april 2001
Asmund Kristoffersen
Forbud mot privatisering av offentlige sykehus
- For første gang får vi et lovforbud mot privatisering av offentlige sykehus, og dermed må all tvil om at sykehusreformen skal kunne føre til markedsretting av sykehusene våre være ryddet av veien. Det sier Arbeiderpartiets sykehuspolitiske talsmann Asmund Kristoffersen, etter at helseministeren fredag la fram stortingsproposisjonen om statlig overtakelse av sykehusene.
- For første gang får vi et lovforbud mot privatisering av offentlige sykehus, og dermed må all tvil om at sykehusreformen skal kunne føre til markedsretting av sykehusene våre være ryddet av veien. Det sier Arbeiderpartiets sykehuspolitiske talsmann Asmund Kristoffersen, i en pressemelding etter at helseministeren i dag la fram stortingsproposisjonen om statlig overtakelse av sykehusene 6. april 2001.
Kristoffersen sikter til at ulike aktører har helt siden regjeringen la fram sitt høringsutkast sett seg tjent med å forvrenge det faktiske innhold i forslaget. Det har blant annet blitt hevdet at det skulle åpnes for privatisering av norske sykehus, at forretningsdrift og økonomisk inntjening skulle være det overordnede formål, og at drift av sykehus etter anbudsprinsippet ville føre til at sykehus skulle kunne gå konkurs.
- Dette har vært vrengebilder som nå kontant blir satt på plass i reformforslaget fra Stoltenberg-regjeringen, sier Kristoffersen.
- Derimot slås det fast at sykehus ikke kan gå konkurs. Det blir lovfestet at offentlige sykehus ikke kan privatiseres og at offentlige sykehus skal eies hundre prosent av det offentlige. Det blir forbudt å skille ut deler av et sykehus sin drift. Dette gjelder alt som har med behandling av pasienter å gjøre og støttefunksjoner som for eksempel røntgen og laboratorier, påpeker Kristoffersen.
Kristoffersen understreker at ingen sykehus kan legges ned av de regionale foretakene. Sykehus kan ikke selges uten at Stortinget har bestemt det.
- Det er med andre ord ingen mulighet til noen sniknedlegging. Dessuten skal det regionale folkevalgte politiske organet alltid uttale seg i saker som angår stor omlegging, sier han.
Det blir i framtida som nå anledning for private å drive servicefunksjoner som ikke er av medisinsk art, som for eksempel kjøkken, vaskeri og kiosk. Og selvsagt kan et sykehus fortsatt kjøpe tjenester som for eksempel røntgen, og det blir som i dag anledning for sykehus til å være medeier i privat virksomhet.
- Jeg tror ikke det er noen som ønsker å legge ned mindre lokalsykehus. Disse viser seg tvert i mot å være effektive. Vi må bare sørge for at de har oppgaver som de kan løse med god kvalitet. Slik er det ikke i dag, så dette er en kraftig forsterking av det offentlige ansvaret for sykehusdrift, sier Asmund Kristoffersen.
