
Stortinget 15.05.02
Finanspolitisk talsmann i Senterpartiet, Morten Lund
Ekstraskatt på arbeidsreiser må bort !
Den ekstraskatten på arbeidsreiser som Bondevik-regjeringen fikk flertall for i fjor høst må fjernes. Senterpartiet vil foreslå dette i forbindelse med revidert budsjett. Hele 750 000 mennesker som bruker bil i jobben blir rammet av Regjeringens skatteskjerpelser. I gjennomsnitt utgjør dette 1600 kroner i økt skatt per person, sier Senterpartiets finanspolitiske talsmann Morten Lund.
For mange mennesker innebærer skjerpelsen i kjøregodtgjørelsen flere tusen kroner i ekstra skatt. For en som kjører om lag 12 000 kilometer i året vil det bety 3600 kroner mer i skatt.
- Regjeringen har profilert seg på økte skattelettelser, men skjerpelsene i skatt på arbeidsreiser innebærer i gjennomsnitt for de 750 000 mennesker dette gjelder en langt større skatteskjerpelse enn det de gjennomsnittlige lettelser i skatt på arbeidsinntekt som Regjeringen fikk flertall for, slår Lund fast.
Regjeringens opplegg for ekstraskatt på arbeidsreiser innebærer at det også skal betales arbeidsgiveravgift for differansen mellom 2,05 kroner pr km og statens satser.
- Skatten på arbeidsreiser innebærer også et ekstra byråkrati for frivillige organisasjoner som må levere regnskap på arbeidsgiveravgift. En reversering av skatteskjerpelsene vil bety et enklere Norge, sier Lund.
Senterpartiet har også endringene i firmabilbeskatningen til vurdering.
