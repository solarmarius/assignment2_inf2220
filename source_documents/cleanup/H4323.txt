
tirsdag 31. august 1999 18:23:36
Venstres leder Lars Sponheim:
- Farlig nei fra Ap og Frp
- Det er dypt beklagelig at alliansen Ap og Frp sier blankt nei til en forsiktig oppmykning av arbeidsinnvandringspolitikken, sier Venstres leder Lars Sponheim. Norge er helt avhengig av de bidragene innvandrere gir gjennom sin arbeidskraft, innsatsvilje og kompetanse, og blir det i økende grad i årene framover, fordi vi vil oppleve mangel på arbeidskraft i viktige samfunnsoppgaver.
Vi trenger 800.000 jobber i nye bedrifter de neste 20 årene bare for å holde oppe dagens verdiskaping i næringslivet. Denne verdiskapingen er vi helt avhengig av, fordi det er den som gir inntektene vi trenger for å holde oppe det offentlige velferdstilbudet. I dag ble det kjent at kommunesektoren i følge KS trenger 500.000 nye arbeidstagere de neste ti årene, dvs. 5 av 6 nye personer på arbeidsmarkedet.
Det er avgjørende at vi får de dyktige lærerne og helsepersonellet samfunnet trenger, sier Venstre-leder Sponheim. - Det vil likevel være dramatisk for velferdssamfunnet vårt dersom det offentlige sluker de fleste nye på arbeidsmarkedet i årene framover.
Ap og Frps flertallsallianse på Stortinget, særlig representert ved duoen Øystein Hedstrøm og Kjell Opseth, gjør det nå så godt som umulig å få til en oppmykning i arbeidsinnvandrings-spørsmål, selv på områder hvor Norge har et stort behov for kvalifisert arbeidskraft.
- Jeg vil på det sterkeste utfordre Ap til å komme sentrum og Høyre i møte på dette området. Det ville i tilfelle være en viktig milepæl i norsk integreringspolitikk, og avgjørende for å kunne sikre inntektene til velferdssamfunnet de neste årene.
Oslo, 31. august kl. 18:30
