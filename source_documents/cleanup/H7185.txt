
Åslaug Haga, Leder i Senterpartiet
12.06.03
Sp krever stortingsbehandling av sykehusnedleggelser i Sogn og Fjordane
Sykehuset i Florø og fødeavdelingen i Lærdal er foreslått nedlagt. Den endelige avgjørelsen skal fattes på foretaksmøte med Helseminister Høybråthen den 18. juni. - Helseministeren må stoppe nedleggelsene når han får dem lagt på bordet den 18.juni, krever Åslaug Haga. - Hvis ikke, vil Senterpartiet fremme et forslag i Stortinget for å instruere ministeren til å redde sykehusene, sier hun. Dette forslaget vil i så fall bli fremmet i Stortinget den 20. juni. Senterpartiet vil med henvisning til situasjonen i Sogn og Fjordane be om at vesentlige strukturendringer i sykehussektoren, slik som nedleggelser av sykehus eller avdelinger, må forelegges Stortinget for behandling.
Nedleggelse av lokalsykehus, fjerning av akuttberedskap og fødeavdelinger, skaper stor utrygghet blant folk i hele landet. Etter at Staten overtok driften av sykehusene, kan dette skje uten at politikerne stilles til ansvar. - Dette var nøyaktig hva vi fryktet da sykehusreformen ble vedtatt, sier Åslaug Haga. - Nå må Helseminister Høybråthen ta folks uro på alvor og stoppe raseringen av lokalsykehusene, sier hun.
Senterpartiet har tidligere fremmet et forslag i Stortinget om at større endringer i struktur, lokalisering og kapasitetsnivå når det gjelder spesialisthelsetjenestene, og som berører pasientene bl.a. i forhold til den akuttmedisinske beredskapen, psykiatrien, fødselsomsorgen og ambulansetjenesten, måtte bli forelagt Stortinget til behandling. Dette forslaget fra Senterpartiet ble bare støttet av SV, mens Arbeiderpartiet, FrP og regjeringspartiene mente det var tilstrekkelig at Helseministeren informerer Stortinget om struktursaker.
