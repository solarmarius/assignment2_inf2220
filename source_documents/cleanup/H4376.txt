
tirsdag 11. januar 2000 13:42:12
- Norge bør ha ledertrøya for rene gasskraftverk
- Norge bør ha ambisjoner om å være ledende i arbeidet med å utvikle "forurensningsfrie" gasskraftverk. Det vil være meget beklagelig om de konservative kreftene i Høyre og Arbeiderpartiet presser fram gammeldagse og forurensende gasskraftverk, og overlater ledertrøya på dette viktige og lovende industriområde til andre.
Det sier Venstres parlamentariske leder Gunnar Kvassheim.
Han viser til at BP og Amoco nå setter fart på å utvikle forurensningsfrie gasskraftverk i Alaska, basert på norsk teknologi. Kvassheim mener Norge har de beste forutsetningene for å være i front på dette området, - men det forutsetter at både selskapene og staten setter kreftene inn på det, i stedet for å starte bygging basert på foreldet teknologi.
- Det vil uansett ta noen år før gasskraftverk kan være etablert, enten man satser på den ene eller andre teknologien. Da vil det være meningsløst å ikke satse på den løsningen som kan åpne for eksport av spennende teknologi og dermed gi klart størst sysselsettingseffekt, sier Kvassheim.
