
4. oktober 2000
Fra stortingsrepresentant Jan Sahl, KrF Nordland
Overraskende dårlig samferdselsbudsjett
Samferdselsbudsjettet er et stort skritt i feil retning. Det blir mindre til veginvsteringer og mindre til jernbaneinvesteringer. Det er heller ikke midler til økt satsing på vedlikehold av jernbanen.
Finansministeren ser ut til å ha glemt at det bare er noen måneder siden han satt i samferdselskomiteen. For litt over ett år siden lovte Schøtt-Pedersen milliardbeløp til samferdselssatsing. Nå blir det i stedet midre, både til veginvesteringer og til bane. Det eneste lyspunktet er at Samferdselsministere har fulgt opp sentrumspartienes linje med økt satsing på vedlikehold av vegene.
Veginvesteringene er kuttet med ca 200 millioner. Neste år skal det brukes 3,9 mrd til veginvesteringer. På E6 gjennom Nordland er det kun tunnelen i Narvik og en beskjeden oppstart på Ildhøllia ved Mo som får penger. Jernbaneinvesteringene er kuttet med 150 millioner ned til 1 mrd. Vi hadde ikke forventet at Regjeringen skulle følge opp det Ap sa i opposisjon, men at avstanden mellom deres kritikk av sentrums budsjettforslag i fjor og årets budsjettforslag skulle være så stor er overraskende.
Problemene vi opplever i jernbanesektoren krever økt innsats. Regjeringen tar ikke de nødvendige grep for å rette på situasjonen. Heller ikke for kollektivtrafikken ellers er det noen offensiv satsing fra Regjeringen. Det er skuffende. Kristelig Folkeparti vil prioritere økt kollektivsatsing og en god distriktsprofil for investeringsmidlene i det videre budsjettarbeidet.
