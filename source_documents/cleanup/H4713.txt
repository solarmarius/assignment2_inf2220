
7. juni 2000
Stortingsgruppa
Revidert budsjett i havn
Pressemelding om Revidert nasjonalbudsjett 2000 fra Arbeiderpartiets stortingsgruppe, onsdag 7. juni 2000. I pressemeldingen heter det blant annet Arbeiderpartiet sikrer flertall for Revidert budsjett innenfor de rammer som Regjeringen Stoltenberg hadde lagt opp til. Omprioriteringer på budsjettet sikrer en økning på 520 millioner kroner til fylkessykehusene og 120 millioner kroner til veier. Arbeidsmarkedstiltakene kuttes ikke. Sentrum ble stående alene sammen med Høyre om å kutte 3000 tiltaksplasser.
Arbeiderpartiet sikrer flertall for Revidert budsjett innenfor de rammer som Regjeringen Stoltenberg hadde lagt opp til. Omprioriteringer på budsjettet sikrer en økning på 520 millioner kroner til fylkessykehusene og 120 millioner kroner til veier. Arbeidsmarkedstiltakene kuttes ikke. Sentrum ble stående alene sammen med Høyre om å kutte 3000 tiltaksplasser.
Det er ikke lagt fram noen økonomiske analyser eller nye anslag for den økonomiske utvikling som i vesentlig grad avviker fra de regjeringen presenterte i Revidert nasjonalbudsjett. Arbeiderpartiet mente det derfor var riktig å holde budsjettrevisjonen innenfor de rammer som var lagt i det økonomiske opplegget fra Regjeringen. Dette vil være den beste måten å sikre sysselsetting og velferd. Vi har fått gjennomslag for dette i budsjettbehandlingen.
Finanspolitikken bidrar dermed ikke til å øke presset i norsk økonomi. I dagens situasjon vil en ansvarlig finanspolitikk være det beste bidraget for å sikre sysselsettingen, hindre tiltakende pris- og kostnadsvekst og hindre økt press på renta.
Arbeiderpartiet har klart å finne ny inndekning på en rekke områder der de borgerlige partiene økte utgiftene i forhold til regjeringens opplegg. Dette har gitt Arbeiderpartiet rom for å øke rammene på en rekke viktige områder, uten å svekke balansen.
Arbeiderpartiet prioriterer:
· Styrking av fylkessykehusenes økonomi med 520 mill kr. (deler av dette er reversering av regjeringens kutteforslag, deler er nye satsinger).
· Veibudsjettet økes med 120 mill kr, 80 til riksveier, 20 til fastdekke på riksveier og 20 til fylkesveiformål.
· Økt satsing på kvalitetsutvikling i grunnskolen med 14 mill kr.
· Kunsthøyskolene styrkes med 2 mill kr.
· SNDs tapsfond økes med 15 mill kr.
· Styrking av Teknologisk institutt med 10 mill kr.
· Tilskuddsordningen til sysselsetting av sjøfolk opprettholdes, 110 mill kr.
· Reiselivstiltak og internasjonaliseringstiltak økes begge med 10 mill kr.
· Miljø og næringslivstiltak i skogbruket styrkes med 13 mill kr.
· Tilskudd til kalking økes med 15 mill kr.
· Nyutdannede politifolk sikres tilbud om jobb, økt bevilgning på 60 mill kr.
· Tiltak for yrkeshemmede (tiltaket arbeid med bistand) styrkes med 5 mill kr.
· Utenlandsstudentene får valutakompensasjon og reisestøtte innenlands, 19,2 mill kr.
· Forebyggende tiltak mot rovviltskader økes med 2 mill kr.
Det har vakt oppsikt at sentrumspartiene sammen med Høyre foreslår å kutte 3000 plasser under arbeidsmarkedstiltakene og 50 millioner kroner på Arbeidsmarkedsetatens drift tilsvarende 340 stillinger. Dette ville brakt tiltaksnivået i annet halvår ned på 7000. Et så lavt tiltaksnivå ville hatt klart negative virkninger for arbeidsmarkedspolitikken og særlig rammet langtidsledige, sosialhjelpsmottakere og innvandrere.
For å holde budsjettets rammer har det vært nødvendig å finne en rekke nye inndekninger. De viktigste er:
Nye inndekningsforslag:
· Økt uttak av konsesjonsavgiftsfondet for vannkraftutbygging, 55 mill kr.
· Statsbygg, 100 mill kr.
· Forskyvning av utbetalingen av EØS-kontingent, 187 mill kr.
· Utsatt innføring av fritak for investeringsavgift på vannkraftverk fra 1.1.2000 til 1.7.2000, 58 mill kr.
· Utstyrsplanen for sykehus kan kuttes ytterligere med 220 mill kroner uten at dette går ut over innkjøpene i år eller senere år (årets utbetaling skal dekke innkjøp gjort året før).
· Utsettelse av innbetaling til Lånekassens tapsfond, 261 mill kr.
· Engangsavgiften på tredjegenerasjons mobilfrekvenser ble økt fra 400 til 800 mill kr.
Tapte saker i forhold til regjeringens forslag
· Tilskuddet på 200 mill kroner til restrukturering av Posten ble ikke vedtatt.
· Utvidelse av arbeidsgiverperioden for sykepenger, 410 mill kr.
· Siste måneden med kontantstøtte og barnetrygd, 85 mil kr.
Hovedtrekkene i budsjettavtalen mellom sentrumspartiene og Arbeiderpartiet videreføres
Etter budsjettrevisjonen har budsjettet fortsatt en langt bedre fordelingsprofil, en mer offensiv nærings- og sysselsettingspolitikk og en styrking av velferden i forhold til det budsjettforslag som regjeringen Bondevik la fram i fjor høst. Hovedpunktene fra budsjettavtalen mellom sentrumspartiene og Arbeiderpartiet i fjor høst står ved lag:
· Et mer rettferdig skattesystem og stor skattelette til lave lønnsinntekter
· En mer aktiv industripolitikk mot utsatte næringer
· 4000 flere tiltaksplasser og en egen tiltaksplan for å møte økende ledighet i verfts- og leverandørindustrien
· Økt satsing på utdanning og utlånsordning for skolebøker
· Bedret kommuneøkonomi
· 2000 flere barnehageplasser
· Bygging av 1000 studentboliger og flere utleieboliger
- alt sett i forhold til det budsjettforslag regjeringen Bondevik la fram i fjor høst.
