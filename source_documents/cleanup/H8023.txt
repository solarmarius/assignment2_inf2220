
24.11.2003
Carl I Hagen, stortingsrepresentant
Brev
Vedleggene kan hentes i Sekretariatet i 1. etg. mot Akersgata
Dokumentasjon av påstander.
Fra
Fremskrittspartiets stortingsgruppe
Til
Statsråd Victor Normann
Jeg viser til din påstand om at jeg lyver og din utfordring om å dokumentere mine påstander fremført av deg i vår debatt i Dagsrevyen fredag 21.nov.03.
Min påstand har vært at mye kan tyde på at av de regninger du selv delte ut en liste over på en pressekonferanse for noen uker siden, så vil opp imot hundre tusen kroner kunne være utenfor representasjons- og bevertningsreglementene. Som kjent regnet du selv ut at det var et beløp på ca. kr. 13.000,-.
Jeg vil innledningsvis også nevne at etter Kontroll- og konstitusjonskomiteens møte torsdag 20. nov. 03 uttalte jeg at vi nå ville avvente svaret på det siste brev komiteen skrev til statsministeren. Komiteen var positiv til at statsministeren skulle ta et initiativ til en gjennomgang av regelverk, praksis og kontrollrutiner på området. Det er mitt syn at komiteen med dette var i en avslutningsfase. Den fortsatte medieoppmerksomhet om saken nå, skyldes således dine uttalelser på din selvbestemte pressekonferanse og det jeg oppfatter som et angrep på Stortingets Kontroll- og konstitusjonskomité og meg selv som medlem av denne. Du har uttalt at dine angrep på meg ikke skyldes min rolle som medlem i denne komité, men som stortingsrepresentant. Dette må skyldes en alvorlig feiloppfattelse av situasjonen. Når komiteens medlemmer møtes av media i korridoren etter et komitémøte og pressen spør om en sak som er til behandling i komiteen, så er det for alle personer som er medlemmer av komiteen soleklart at det er fordi vi er medlemmer av komiteen at vi svarer på spørsmål og deltar i debatter. Ditt angrep på meg i pressekonferansen er således et angrep på et medlem i Kontroll- og konstitusjonkomiteen som har stilt noen kritiske spørsmål til din embetsutøvelse. Det vi gjør er vår jobb og vi ville unnlatt å gjøre den hvis vi av frykt for angrep fra de vi er satt til å kontrollere lot det være. Jeg aksepterer således ikke at det skal være den kontrollerte (deg) som skal styre virksomheten, fremgangsmåten, spørsmålsstillingen, innsynsretten til kontrolløren (meg). Selv om dine beskyldninger fremført på pressekonferansen og i debatten Dagsrevyen er meget ubehagelige og grovt feilaktige vil jeg fortsatt gjøre jobben min som medlem av Kontroll- og konstitusjonskomiteen.
Grunnlag for dokumentasjonen.
Utgangspunktet for mine vurderinger er regelen om Diettgodtgjørelse i Håndbok for politisk ledelse hvor det fremkommer i 4.7, første ledd at du mottar en godtgjørelse fra 1.1.03 på kr. 159 pr. døgn til merutgifter for kost for deg som pendler. Det står også i 4de. Ledd første punktum at du ikke har rett til dekning av utgifter til mat selv ved overtid utover 3 timer. (Vedlegg 1.)
I samme håndbok pkt. 6. 3de. Ledd står følgende om representasjon: "Statsrådene har ikke egen representasjonskonto. Utgifter til representasjon dekkes av departementet etter de regler som gjelder for representasjon i staten." Det vanlige reglement gjelder altså også for statsråder.
Reglene for representasjon og bevertning i staten finnes i Statens personalhåndbok (SPH). Ytterligere beskrivelser av reglene er inntatt i et brev til Statsministerens kontor av 19. nov.03 fra ditt departement undertegnet settestatsråd Lars Sponheim. Selv om dette brev er skrevet i ettertid etter at det ble stilt kritiske spørsmål til dine representasjons- og bevertningsutgifter legger jeg brevets fortolkninger og presiseringer til grunn når jeg gjennomgår dine utgifter i henhold til de lister du selv har lagt frem. (Vedlegg 2)
Det videre tar jeg utgangspunkt i de oversiktslister du selv delte ut og som jeg har gitt betegnelsene A til og med E for de jeg har bemerkninger til.
Disse er vedlagt.
Liste A- Møter politisk ledelse.
Denne gjelder utgifter til mat ved lunsjer og middag for den politiske ledelse i alt 68 arrangementer. Jeg går ut ifra at nå statsråden selv har besørget oppsettingen av listen så gjelder dette arrangementer statsråden selv har deltatt på. Som en kuriositet kan da nevnes at listen omfatter for dagen 14.11.01 i alt 3 lunsjer.
Alle personer i den politiske ledelse har enten kostgodtgjørelse eller vanlig lønn slik at utgifter til mat må ansees som en privatsak. Særlig klart må dette være for de 56 lunsjer i kantinen i regjeringskvartalet som i alle fall statsråden mottar kostgodtgjørelse for å betale for selv. Representasjon er utelukket fordi det ved møter for den politiske ledelse ikke er noen gjester eller noen fra et kontaktnett utad. Det kan heller ikke sees dekning for å påføre staten utgifter til bespisning ved å benytte et uttrykk som arbeidsmiddag eller arbeidslunsj da disse begreper ikke forefinnes i bevertningsreglementet. I brevet fra AAD av 19.11.03 fremgår det at bevertning kan gis i følgende tilfeller:
- ved møter og konferanser hvor det deltar representanter fra andre offentlige og private institusjoner
- ved møter i styrer, råd og utvalg og lignende hvor andre enn virksomhetens egne tjenestemenn deltar
- ved avslutning av utvalgsarbeid
Ingen av disse kriterier er oppfylt for noen av utgiftene i henhold til det fremlagte materialet for møter i den politiske ledelse fordi det ikke har deltatt noen andre og fordi den politiske ledelse ikke kan ansees for å være et utvalgsarbeid som meget ofte har avsluttet et arbeid.
Samtlige utgifter på liste A kan således ikke ansees for å komme innenfor reglementene om bevertning og representasjon.
SUM kr. 42.306,-
Liste B - Utenlandsrepresentasjon.
Veldig greit, men en overskridelse på kr. 3.000,- over den høyeste grensen for representasjon på kr. 880,- pr. person på en lunsj og møte den 6.3.03.
SUM kr. 3.000,-
Liste C- Møter med Bjørvika.
Dette er møter i forbindelse med et ordinært arbeid for politisk ledelse, departement og andre utenforstående og naturlig at ved en del møter gis det bevertning. Overskriften på listen sier også møter og det er et begrep fra bevertningsreglementet nevnt over i brevet av 19.11.03 fra AAD til SMK (Statsministerens Kontor). For disse arrangementene er regelverket en øvre grense på kr. 75 pr. person innenfor ordinær arbeidstid, for arrangementer utover 3 timer eller mer som strekker seg utover ordinær arbeidstid er grensen kr. 140,- og der det kreves to serveringer er grensen kr. 215,-.
I tillegg kan departementsråd/virksomhetssjef og statsråden ansees som virksomhetssjef fravike grensen for spesielle arrangementer.
Bevertningsutgifter ved møte med politisk ledelse og byrådsleder i Oslo 19.6.02 må komme under de ordinære bevertningsregler. Hvis det ønsker nærmere politiske diskusjoner om Bjørvika mellom ledende partifeller burde det være et ansvar for partiet Høyre. I en sak som Bjørvika kan det i alle fall ikke oppfattes som et spesielt arrangement. Overskridelse av høyeste bevertningssats kr. 2.415,-
Middag med partene i Bjørvika 10.2.03 må være vanlig bevertning ved møte og rammes av høyeste bevertningssats og er derfor en overskridelse på kr. 2.468,-.
Middag 1.7.01 med Oslo Kommune, politisk ledelse og fagavdeling AAD er vanlig bevertning ved møte og rammes av høyeste sats. Kan ikke ansees for å være et spesielt arrangement. Overskridelse kr. 11.310,-
SUM kr. 16.193,-
Liste D - Eksterne møter.
Slike eksterne møter vil normalt være i henhold til bevertningsreglementet ved møter, men kan også ha en mulighet for representasjon. Mange av disse er uproblematiske og jeg unnlater også for noen å fremføre bemerkninger. En del er åpenbart uriktig behandlet etter min mening og jeg angir disse og hvorfor de er uriktige.
Den 21.11.01 middag med etatsjefer/eksp. Sjefer og ny politisk ledelse omfattes ikke av representasjonsregler da det ikke deltar utenforstående. Må ansees for å være bevertning ved ordinære møter med høyeste sats kr. 215,- pr. person. Det at ny politisk ledelse vil bli kjent med sine nærmeste embetsmenn må være høyst ordinært og kan ikke være noe spesielt arrangement. Overskridelse kr. 7.998,-
Den 11.12.01 middag politisk ledelse og statsrådsutvalget kan kun i beste fall ansees som bevertning og derfor overskridelse kr. 1.180,-
25.2.02 Middag ved møte med leder i Norsk kommunikasjonsforening, politisk ledelse og egen informasjonssjef begrenses minst av høyeste sats av bevertningsreglementet og overskridelse kr. 3.241,-.
Bevertning ved nyttårsintervju 1.1.02 betales normalt av aviser og mediebedrifter, men omfattes av bevertningsreglementet sats på kr. 75,- pr. person. Overskridelse kr. 1.113,-
Middag ved møte med skattedirektøren og politisk ledelse rammes av øvre grense i bevertningsreglementet og overskridelse kr. 905,-
Jeg ser bort fra en rekke småutgifter som ikke skulle vært dekket som mat ved møte med politisk ledelse i andre departementer møte med fraksjon i Stortinget og flere mindre poster hvor grensene i bevertningsreglementet er overskredet med mindre beløp.
Middag med politisk ledelse i tre andre departementer 15.10.02 faller utenfor både bevertningsreglementet og representasjon da det er kostutgifter for personer med kostgodtgjørelse eller middag med kolleger i regjeringen. Overskridelse kr. 3.144,-
Middag med politisk ledelse og st. representantene Oddvar Nilsen og Jan Tore Sanner (5 personer) må ansees for å være et Høyre-arrangement som enten må betales av Høyres Hovedorganisasjon, Høyres Stortingsgruppe eller deltagerne selv. Kan ikke komme under noen av reglementene. Overskridelse kr. 4.600,-.
Middag med Dagbladet 23.10.02 og informasjonssjef må i beste fall være bevertning med øvre grense. I min lange karriere har jeg vært spandert på både lunsj og middag i forbindelse med intervjuer som har vært ønsket fra medias side. Jeg har aldri hørt om en politiker i Stortinget eller i Regjeringen som spanderer middag på en journalist og kaller det representasjonsutgifter som skattebetalerne skal belastes for direkte. Overskridelse kr. 1.290,-
Middag 19.11.02 med politisk ledelse i andre departementer ved møte bør omfattes av øvre grense i bevertningsreglementet. Overskridelse kr. 824,-.
SUM kr. 23.390,-
Liste E Interne møter.
Ved interne møter vil det være bevertningsreglementet som må legges til grunn og der er kriteriene og beløpsgrensene meget stramme. En rekke av arrangementene på listen er tvilsomme, men jeg tar for meg de som betyr noe av beløpsmessig karakter.
Samleregning fra middager i Risør1.10.02 må følge bevertningsgrensene. Overskridelse kr. 8.542,-
Middag i forbindelse med avslutning av Tilsynsmeldingen er tvilsom om kommer under et utvalgsavslutningsarbeid i bevertningsreglementet, men rammes i alle fall av øvre grense. Overskridelse kr. 9.330,-
Avslutningsmiddag 26.2.03 politisk ledelse og embetsmenn er ikke angitt antall personer, men jeg anslår en kostnad på totalt kr. 32.784,-for å være minst kr. 20.000,- for høyt i henhold til bevertningsreglementet. Overskridelse kr. 20.000,-
Møte og middag med OPP og politisk ledelse 10.4.03 må komme inn under bevilgningsreglementet ved møte og derfor overskridelse kr. 10.125,-
Avslutning for embetsmann i AAD 6.3.03 må være innenfor høyeste bevertningsbegrensning og derfor overskridelse kr. 14.750,-. Det kan ikke ansees for representasjon når det ikke er utenforstående og heller ikke en spesiell anledning at en embetsmann slutter. I så fall må det være en med en uhyre lang karriere. Det er ukjent for meg hva som skulle være spesielt med adgang til å fravike grensen så denne er noe usikker. Har lagt høyeste bevertningssats til grunn.
SUM kr. 62.747,-
TOTALOVERSIKT
Liste A overskridelse kr. 42.306,-
Liste B " " " 3.000,-
Liste C " " 16.193,-
Liste D " " 23.390,-
Liste E " " 62.747,-
Overskridelser i henhold til representasjons- og bevilgningsreglement kr. 147.636
Jeg har ingen antegnelser på bevertning og representasjon når det gjelder arrangementer med arbeidslivsorganisasjonene, selv om det er noen mindre overskridelser over maks representasjonssats som for eksempel middag med LO-lederen. Jeg har heller ingen bemerkninger når det gjelder bevertning og representasjon med Stortingets komiteer da antall tilstedeværende ikke er oppgitt. Det at representasjonsgrensene gjelder er åpenbart.
Min påstand i det offentlige rom har vært at jeg har mener at mye kan tyde på overskridelser i henhold til bevertinings- og representasjonsreglement på opp imot hundre tusen kroner. Min gjennomgang i dette brev kan selvsagt på enkelte områder være feil fordi jeg ikke har sett bilag eller fått oppgitt hvorfor grenser og begrensninger i utgiftsinndekning ikke har vært fulgt, eventuelle hva som skulle medføre spesielle arrangementer som kan gi grunnlag for avvik. Da det totalbeløp jeg har redegjort for i dette brev langt overskrider mine påstander mener jeg at min påstand er dokumentert.
Avslutningsvis vil jeg påpeke at det ikke er beløpene eller pengene som er det viktige. Det Stortingets Kontroll- og konstitusjonskomité er satt til å kontrollere er rutiner og systemer i statsforvaltningen, samt statsrådenes embetsgjerning, herunder at de følger lover, forskrifter, regler og reglementer. Slik jeg ser det viser denne sak at kontroll og administrasjonssystemet i AAD ikke er tilfredsstillende. Når du kom som ny statsråd i departementet burde du fått en bedre innføring i systemet med representasjon og bevertning og det skulle ikke vært mulig å få dekket utgifter utenfor reglementet. Hvis dette ble gjort uten at du fant å akseptere reglementene ville det være ditt ansvar å fastsette de endringer i reglementet som du mente var nødvendig enten det dreide seg om en økning i satsene eller utvidelse av begrensningene for representasjon og bevertning. Det som imidlertid må være klart er at et reglement må følges av en statsråd og andre i den politiske ledelse i departementene på samme måte som embetsmenn og tjenestemenn. Det å påse at dette gjøres forutsetter jeg at Riksrevisjonen har som oppgave å påse på lik linje med Riksrevisjonens oppgave om også å gjennomføre den ordinære regnskapsrevisjon.
Som jeg nevnte innledningsvis var også jeg i ferd med å avslutte saken etter komiteens møte sist torsdag. Det er kun dine uttalelser på din pressekonferanse med angrep på meg fordi jeg gjør jobben min i Stortinget og beskyldningene om løgn samt din utfordring om å dokumentere mine påstander som har gitt medieomtale. Det er ditt eget ansvar. Jeg har nå svart på din utfordring og anser grunnlaget for mine påstander dokumentert og begrunnet.
Med mindre Statsministerens svar på komiteens siste brev tilsier noe annet anser jeg nå saken avsluttet fra min side.
Med vennlig hilsen
Carl I Hagen
Stortingsrepresentant
Medlem Kontroll- og Konstitusjonskomiteen
Vedlegg.
Statsministerens Kontor,
Kontroll og konstitusjonskomiteen,
Riksrevisjonen
