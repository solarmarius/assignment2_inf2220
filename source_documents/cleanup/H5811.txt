
03.05.02
SVs nestleder, Inge Ryan:
Jordbruksoppgjøret: - Farvel til småbrukeren?
Staten la i dag fram sitt tilbud i jordbruksforhandlingene. SVs nestleder, Inge Ryan, reagerer sterkt på de politiske føringene som ligger i dette.
- Tilbudet betyr en klar favorisering av de store brukene, på bekostning av de mindre, sier han og føyer til:
- Jeg mener man legger opp til at vi skal bevege oss bort fra distriktslandbruket og tilpasse oss EUs industrilandbruk. Dette vil svekke folks tillit til det som har vært idealet for norsk landbruk, nemlig trygg og god mat, framstilt på en bærekraftig måte, samt landbrukets betydning for levende bygder, sier Ryan.
SVs nestleder frykter dessuten for de ringvirkningene en slik omlegging kan få for utkantstrøkene.
- En slik politikk betyr jo i praksis at man bygger ned det norske landbruket! Når produksjonen konsentreres om de store brukene, vil det helt opplagt føre til at mangfoldet utarmes, og grunnlaget for bosetting mange steder i landet vil svekkes.
Ryan mener at retningen på det som er lagt fram ikke er svaret på framtidas utfordringer, verken for landbruket eller for distriktene, og han oppfordrer derfor Staten ved Landbruksdepartementet om å tenke seg om en gang til.
- Jeg er klar over at tilbudet ligger på bordet, men det har aldri vært forbudt å endre mening, og det er spesielt lurt å vurdere når man åpenbart har tenkt feil, avslutter han
