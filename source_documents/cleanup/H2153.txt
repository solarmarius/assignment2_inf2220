
Onsdag 8. desember 1993
Arbeidsutvalget i Kristelig Folkeparti:
HERNES MÅ SI NEI TIL ILA SKOLE
Det vil være i strid med formålsparagrafen i grunnskolen dersom Ila skole i Oslo får anledning til å ersatte kristendomsfaget med et "nøytralt" verdifag, slik byrådet i Oslo går inn for. Kirke-, utdannings- og forskningsminister Gudmund Hernes var klart imot et tilsvarende forslag somvar oppe før valget, og arbeidsutvalget i Kristelig Folkeparti forutsetter at statsråden står for det samme idag.
I en tid med stor forvirring om normer og verdier, er det behov for å styrke den kristne kulturarven i samfunnet. Det er kristendomsfaget som er verdifaget framfor noe i norsk skole. Unge mennesker må aktivt få lære om den kristne tro og dens verdier for å kunne møte de negative kreftene som vi ser florere. I den forbindelse er arbeidet med å legge kristendomsfaget bedre til rette pedagogisk svært viktig. Det oppstår et vakum når kristen kulturpåvirkning og annen kristen påvirkning svekkes, og det er i dette tomrommet okkultiske og andre former for ny-religiøsitet finner sine nisjer.
Både historisk og kulturelt er det en flere hundre år gammel forbindelsen mellom kirke og undervisning i Norge. Denne kulturarven kan ikke erstattes med verdinøytralitet. I stedet bør unge mennesker aktivt få lære om den kristne tro og dens verdier, slik at de er trygge på sitt eget verdigrunnland når de møter andre livssyn og religioner. Kristen-domsundervisning er ikke "tvang til tro", men en formidling av den kristne kulturarven som Norge har.
Motstandere av kristendomsfaget bruker det store antallet innvandrerelever som argument for å fjerne faget. Dette er forfeilet. Dersom vi skal ta imot mennesker fra en fremmed kultur på en positiv måte, er det desto viktigere at barna får god innføring i det verdigrunnlaget vårt samfunn bygger på.
