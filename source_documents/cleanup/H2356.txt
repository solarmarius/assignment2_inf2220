
Tirsdag 30. november 1993
Sosialpolitisk talskvinne Valgerd Svarstad Haugland (KrF):
GIFTE OG SAMBOENDE PENSJONISTER - HOVEDPROBLEMET ER IKKE LØST
-Hovedproblemet knyttet til forskjellsbehandlingen mellom gifte og samboende pensjonister er ikke løst i og med regjeringens forslag til lovendring. Forslaget er i seg selv en erkjennelse av at det er noe galt med dagens ordninger, og vi oppfatter det som en kvart seier for vår politikk i denne saken. Det sier KrFs nestleder, stortingsrepresentant Valgerd Svarstad Haugland. Hun er også KrFs sosialpolitiske talskvinne. Torsdag 2. desember avgir sosialkomiteen innstilling til forslaget, og tirsdag 7. desember blir det behandlet i Stortinget.
-Regjeringens forslag innebærer at samboerpar som har felles barn ikke får høyere pensjon enn gifte par. Det vil avverge at problemet får samme omfang i framtida. Forslaget betyr også at det ikke vil lønne seg økonomisk å ta ut skilsmisse som pensjonister, for så etter kort tid å bli samboere i stedet. Dette siste har nok ikke forekommet i noe stort omfang, men at det i hele tatt har skjedd, og at pensjonister har vurdert å gjøre dette, er i seg selv en indikator på at det er store mangler ved systemet, sier Valgerd Svarstad Haugland.
-Forslaget fra regjeringen er et første viktig og riktig skritt på veien, men vi må samtidig erkjenne at ekteskapet som institusjon styrkes i forholdsvis liten grad av dette forslaget. Det er et "reperasjonsforslag", som tetter igjen huller som er oppstått, men det går ikke i dybden for å forsterke fundamentet, sier Valgerd Svarstad Haugland.
Tallet 20.000 forekommer ofte i debatten om gifte og samboende pensjonister. Svarstad Haugland minner om at dette beløpet tilsvarer omtrent det et samboende pensjonistpar med minstepensjon får utbetalt mer enn et ektepar i samme situasjon. Kristelig Folkeparti har holdt denne saken politisk varm i mange år, og har etterhvert fått mer og mer verbal tilslutning til den også fra regjeringspartiet.
-Det forslaget som nå ligger til behandling i Stortinget, er det første konkrete, politiske framstøtet fra regjeringen, og er derfor viktig i seg selv. Men fra KrFs side er denne saken langt fra avsluttet. Fremdeles er det slik at det store flertall av samboende pensjonistpar får vesentlig mer utebtalt enn pensjonister som er gift med hverandre, sier Valgerd Svarstad Haugland til slutt.
