
Dato: 14. oktober 2005
Stortingsrepresentant Harald T. Nesvik (FrP)
- Budsjettforslaget rammer pasientene
- Bondevikregjeringens budsjett for 2006 fører til økte køer og ventelister for behandling i norske sykehus, sier FrPs Harald Tom Nesvik.
Nesvik viser til at budsjettet innebærer en reell nedgang i bevilgningene til sykehusene. - Sykehusene får ikke ett øre mer til drift i 2006 enn de fikk i 2005 mens de blir tillagt flere nye oppgaver og utgifter, forklarer han.
- Sykehusene får høyere utgifter til pasienttransport, fullt ansvar for opptreningsinstitusjonene, ansvar for premien til Norsk pasientskadeerstatning, dekning av utgifter til medisiner i forbindelse med revmatiske lidelser og krav om balanse i regnskapene i løpet av året vil gjøre den økonomiske situasjonen for sykehusene enda vanskeligere, fremholder Nesvik.
- Når regjeringen på toppen av denne aktivitetsveksten for helseforetakene foreslår å redusere den innsatsbaserte finansieringen - stykkprisen - fra 60 til 40 %, er det klart at pasientene rammes betydelig av dette budsjettforslaget.
Nesvik reagerer også på at egenandelene blir foreslått hevet. Pasienter med behov for fysioterapi, på grunnlag av diagnoselisten, som i dag får gratis behandling skal nå betale kr. 50 pr. undersøkelse/behandling, egenandelstaket øker fra 1 585 til 1 615 kr og maksimumsbeløpet pr. resept fra 490 til 500 kr. - For mange pasienter betyr dette økt skatt på sykdom, og det er fullstendig uakseptabelt.
- At kiropraktorer og manuellterapeuter nå får rett til å henvise til spesialist, og til å sykemelde i inntil 8 uker er ett av de få positive tiltakene i dette budsjettforslaget, sier Nesvik, som forventer at den påtroppende regjeringen presenterer et langt bedre opplegg for norske pasienter. - De må de for å være i nærheten av følge opp løftene fra valgkampen, krever han.
