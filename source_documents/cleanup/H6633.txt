
26.04.02
Vegard Martinsen, (DLF)
Korrupsjon i Norge?
Korrupsjon er noe vi forbinder med politikere i andre land - slik noe forekommer ikke i Norge. Tror vi.
Men nå er det i det siste kommet frem to saker hvor beslutninger fattet av to landbruksministre - Bjarne Håkon Hansen (Ap) og Lars Sponheim (V) - kan få en til å stille spørsmål om Norge er så fritt for korrupsjon som vi gjerne vil tro.
Begge sakene handler om tilfeller hvor toppledelsen i Landbruksdepartementet har grepet inn for å omgjøre vedtak fattet av lokalpolitikere til fordel for partifeller. Sponheim (eller hans statssekretær) har omgjort et vedtak om boplikt for en eiendom på Sørlandet, og en partifelle av Sponheim tjente flere millioner på omgjøringen. Hansen opphevet et avslag på en søknad fra en arbeiderpartimann om å få tillatelse til å bygge en utleiebolig på sin eiendom.
Vi vil selvsagt ikke beskylde Sponheim og Hansen for å være korrupte - det kan være gode og saklige grunner til at de har omgjort de vedtak som ble fattet lokalt, men vårt poeng er at et system hvor noen skal sitte og gi tillatelser til hva andre kan gjøre med sine eiendommer, åpner for korrupsjon.
Dersom man ved å få til en opphevelse av et vedtak om boplikt kan tjene flere millioner kroner, så er det lett å falle for fristelsen til å tilby for eksempel noen kroner til de som bestemmer dersom de kan fatte et bestemt vedtak. Det er i et slikt system også fristede å utføre "vennetjenester", og dette betyr at de som har venner som sitter i maktapparatet får fordeler som andre ikke får.
Det er altså et system hvor man må ha tillatelser fra det offentlige som fremmer korrupsjon. Dette har svært mange negativ konsekvenser - en redusert respekt for lov og rett, tvilsomme personer søker seg til maktposisjoner, osv. Hvis man derimot har et system hvor man kan gjøre hva man måtte ønske med sin eiendom vil, vil det ikke være noen mulighet for korrupsjon.
Og det er dette systemet DLF er for - DLF mener at den som eier en eiendom selv skal kunne disponere den slik han måtte ønske. DLF er altså imot alle ordninger med boplikt, DLF er mot at det offentlige skal hindre at folk bygger på sin egen eiendom, osv. Og det er kun dette som er frihet.
