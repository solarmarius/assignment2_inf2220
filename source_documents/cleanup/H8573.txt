
1.9.2004
Stortingsrepresentant Morten Lund, Senterpartiet:
Sp vil ha handlingsplan for redusert sukkerforbruk
Rapporter viser at mange unges sukkerforbruk, særlig gjennom brus og godterier, er skremmende høyt. Det høye sukkerinntak har en rekke uheldige konsekvenser for de unges helse, blant annet er forekomsten av diabetes og overvekt økende. Mye sukker kan dessuten føre til svekket konsentrasjon og læreevne.
Så vel internasjonalt som rundt om i flere norske kommuner, er man oppmerksom på denne situasjonen og er i full gang med å finne tiltak for å motvirke det økende sukkerforbruket. Senterpartiet deler denne bekymringen, og mener det nå er behov for en nasjonal handlingsplan for å snu utviklingen.
Senterpartiet vil ved stortingssesjonens start legge fram forslag om at Regjeringen må legge fram en handlingsplan for å redusere sukkerforbruket spesielt blant de yngste. Senterpartiet mener det er på tide at de sterke advarslene fra WHO og norske ernærings- og helseeksperter blir tatt på alvor. Senterpartiet mener en slik handlingsplan må være en kombinasjon av informasjon og produktmerking om helserisiko, restriktive tiltak i form av avgifts-endringer og dårligere tilgjengelighet. Ett av tiltakene som må vurderes, er å forby brusautomater i grunnskolen. Et slikt forbud vil være et sterkt signal fra myndighetene om at kampen for redusert sukkerforbruk skal vinnes. Et ensidig forbud er imidlertid ikke noen god løsning, og bør derfor balanseres med andre, mer positive tiltak som for eksempel tilgang til vanndispensere med kaldt vann på alle skoler og mer frukt og grønt til lavere pris.
Her er noen av tiltakene som må vurderes:
- Bedre merking av sukkerinnholdet i mat- og drikkevarer og godterier
- Bedre merking og informasjon om sammenhengen mellom god helse, sunne næringsmidler og godt kosthold slik bl.a Forbrukerrådet har foreslått.
- Forbud mot brusautomater i grunnskolen
- Økte avgifter på drikke med tilsatt sukker
- Reduserte avgifter på drikke uten tilsatt sukker
- Tilrettelegge for mer frukt og grønt i skolen bl.a ved reduserte avgifter evt. subsidier
- Øke tilgjengeligheten til rent, kaldt drikkevann på alle skoler
Bakgrunn:
Undersøkelser viser at inntaket av sukker har økt mye den siste tiden. Mens 13-åringer før fikk 13 % av sitt energiinntak fra sukker, er tilsvarende tall i 2003 18 %. WHO anbefaler kun 10 prosent sukker i et sunt kosthold (i følge rapport framlagt av WHO og Gro). I 2001 var brusforbruket 115 liter per innbygger i Norge; til sammenligning 74 liter i Sverige. Økningen i Norge har vært på 73% på 10 år.
I Los Angeles forbyr man nå brusautomater på alle skoler for å bekjempe overvekt i skolen, mens delstaten Texas har forbud mot brusdrikking i lunsjpausen. I Frankrike forbys brus- og sjokoladeautomater på skolene fra september 2005.
