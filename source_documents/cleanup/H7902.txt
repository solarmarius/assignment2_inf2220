
11.10.2003
Åslaug Haga til Senterpartiets landsstyremøte
Pressemelding frå talen til Senterpartileiar Åslaug Haga til Senterpartiets landsstyremøte i Asker i dag.
Senterpartietleder Åslaug Haga angrep statsministeren: Bondevik forleder folk i EU-saken
- Vi har fått en ny værhane i norsk EU-debatt. Han heter Kjell Magne Bondevik. Han åpner for - og jeg siterer: EU-medlemskap i et nytt og mer fleksibelt EU. Bondeviks problem er at et slikt EU ikke finnes. Eller kanskje er mannen blitt EU-tilhenger - og ønsker bevisst å forlede folk? Landets statsminister kan da vel ikke være så dårlig orientert at han ikke vet hva som har skjedd i EU i de seinere åra, sa Senterpartieleder Åslaug Haga til partiets landsstyremøte som er samlet til møte i Asker i helga.
- I EU er integrasjonen bare blitt tettere og tettere - det blir mer union. Bondevik veit sjølsagt at Norge ikke får unntak for ØMU eller andre viktige deler av samarbeidet. Sjøl EUs ambassadør til Norge, Gerhard Sabathil, slår dette fast. - Det er ikke lagt opp til at nye søkerland skal få plukke ut hvilke deler av medlemskapet de vil delta i, sier han. - Jeg regner med at også statsminister Bondevik vet at det ikke er lagt opp til at man til evig tid kan ha ulike tilknytningsformer til EU. Tysklands utenriksminister Joschka Fischer, EUs parlamentspresident Pat Cox og Arbeiderpartiets Thorbjørn Jagland sier det samme, påpekte Haga.
- Bondevik har gitt et intervju til Dagsavisen denne uka - det kan best beskrives som babelsk forvirring. Han har tidligere meldt til Aftenposten at han har gått inn i tenkeboksen. Til Dagsavisen melder han at han vil gå inn i den - bare litt uklart når. Vi har altså en statsminister som sitter i entreen til tenkeboksen! - Og der sitter han tydeligvis med et intenst ønske om å være åpen og analytisk som det heter i ja-kretser og han nekter å forholde seg til realitetene i hvordan EU utvikler seg, sa Haga.
- I samme intervju advarer Bondevik mot å gjøre valget i 2005 til et EU-valg - MEN han åpner for å sende EU-søknad i neste stortingsperiode. I forhold til stortingsvalget sier han: "Det vil være galt at partivalg nokså ensidig skal bli avgjort av EU- saken." Med så forvirrende signaler frykter han tydeligvis at hans velgere vil kunne mene at for eksempel SP er et bedre alternativ. Senterpartiets EU-kurs er snart klart - Bondevik skal få eksemplar nummer 1 rykende ferskt fra trykken. Det trenger han! sa Åslaug Haga til applaus fra landsstyremøtet
- Jeg tar dette nøye fordi Bondevik vendte ryggen til sentrum som alternativ i norsk politikk i 2001 - nå bør han ikke få ødelegge for nei-sida, sa Haga.
