
Dato: 17. januar 2005
Nestformann i FrP, Siv Jensen
- Høyres programforslag er en invitt til FrP
Nestformann i FrP, Siv Jensen, mener Høyres programforslag er med på å styrke et mulig samarbeid med FrP. - Ingen andre partier enn FrP vil kunne garantere nye skattelettelser, sier hun.
Høyre la i dag frem sitt forslag til nytt partiprogram hvor de blant annet går inn for nye skattelettelser på om lag 20 milliarder kroner. Dette mener Siv Jensen ikke kan gjennomføres uten FrPs støtte. - Derfor er det en ren konsekvens at Høyre vil måtte samarbeide med FrP dersom de mener alvor av det de nå foreslår, sier hun.
Jensen avviser Jan Tore Sanners påstander om at FrP skifter standpunkt i skattedebatten, og derfor er umulig å samarbeide med. - Den eneste forskjellen mellom Høyre og FrP i skattepolitikken er at FrP først om fremst vil gi skattelettelsene en sosial profil. Det betyr skattelettelser til de små og midlere inntekter og ikke bare til de med millioninntekter, forklarer hun.
- At Høyre nå også går sterkt inn for saker som vin i butikkene, lettelser i bilavgiftene og ikke minst et sykehusdirektorat som er helt i tråd med FrPs politiske linje, kan ikke tolkes på noen annen måte at det vil være lettere med et eventuelt fremtidig samarbeid.
Siv Jensen understreker at det selvfølgelig er politisk uenighet i flere spørsmål, men at dette ikke kan sette stopper for at de ikke-sosialistiske partiene forsøker å finne frem til en stabil politisk avtale. - Når de sosialistiske partiene klarer å snakke sammen, så klarer de ikke-sosialistiske det også, avslutter hun.
