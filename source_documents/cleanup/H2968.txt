
Fredag 22. august 1997
Komitéleiar Jon Lilletun (KrF):
KREV JAMSTELLING MELLOM BOKMÅL OG NYNORSK
-Kristeleg Folkeparti krev at jamstellinga mellom bokmål og nynorsk vert halde oppe slik at nynorske lærebøker kjem til same tid og same pris som bokmålsbøker, slik lova seier dei skal. Vi verken kan eller vil godta ei slags språkleg "rensing" som diskriminerar dei som vil ha nynorsk som hovudmål. Det seier leiaren i Stortinget sin kyrkje-, utdannings- og forskningskomité, KrF-aren Jon Lilletun.
-Eg er glad for at målrørsla sett fokus på dette spørsmålet no i valkampen. Eg ser på dette som eit kulturelt testspørsmål. Det er heilt uhaldbart at det kvart år er fleire og fleire lærebøker som ikkje kjem i nynorsk utgåve, og som tvingar språkmedvetne elevar og studentar til å bruke bokmål i staden for nynorsk. Eg kan ikkje godta at påstandar om høge kostnader og at det er "lite praktisk" med nynorskutgåver vert brukt for påskot for å trenere eller droppe nynorskutgåver av lærebøker. Her har departement og forlagsbransje vore altfor passive, seier Jon Lilletun.
-For KrF er det heilt uaktuelt å gå inn på lovframlegg som svekkar dei rettane nynorsk-elevar og -studentar har i høve til å få lærebøker på sitt eige mål, slår Jon Lilletun fast.
-Denne veka har media og representatar for styresmakter og kulturliv hylla diktarhovdingen Tarjai Vesaas i samband med 100-årsdagen hans. På den bakgrunn vert initiativet frå målrørsla endå meir eit tegn på kulturelt ansvar, seier Jon Lilletun.
