
Dato: 13. januar 2004
Stortingsrepresentant Harald T. Nesvik (FrP)
FrP avviser Pensjonskomiteens flertall
Pensjonskommisjonen har nettopp avgitt sin innstilling om fremtidig pensjonssystem. FrPs representant i kommisjonen er ikke enig i flertallets konklusjoner og går inn for et enklere og mer rettferdig system med lik pensjon til alle fra det offentlige, og tilleggsytelser etter avtale mellom arbeidstaker og arbeidsgiver.
FrPs kommisjonsrepresentant, spesialrådgiver Inger Marie Ytterhorn, understreker at alle opptjente rettigheter i Folketrygden frem til en eventuell overgang til nytt system, skal beholdes og vil støtte opprettholdelse av dagens alderspensjon i folketrygden dersom FrPs primære forslag ikke får støtte fra et flertall.
- Fremskrittspartiet ønsker primært et pensjonssystem der det offentliges ansvar omfatter en lik ytelse til alle ved oppnådd pensjonsalder. Ytelsen skal være høy nok til at det er mulig å leve av den, men de som ønsker en bedre økonomi som pensjonist må skaffe seg dette gjennom avtale med arbeidsgiver eller gjennom sparing og/eller investering i ulike ordninger etter eget valg, sier stortingsrepresentant Harald T. Nesvik, pensjonspolitisk talsmann for FrPs stortingsgruppe.
- Men det er viktig å understreke at ingen skal tape opptjente rettigheter i folketrygden ved innføring av et nytt pensjonssystem i Norge, sier Nesvik.
FrPs representant i kommisjonen støtter ikke flertallets konklusjon.
- FrP kan ikke akseptere en pensjonsmodell som øker de beste pensjonene på bekostning av dem med lave og midlere inntekter, og et system som, sannsynligvis for de aller fleste, vil fremstå som mer komplisert og vanskelig å forstå enn dagens. Et av de viktigste formålene med et nytt system må, etter vår mening, være at det skal være lettere å forstå og rimeligere å administrere enn dagens folketrygd. Dersom det ikke blir mulig å skape flertall for FrPs modell med en lik pensjon til alle fra det offentlige, vil vi heller bidra til å beholde dagens folketrygd inntil videre, avslutter Nesvik.
