
Onsdag 30. august 1995
KrF-nestleiar Jon Lilletun:
SKULEBYGG TRENG IKKJE ALKOHOLLØYVE
-Framlegget frå Opplæringslovutvalet om å fjerne forbodet mot alkoholbruk i skulebygg, vil svekkje arbeidet skulane gjer for å skape positive haldningar til alkoholbrul. Vi treng å ta vare på dei få alkoholfrie sonene vi har for barna våre, og eg utfordrar dei andre partia til å klargjere sine standpunkt i den del av skule-politikken som vedkjem skulane. Det sa Kristeleg Folkeparti sin nestleiar Jon Lilletun på eit valmøte i Haram onsdag. Lilletun er og leiar for Stortingets kyrkje-, utdanning- og forskningskomité.
-Kristeleg Folkeparti vil ikkje fjerne reglane i grunnskulelova som set forbod mot alkoholbruk i skulebygg. Vi meiner det er viktig å halde på skulen som ei alkoholfri sone for barna. Det vil hindre at aktivitetar på skulen som korps, kor, idrettslag og ulike klubbar, kan øve press for å få løyve til alkoholservering på ulike tilstelningar. Det er viktig at det er samsvar mellom innhaldet i skulen og det vi nyttar skulebygga til. Føremålet i grunnskulen er å oppdra elevane og utvikle deira andelege og kroppslege evnar. Då rimar det dårleg med eit slikt oppdragar- og utviklingsperspektiv å fjerna det signalet og verkemiddelen som alkoholforbodet er. Skulen er barna sitt område, og dei treng signal frå dei vaksne om at det er naudsynt å redusere alkoholbruken for å betre folkehelsa, førebyggja sosiale problem og hindre ulykkar, sa Jon Lilletun.
Han synte samstundes til at det har kome mange forslag om skulen i kommunane i løpet av sumaren. Desse krev klårgjering frå partia. Det gjeld til dømes framlegga om å fjerne rektorar frå barneskular med mindre enn 90 elevar, ny læreplan for grunnskulen som set faglege krav på det enkelte årstrinn og gjer det vanskeleg å undervise i fådelte skular, og no framlegget om å ta bort reglane for alkoholbruk i skulebygg.
-Eg oppfordrar dei politiske partia til å klårgjere sine haldningar før valget til desse skulepolitiske spørsmåla, som alle får konsekvensar for kommunane, sa Jon Lilletun på valmøtet i Haram onsdag.
