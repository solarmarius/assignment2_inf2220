
16.1.2001
Morten Lund,
Pressemelding fra
STADIG MER KUGALSKAP: SP VIL FORBY IMPORT AV STORFE OG STORFEKJØTT.
Tre av Senterpartiets stortingsrepresentanter, Odd Roger Enoksen, Morten Lund og Tor Nymo, leverte i dag et privat forslag der de foreslår et midlertidig forbud mot import til Norge av levende storfe og storfeprodukter på grunn av den stadige veksten i antall tilfeller av kugalskap over store deler av Europa. Morten Lund, som er lederen av Stortingets næringskomite, er rystet over den uvilje og neglisjering av fakta Regjeringen viser i dette spørsmålet.
- Jeg kan ikke si annet enn at jeg er forundret over den holdningen som Regjeringen her bringer til torgs. Vi vet at sykdommen kan smitte over til mennesker, og at de dødsfallene vi til nå har hatt, først og fremst i Storbritannia, bare er toppen av isfjellet. Vi vet også at kunnskapene om smitteveiene er svært begrenset, og at det foreligger mistanker om at sykdommen også kan smittes via svin, høns og i verste fall til og med vilt i naturen. I den situasjonen vi nå har, hvor Sveits, Liechtenstein og alle EU land så nær som Sverige, Finland og Hellas har påvist sykdommen, så er det vår plikt å gjøre absolutt alt for å hindre den i å komme til Norge. Det mest effektive er å innføre øyeblikkelig forbud mot import av levende storfe og storfeprodukter fra de land som har påvist sykdommen, sier Lund i en kommentar fra Stortinget.
Lund understreker videre at det har vært en firedobling av importen av levende storfe til Norge fra 1999 til 2000, og at noen av disse dyrene også har kommet fra Danmark der det er påvist kugalskap. I dag er det ikke mulig å teste et levende dyr for kugalskap. Slike tester kan gjennomføres først når dyret har blitt avlivet.
Lund viser videre til at Østerrike, som et EU-land allerede har lagt ned forbud mot import av levende storfe og storfeprodukter fra Tyskland, og at Norge i henhold til den såkalte sikker­hetsklausulen i EØS avtalen er i sin fulle rett til å si nei til import av levende storfe og storfe produkter fra land som har påvist sykdommen.
- Den voldsomme økningen i antall nye tilfeller av kugalskap i nesten alle EU landene fordrer at vi handler raskt. Regjeringen må sette hensynet til folks helse foran ønsket om friest mulig handel på alle områder avslutter Lund fra Stortinget.
