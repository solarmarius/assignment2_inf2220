
2003 - 2007
VALGPROGRAM FOR STRAND HØYRE
Høyres formålsparagraf:
HØYRE vil føre en konservativ fremskrittspolitikk, bygget på detkristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendoms-Rett, og et forpliktende nasjonalt og internasjonalt samarbeid.
Høyrepolitikk i Strand.
STRAND HØYRE ønsker en kommune der flest mulig avgjørelser blir tatt nærmest mulig dem det angår.
STRAND HØYRE vil ha et åpent samfunn som gir den enkelte strandbu større muligheter, større frihet, større trygghet og større ansvar for eget liv og egen utvikling.
STRAND HØYRE ber om din støtte ved kommende kommunevalg, og slik bidra til å få gjennomslag for en politikk som sikter mot å finne gode og varige løsninger på våre fellesoppgaver.
Våre merkesaker er;
- Støtte tiltak der de unge selv tar initiativ og viser ansvar, og gi dem økt mulighet til å påvirke utformingen av kommunale ungdomstilbud gjennom bl.a. ungdomsrådet.
- Støtte arbeidet til frivillige lag og organisasjoner.
- Arbeide for kulturhus i Jørpeland by.
- Intensivere arbeidet for å etablere nye arbeidsplasser, ved å legge forholdene best mulig til rette for nyetableringer og videreutvikling av eksisterende virksomhet.
- Utvikle arealer for service- og lettindustri
- Oppruste skolene.
- Utbygging av Tautunet.
- Føre en liberal og ansvarlig skjenkepolitikk; bevillinger skal være lette å få , men også lette å miste.
- Arbeide for sammenslåing av kommunene i ytre Ryfylke.
- Utvikle Jørpeland som by.
- Arbeide for utvidet hurtigbåttilbud og et forbedret fergesamband.
- Være pådriver for ferdigstilling av Ryfast etter skissert plan.
- .Legge til rette for boligområder i kommunal og privat regi.
- Arbeide for utvidete åpningstider i offentlige etater, tilpasset bl a. Pendlernes behov.
HELSE OG LIVSKVALITET.
Eldre er som alle andre forskjellige, og har ulike behov. Det er derfor viktig med størst mulig bredde av tilbud man kan velge i. For STRAND HØYRE er det et høyt prioritert mål å sikre våre eldres velferd. Vi vil legge til rette for en verdig alderdom, og for at de eldre skal kunne bo hjemme lengst mulig ved å sørge for:
- Bedre tilgang på hjemmehjelp
- Bedre avlastningstilbud.
STRAND HØYRE vil videre arbeide for:
- Utbygging av Tautunet
- Bedre tilbud til eldre; ved bl.a. å la Verkshotellet bli en stiftelse med kommunal garanti.
- God legedekning og helsetilbud ved å ta i bruk utradisjonelle virkemidler.
- Gode omsorgstilbud for funksjonshemmede.
- Avlastningstiltak for at unge funksjonshemmede kan bo i familien.
- Hjelp og gode løsninger for familier, barn og unge i kriser.
- Et sterkt barnevern som sikrer et trygt oppvekstmiljø for barn og unge.
KULTUR OG MILJØ
Strand kommune trenger et levende kulturliv som uttrykker vår identitet og beriker våre liv. STRAND HØYRE vil bevare verdifulle kulturminner, men samtidig være åpne for nyskapning. Kommunens ansvar må være å skape grobunn for et aktivt foreningsliv, idrett og kunst. STRAND HØYRE vil stimulere kulturlivet ved å:
- Gi Ungdomsrådet gode vilkår og interessante oppgaver, og opprette ungdommens kommunestyre.
- Arbeide for kulturhus på Jørpeland
- Legge forholdene til rette for frivillige lag og organisasjoner, da disse danner hovedstammen i kulturlivet.
- Legge til rette for sterkere samarbeid mellom skolene, kulturskolen og det frivillige kulturlivet..
- Støtte natteravnenes arbeid.
- Støtte stiftelsen Jørpeland Brug.
- Være positiv til videreutvikling av Jørpeland by.
- Være positiv til at svømmehall på Tau kan realiseres.
- Bidra til rehabilitering av Jørpeland stadion.
- Støtte holdningsskapende arbeid blant barn og unge, og legge til rette for positive miljøer, slik at de holder seg unna rusmidler, ved å opprettholde Folkets Hus og fritidsklubbene i kommunen.
Natur og miljø
Vern av naturen er vårt felles ansvar, og tilgang på et rent miljø, urørt natur og grønne lunger må sikres for alle. Alle inngrep i naturen må derfor vurderes nøye.
STRAND HØYRE mener at:
- Strandsonen er en viktig ressurs for alle, og eventuelle inngrep må skje i harmoni med naturen og i samarbeid med grunneierne
- Friområder må videreutvikles, herunder turstier og informasjonstavler.
Bolig og miljø
STRAND HØYRE vil:
- arbeide for å fjerne eiendomsskatten.
- Legge til rette for nok private og offentlige tomter til at de som vil bygge og bo i Strand får adgang til slike. Hovedtyngden av utbyggingen bør foregå på Jørpeland og nordover, og på Tau og sørover.
- Arbeide for spredt boligbygging der gode tekniske løsninger er til stede.
- Sørge for rask og rimelig behandling av bygge- og etableringssaker.
- Bygge ut gang- og sykkelstier.
- Legge til rette for at unge som ønsker å etablere seg i Strand får tilgang til attraktive og rimelige tomter.
- At Strand kommune skal være en effektiv og serviceinnstilt kommune.
NÆRINGSLIV - REISELIV - SAMFERDSEL
- Antall arbeidsplasser i Strand er fortsatt for lite i forhold til aktive arbeidstakere. STRAND HØYRE vil arbeide målbevisst for å etablere nye arbeidsplasser og å ta vare på eksisterende arbeidsplasser. Utvikling av reiselivspotensialet er i denne sammenheng et meget viktig satsningsområde, bl.a. gjennom å støtte opp om hotellplaner på Jørpeland, videreutvikle tur-og stinettet i kommunen og støtte opp om Stiftelsen Preikestolen. Golfbanen vil og være et viktig element i dette.
Etter at fastlandsforbindelsen RYFAST nå er vedtatt av fylkestinget gjenneom transportplan for Ryfylke 2002 - 2011 vil arbeidet med å få denne inn i nasjonal transportplan ved revisjon høsten 2004 bli et meget viktig arbeid. Bompengene i Tau- og Høgsfjordsambandet er forutsatt brukt til planlegging, og fremdriftsplanen er byggestart i 2005 med ferdigstilling i 2007.
Frem til fastlandsforbindelsen er ferdig er det meget viktig å få til en tilfredsstillende hurtigbåt- og fergeforbindelse mellom Strand og Stavanger.
STRAND HØYRE at en endring av kommunestrukturen i vår del av Ryfylkeregionen vil styrke oss i arbeidet med videreutvikling av regionen.
STRAND HØYRE GÅR INN FOR:
- å planlegge og utvikle alternative arealer for service- og lettindustri både på Jørpeland og Tau.
- Å utvikle Jørpeland sentrum og i denne sammenheng Jørpelandsvågen med hotell som et meget viktig element i utbyggingen.
- I påvente av RYFAST at hurtigbåttilbudet både på Tau og Jørpeland tilpasses pendlernes behov.
- At fergesambandet Tau - Stavanger utvides med hurtigferge nr 2, slik at frekvensen og kapasiteten kan økes i betydelig grad.
- Å slå sammen ryfylkekommuner til større enheter for å få til en mer rasjonell drift, et større miljø innen de enkelte områder for å oppnå betydelige økonomiske innsparinger - totalt sett til beste for våre innbyggere.
- Arbeide for utvidete åpningstider i offentlige etater, tilpasset bl.a. pendlernes behov.
SKOLE OG UTDANNING
Kunnskap, kompetanse og kreativitet gir trygghet og evne til å mestre utfordringer som ligger i et samfunn i forandring. STRAND HØYRE ønsker en skole som skaper kunnskapsrike og selvstendige mennesker og setter kunnskap, kvalitet, mangfold, samarbeid og kreativitet fremfor likhet.
STRAND HØYRE VIL:
- Eleven må stå i sentrum slik at elevens lærelyst og egenutvikling stimuleres og den enkelte gis utfordringer og mål å strekke seg mot.
- Avbyråkratisere skolen og slippe mer av lærerkreftene løs til beste for elevene.
- Gi den enkelte skolen større handlefrihet og gå inn for at hver skole får et driftsstyre, for på den måten å forsterke innflytelsen til foreldre og elever.
- Forberede skolesektoren på veksten i befolkning som vil komme som en følge av RYFAST forbindelsen.
- At trangere økonomiske rammer i skolen ikke må føre til nedprioritering av grunnleggende fag som norsk, matematikk og fremmedspråk.
- At skolene skal ha en plan for å forebygge og forhindre mobbing, og i tillegg å kunne løse volds- og atferdsproblemer på et tidlig stadium.
- At situasjonen med lærebøker og elevmateriell til enhver tid er tilfredsstillende.
- At elevene sikres grunnleggende kunnskaper i informasjonsteknologi allerede på barnetrinnet, og at IT skal være et pedagogisk virkemiddel i flere fag.
- At barneskolen skal ha alternative former for skriftlig evaluering, tilnærmet et karaktersystem, med stigning fram mot 8. klasse, slik at overgangen til ungdomsskolen blir mykere.
- At ungdomsskoleelevene i større grad gis mulighet til reell innflytelse og større ansvar i skolehverdagen bl.a. ved systematisk skole- og undervisningsevaluering, og ved at elevrådene blir brukt aktivt av skoleledelsen.
- At de skolene som trenger det blir opprustet til en akseptabel standard, særlig med tanke på inneklima og plasskapasitet.
- Individualisere lærerlønnen ved at innsats kan belønnes.
- Være åpne for forsøksprosjekter som kan gjøre skolen bedre.
- At kretsgrensene vurderes slik at skolestrukturen best mulig kan tilpasses både praktiske og økonomiske forhold.
- At skolefritidsordningen bør være selvfinansierende i størst mulig grad.
- Sikre full barnehagedekning ved hjelp av kommunale og private tiltak.
- Arbeide for at barnehagenes åpningstider tilpasses brukerne så langt det er mulig.
- Sikre et godt tilbud i Kulturskolen, ved bl.a. å videreføre samarbeidet med Forsand kommune.
- Sikre tospråklige elever grundig undervisning i norsk.
