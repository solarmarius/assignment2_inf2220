
5.9.2005
Steinar Bastesen, Kystpartiet
Advarer mot energipriser som ekstraskatt
Kystpartiet aksepterer ikke at Staten tillater bruk av nettleien som ekstraskatt. Mange strømkunder betaler mer for nettleien enn for strømmen. Bensinprisen har eksplodert. Med Høyre eller Ap i førersetet vil også strømprisen eksplodere. Eier de ikke magemål på Statens vegne?
Kystpartiet har alltid vært skarp motstander av høye energipriser som ekstraskatt. De andre politiske partiene på Stortinget misbruker gjerne velgernes tillit til å øke statsinntektene kolossalt ved å misbruke energiprisene til ekstraskatt. Her er både Arbeiderpartiet, Høyre, Fremskrittspartiet og Senterpartiet like ivrige som SV og Venstre. Kystpartiet vil ha ned nettleien, som er tre ganger så dyr som den trenger å være i dag. Vi vil ha ned strømprisen, og vi vil ha ned bensinprisen. Vi vil at man skal legge en fast kronesum som statsavgift på bensinprisen. Om oljeprisen øker, vil ikke oljeskatten øke. Samtidig vil man få de inntektene som man opererer med som inntekter fra bensinavgiften i statsbudsjettet.
Prisene på nettleien har steget, samtidig som selv bransjen mener at kraftnettet forfaller. Prisstigningen har ført til at norske forbrukere i kroner betaler to - tre ganger så mye for kraftoverføring som forbrukere i andre land. Myndighetene ser ut til å ha mistet kontrollen over utviklingen. Nettleien er blitt en ekstraskatt. Kundene betaler altså en gang til for det nettet de allerede har betalt over strømregningen.
I praksis er dette det samme som en ekstraskatt. Når kraftprisene i Norge og resten av Europa utjevnes, blant annet fordi norske forbrukere også får regningen for nye kraftkabler til utlandet, så blir den totale strømregningen langt høyere for norske forbrukere og norsk næringsliv. Elektrisitet, som var ett av våre viktigste fortrinn internasjonalt, blir en ulempe.
Kystpartiet vil ha en nærmere redegjørelse for denne uvettige prisveksten for nettleien. Nettselskapene drives som monopoler under streng offentlig kontroll. Hvor har det sviktet og hva kan gjøres når prisene stiger og anleggene ikke vedlikeholdes?
