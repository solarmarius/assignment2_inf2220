
fredag 25. juli 1997 12:06:24
[pressemelding fra venstres hovedorganisasjon]
REGJERINGEN MÅ HJELPES TIL ÅPENHET
- Regjeringen Jagland overtok med et løfte om at «det viktigste av alt er å etablere en bred dialog med befolkningen om hvordan landet skal styres». Siden har Regjeringen basert seg på hemmelighold og trenering for å hindre innsyn og kritisk debatt om Regjeringens arbeid. Nå må Stortinget gripe inn for å forsvare åpenheten i Norge.
Det er Venstres begrunnelse for ubedt å ha skrevet et ferdig forslag til stortingsmelding fra Regjeringen til Stortinget om praktiseringen av offentlighetsloven.
Da det for to år siden ble kjent at Arbeiderpartiet i hemmelighet hadde forsøkt å bruke forvaltningen til å forberede valgkampen, påla Stortinget Regjeringen å lage en stortingsmelding om offentlighetsprinsippet og behovet for større åpenhet og innsyn i forvaltningen.
Meldingen har vært varslet og så utsatt et utall ganger. I juni i år ble det klart at Regjeringen på nytt utsatte meldingen - denne gangen til etter stortingsvalget. Justisministeren, som er ansvarlig for meldingen, skylder på arbeidspresset i departementet.
- Stortingets krav om en melding om offentlighetsloven tok utgangspunkt i en skandale, og Regjeringens håndtering av denne saken holder på å bli en ny skandale, sier Gunnar Kvassheim.
Som leder for Venstres åpenhetsaksjon har han bidratt til at Venstres folkevalgte har fremmet forslag om mer åpenhet i 150 kommuner. Selv om Venstre har fått gjennomslag åpenhet i forskjellige former i 100 kommuner, er det ofte at forslagene har lidd nederlag fordi loven gir vidt spillerom for dem som ønsker å unnta saker fra offentlighet.
- Det finnes knapt noe annet eksempel på en lov der praktiseringen ligger så langt unna det som var meningen med loven, sier Harald Hove.
De to reagerer også på Justisdepartementets behandling av kritikken fra Stortingets Ombudsmann for forvaltningen. Ombudsmannen har påpekt at departementet i en rekke saker har nektet innsyn med mangelfull hjemmel eller uten hjemmel i det hele tatt. Etter fem måneder har fremdeles ikke Justisdepartementet svart på Ombudsmannens krav om en forklaring.
Etter Venstres mening må Stortinget selv ta initiativ til å endre offentlighetsloven. I Venstres forslag til stortingsmelding tas det til orde for en rekke lovendringer som vil gi mer åpenhet og innsyn. Om nødvendig vil Venstre selv fremme disse forslagene i Stortinget. Vurdert etter debattene om offentlighet i Stortinget de siste årene, vil mange av dem ha gode muligheter til å få støtte fra de andre opposisjonspartiene.
Blant de viktigste forslagene er at offentlighetsloven som hovedregel også skal gjelde for statsforetak og statlige aksjeselskap. Hemmeligholdet skal også bli mindre ved å oppheve adgangen til å nekte innsyn i dokumenter som sendes fra sakkyndige og mellom departementene. Selv om deler av et dokument må hemmeligholdes, skal det være adgang til innsyn i resten av dokumentet og i faktaopplysninger. Videre skal det bli vanskeligere å hemmeligholde dokumenter av hensyn til internasjonale organisasjoner.
I dag får brudd på offentlighetsloven ingen konsekvenser. Venstre vil ha vurdert bøtelegging om slike brudd skal føre til at vedtak blir ugyldige. I meldingen viser Venstre til sitt eget forslag som allerede er fremmet i Stortinget, nemlig å grunnlovsfeste offentlighetsprinsippet. Det er gjort i Sverige og har gjort det enklere å forsvare åpenheten i samarbeidet med andre land og internasjonale organisasjoner.
Venstre synes også at Stortinget skal gå foran med et godt eksempel og innføre offentlighetsprinsippet der. Av formelle grunner foreslås det at dette ikke gjøres i offentlighetsloven, men i Stortingets egen forretningsorden.
(Oslo, 25.07.97 kl. 12:00)
