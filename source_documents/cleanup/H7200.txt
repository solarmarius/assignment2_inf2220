
16.06.03
Stortingsrepresentant Eirin Faldet (A)
Om oppvekstmeldinga for barn og ungdom: - Alle barn skal ha en trygg og god hverdag
Stortinget har i dag debattert oppvekstvilkårene for barn og unge. En som engasjerte seg sterkt i debatten er Aps familiepolitiske talskvinne, Eirin Faldet, som la spesielt vekt på at alle barn og unge må få mest mulig like vilkår når det gjelder skole- og fritidstilbud.
-Det er nok en allmenn oppfatning at barn her i landet har det bra, og at Norge er et godt land å vokse opp i - for de fleste. Den tradisjonelle fattigdommen er så godt som utryddet. Men selv om de aller fleste barn og unge lever i trygge og gode økonomiske kår, så er det mye som gjenstår for at alle skal få det bra. Velstanden er ikke likt fordelt, og fortsatt fins det barn og unge som lever i familier med så begrenset økonomiske ressurser at de kan karakteriseres som fattige, sier Faldet og legger til at meldinga ikke er nok forpliktende når det gjelder tiltak mot fattigdom og fattigdomsutvikling, og tiltak som kan forebygge uheldig utvikling hos barn og unge.
- Barn skal uavhengig av foreldrenes økonomi kunne delta i fritidsaktiviteter, skolefritidstilbud og andre tilbud i skolens regi. I dag føler mange barn og unge at de ikke strekker til på skolen. Stortinget kan ikke vedta at barn og unge i Norge skal ha det bra. Det vi kan gjøre er å vedta en barne- og ungdomspolitikk som kan være med å bidra til å skape en trygg, meningsfull og utviklende hverdag for flere, sier hun.
Tippemidler også til uorganisert ungdom
-Det er viktig å sikre et godt samspill mellom foreldre, barnehage, skolefritidsordningen (SFO), skole og frivillige organisasjoner. Barn og unge er individer som fortjener respekt og innflytelse over egne liv. Alle er forskjellige og skal ha utviklingsmuligheter ut fra sin egen verd og egne evner, men hvert individ lever i samspill med andre. Barn velger ikke sine foreldre, og Arbeiderpartiet mener at barnehager, SFO og offentlig skole er den sikkerhet alle barn har behov for. Det er ikke foreldrenes lommebok som skal avgjøre hvilke tilbud barn skal få, sier Faldet.
Hun legger vekt på at frivillige barne- og ungdomsorganisasjoner, ungdomsklubber og andre møteplasser må spille en sentral rolle når det gjelder å utvikle samfunnsbevissthet og ansvarsfølelse. - Derfor er det viktig å gi kommunene en økonomisk mulighet til å skape trygge møteplasser som kan styrke en positiv identitetsutvikling og gi ungene våre mulighet for deltagelse og innflytelse. Den anstrengte kommuneøkonomien gjør det vanskelig for kommunepolitikere å prioritere forebyggende barne- og ungdomsarbeide. Ungdomsklubber og utekontakter blir lagt ned. Jeg er derfor glad for at et flertall i Stortinget har sørget for at idrett og kultur nå får mer penger til å styrke muligheten for økte aktiviteter blant barn og ungdom. Men ikke alle barn og unge driver med organisert idrett. Derfor er det viktig at den uorganiserte ungdommen også får sin del av tippemidlene, sier hun.
- For oss i Ap er vanskelig å debattere barn og ungdoms oppvekst og levekår uten å se dette i sammenheng med familiens totale levekår. Arbeiderpartiet vil derfor satse på å få ned arbeidsledigheten. Arbeidsledighet er sløsing med ressurser - et stort problem for den enkelte og for familien både menneskelig og økonomisk. Når far eller mor mister fast inntekt så reduserer dette muligheten for barnas deltakelse i aktiviteter som koster. Derfor er det trist at stortingsflertallet ikke vil støtte Arbeiderpartiets forslag om å øke arbeidsmarkedstiltakene. Bondevik-regjeringen med støtte fra Fr.p. har gjort det enda vanskeligere å være ledig ved å endre reglene slik at deltidsarbeidene og lavtlønnede blir ekstra hardt rammet. Dette kan ikke kalles solidaritet med de som har det vanskelig fra før. Og det styrker heller ikke barn- og ungdoms oppvekst- og levekår. Det bør regjeringen Bondevik legge seg på hjertet, sier Aps familiepolitiske talskvinne, Eirin Faldet.
