
Tirsdag 28. november 1995
KrF-leder Valgerd Svarstad Haugland ett år etter nei-seieren:
NORGE HAR IKKE TAPT NOE PÅ Å SI "NEI"
-På dagen ett år etter nei-seieren i folkeavstemningen om norsk EU-medlemskap, kan vi slå fast at Norge ikke har tapt noe som helst på at vi sa nei til å være med i den europeiske union. Også ja-sida innser dette nå, og innser at det ikke var grunnlag for mange av de skremslene de skisserte før folkeavstemningen. Det sa Kristelig Folkepartis leder Valgerd Svarstad Haugland da Skien KrF feiret sitt 50-årsjubileum tirsdag, på ett-årsdagen for EU-avstemningen.
Valgerd Svarstad Haugland sa at hun hadde registrert at Sverige lot ett-årsdagen for sitt EU-ja passere i stillhet. -Nei-sida i Sveriga tapte folkeavstemningen og har ikke noe å feire, men det har ikke ja-sida heller. Idag er bare 24 prosent av svenskene fornøyd med EU, og ingen av løftene fra ja-sida har slått til, sa hun.
-Fra KrFs side kan vi slå fast at EØS-avtalen ble det nasjonale kompromiss som var nødvendig for å holde Norge utenfor unionen. Alle som snakket hånlig om at det bare var to-tre KrF-ere som trodde på EØS-avtalen, må nå vedgå at det er den som regulerer de handelspolitiske forholdene mellom Norge og EU. Jeg er glad Norge ble stående utenfor EU, men vi kan ikke late som om EU ikke er der, sa Valgerd Svarstad Haugland.
KrF-lederen understreket at EU-saken ikke må bli ein "gjenganger" i hver eneste valgkamp i årene framover, og oppfordret Arbeiderpartiet og Høyre til å vise respekt for folkets røst.
-Ingen er tjent med at vi får en opprivende EU-debatt hvert fjerde år framover, eller med at det blir skapt usikkerhet om hva som er Norges linje i forhold til EU. Det gikk 21 år mellom de to folkeavstemningene om Norges forhold til EU, men resultatet ble det samme. Neste gang spørsmålet skulle bli aktuelt, bør det holdes folkeavstemning også før eventuelle forhandlinger settes i gang, og deretter om selve forhandlingsresultatet, sa Valgerd Svarstad Haugland under 50-årsfesten til Skien KrF tirsdag (KrF-Press/NPE).
