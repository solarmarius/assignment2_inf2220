
8. februar 2001
Fra stortingsrepresentant Rigmor Kofoed-Larsen om Nasjonal Transportplan
Bedre distrikts- og miljøprofil
Kristelig Folkeparti er fornøyd med gjennomslag for en bedre miljøprofil og noe bedre distriktsprofil enn Regjeringen hadde lagt opp til. Vi har fått flertall for å starte bygging av dobbeltspor for jernbane fra Sandnes til Stavanger tidligere, for at hele dobbeltsporet mellom Skøyen og Asker skal ferdigstilles før 2011, for å starte opp Lofast i første del av planperioden og for å forbedre en dårlig strekning på E 16 mellom Oppland og Sogn- og Fjordane.
KrFs forslag til økonomiske rammer
Kristelig Folkeparti foreslår at rammen for investeringer økes med 900 millioner kroner i året. Vi foreslår 580 millioner mer til vegformål, 270 millioner mer til jernbaneformål og 50 millioner mer til investeringer innen kystforvaltningen. I løpet av de første fire årene i perioden gir dette oss 1 mrd. mer til stamveger, 920 millioner mer til øvrige riksveger, 400 millioner til rassikring, 1080 millioner til jernbaneinvesteringer og 200 millioner for å styrke sikkerheten langs kysten. Det gir oss mulighet til å gjennomføre og framskynde en rekke viktige prosjekter.
KrF sikrer flertall for viktige prosjekter
Vi vår flertall for å starte opp Lofast i første fireårsperiode, et flertall setter av 500 mill. kr. Et flertall peker på viktigheten av å utbedre dårlige strekninger på E 16 i Oppland og Sogn- og Fjordane. KrF foreslår konkret 250 millioner til å starte opp dette arbeidet.
KrF har kjempet for dobbeltsporet mellom Skøyen og Asker, og nå er det flertall for å øke innsatsen med 930 millioner slik at hele strekningen kan ferdigstilles i planperioden. Dette vil gi mulighet for et langt bedre togtilbud, både for lokaltrafikken og for tog fra Vestfoldbanen, Sørlandsbanen og Bergensbanen.Vi får også flertall for å starte opp dobbeltsporet mellom Sandnes og Stavanger i løpet av første del av planperioden, med mulighet for bedre lokaltogtilbud og bedre tilrettelegging for å frakte gods med tog. KrF vil også satse mer på profilutvidelser for å kunne øke omfanget av godstransport på jernbane, og viktige tiltak for å øke kapasiteten på Gjøvikbanen.
Aller partier vil satse mer på øvrige riksveger, men med noe ulik fordeling mellom fylkene. Det er også et flertall som vil satse mer på sikkerheten på sjøen. KrF foreslår 200 millioner mer til dette i løpet av de første fire årene.
Andre forslag fra KrF
KrF foreslår at det settes av 75 mill. kr. til en rasutsatt strekning på E 6 i Troms (Bånes-Langnes) og 25 millioner mer til E 39 Stigedalen/Kvivsvegen. Vi får trolig flertallet med på økt innsats på E6 i Sør-Trøndelag, KrF foreslår at det settes av 65 millioner. KrF setter at totalt 2,7 mrd. kroner til jernbane i tiårsperioden, dette kan gi rom for økt innsats på en rekke viktige strekninger.
Kollektivtransport
Kristelig Folkeparti fremmer forslag om en Stortingsmelding om kollektivtransport. I dag er ansvaret for spredt, organiseringen uklar og selskapene har ikke tilstrekkelig incentiver til å øke passersjertallet. Dessverre er det ikke flertall for vårt forslag, men det er positivt at vi får med et flertall på å legge om støtteordningene til kollektivselskapene, slik at de skal tjene på å frakte flere passasjerer.
Sykkel
Potensialet for at flere kan bruke sykkel er stort, derfor må det legges bedre til rette for syklister. Kristelig Folkeparti fremmer forslag om en nasjonal sykkelstrategi, vi vil ha økt fokus både på sikkerhet og framkommelighet. Sykkelvegnettet må bli bedre.
Trafikksikkerhet
Stortinget slutter seg til at nullvisjonen skal ligge til grunn for samferdselspolitikken. Dette har vi kjempet for lenge, det er et viktig signal om at sikkerhetsarbeidet skal ha høy prioritet. KrF slutter seg til Regjeringens forslag om nedsatt fartsgrense fra 80 til 70 km/t på særlig ulykkesbelastede strekninger, og vi holder fast på at promillegrensa skal være 0,2.
Flypriser
Kristelig Folkeparti fremmer forslag om at Regjeringen skal utrede muligheten for å inkludere stamrutenettet i Nord-Norge og mellom Nord- og Sør-Norge i offentlig kjøp. Det vil i så fall innebære at det kan settes en maksimalpris. KrF mener det er for dyrt å fly for dem som må benytte fly på regionalnettet som kollektivtransport innenfor eget fylke. Dette er spesielt et problem i Finnmark og i Nordland. Vi er fornøyd med at et flertall viser vilje til å se på problemstillingen, men skuffet over at de ikke vil være med på et mer forpliktende forslag.
