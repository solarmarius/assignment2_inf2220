
Tirsdag 12. april 1994
Komitéleder Jon Lilletun (KrF):
KOSTNADENE VED REFORM-94 OG ARBEIDSTIDSAVTALEN MÅ BEREGNES NÅ
-Det har kommet fram svært motstridende opplysninger om kostnadene ved Reform-94 og den nye arbeidstidsavtalen for lærerne. Det er derfor helt påkrevet med en nøytral beregning av dette før Stortinget kan behandle Revidert Nasjonalbudsjett for 1994. Det sa lederen for Stortingets kirke-, utdannings- og forskningskomité, KrFs nestleder Jon Lilletun, på en pressekonferanse i Oslo tirsdag.
-Det må være en oppgave for det nyopprettede tekniske beregningsutvalget å regne ut kostnadene ved disse to reformene, slik at Stortinget kan få et autoritativt overslag å forholde seg til, sa Jon Lilletun på pressekonferansen.
-Det er et så stort gap mellom tallene fra henholdsvis departementet og fylkes-kommunene når det gjelder kostnadene ved disse to tiltakene at det er tvingende nødvendig med et mer nøytralt overslag. Det er for å møte slike situasjoner at Stortinget i forbindelse med statsbudjettet for 1994 vedtok å opprette et teknisk beregningsutvalg som kan gi et overslag over hva ulike reformer vil koste. Skal Stortinget kunne passe inn de økonomiske konsekvensene av dette på en forsvarlig måte, er det ikke nok å bruke "tenk på et tall"-metoden. Vi trenger et autoritativt anslag som begge parter har rimelig tillit til. Skal det bli ro i skolen og oppslutning om reformene, må Stortinget følge opp med ressurser som skaper ny tillit hos de ansatte i skolen. Jeg har derfor, på vegne av KrF, levert et forslag der Stortinget ber regjeringen gi det nyopprettede beregningsutvalget i oppgave å kalkulere kostnadene med Reform-94 og arbeidstidsavtalen for lærerne, og ha dette klart til Stortinget skal behandle Revidert Nasjonalbudsjett for 1994, sa Jon Lilletun på pressekonferansen i Oslo tirsdag formiddag.
