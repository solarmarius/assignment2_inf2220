
18.06.02
Øyvind Korsberg, Stortingsrepresentant Fremskrittspartiet
Arbeiderpartiet lurer industrien
Arbeiderpartiet kritiserte nylig Regjeringens klimatiltak for å være industrifiendtlig. Ap høstet mye ros for å snakke industriens sak og vise fornuft i forhold til dyre og lite nyttige klimatiltak i norsk industri. Ap bløffer!! Sett i forhold til hva Ap foreslår på Stortinget er deres fagre ord til industrien bortimot verdiløse.
I arbeidet med Klimameldingen etterlyser Ap en mer ambisiøs klimapolitikk(!). Det er dristig sett i lys av Høyre, Krf og SVs aggressive ambisjoner. La oss derfor oppsummere Aps hovedpunkter. Ap vil ha særnorske klimatiltak i industrien i perioden før Kyoto-protokollen implementeres. Ap foreslår et kvotesystem for industrien, og kritiserer sogar Regjeringens tidlige kvotesystem for å være smalt og særnorsk. Hvordan de har fått nyhetsoppslag på at de er negative til kvotesystem er en gåte.
Aps forslag medfører faktisk at det blir færre utslippskvoter til industrien enn det Regjeringen foreslår (70% av 1990 utslipp mot Regjeringens 80%). Ap tildeler dog utslippsrammene til industrien i sin helhet og ikke til hver enkelt bedrift. Ap forsøker å pynte forslaget ved å inkludere forpliktende avtaler , men det mildner ikke en knallhard utslippsramme.
Ap understreker at det ikke skal være lønnsomt å kjøpe seg fri fra tiltak, dette skal koste! I tillegg nektes norsk industri muligheten til å redusere utslipp ved å finansiere miljøtiltak i utlandet, hvor kostnaden er langt lavere og effektene langt høyere. Derimot drømmer Ap om store nyvinninger i miljøteknologi, finansiert av et karbonfond.
Frp ser ikke på Aps tiltak som industritilpasset. Vi frykter tap av mange industriarbeidsplasser langt over det høy rente og høy kronekurs vil klare. Tørr Ap virkelig ta sjansen på å risikere norsk industri for marginale, særnorske miljøtiltak? Tekniske nyvinninger kan bety mye, men det innbærer vesentlig usikkerhet og risiko for industrien. Det er betydelig tidsforkskjell mellom når høye tiltakskostnader treffer norsk industri og tiden det tar å utvikle og implementere teknologi som kan redusere tiltakskostnader.
Frp vil sikre norsk næringsliv likeverdige konkurransevilkår med konkurrenter i utlandet. Enkeltes ønske om å være et miljøpolitisk foregangsland må ikke få rasere et levende og profitabelt næringsliv i landet. Tiltakene Regjeringen, SV, SP og Ap foreslår iverksatt før Kyoto-protokollen implementeres globalt er et direkte angrep på norsk industri. Vi må unngå urimelig strenge klimatiltak, slik som særnorsk kvotehandel eller avgiftsbruk. Den globale etterspørselen av varer påvirkes ikke av norsk klimalovgivning. Industriproduksjonen forsvinner ikke, den flytter bare utenlands. Det er et dårlig virkemiddel i global miljøpolitikk.
Frp konstaterer at norsk industri har en velutviklet miljøbevissthet. Mange kostnadseffektive reduksjoner i klimagassutslipp er allerede gjennomført. Vurdering av kostnad og effekt må ligge til grunn for ytterligere tiltak. Norsk industri må få bruke Kyoto-mekanismene til å investere i klimatiltak utenlands. Det er langt billigere å redusere utslippene fra gamle kullkraftverk utenlands enn ved moderne fabrikker i Norge. Eventuelle reduksjoner innenlands bør skje gjennom avtaler hvor bransjen selv finner kostnadseffektive virkemidler. Frp ser ingen grunn til å risikere norsk næringsliv for å sikre Norge en symbolsk miljøstjerne. Ap må også velge. Enten bløffer de industrien eller så må de jukse i gjennomføringen av egne tiltak. Begge deler er slett spill.
