
Torsdag 18. mars 1993
Nestleder Valgerd Svarstad Haugland (KrF):
BIOGEN-MELDING MED SVAKE ETISKE REFLEKSJONER
Et av de sterkeste tankekorsene ved Regjeringens biogen-melding, er de svake etiske refleksjonene i den, der man i sterk grad legger opp til at teknologien skal styre lovgivningen. Mange av de signalene meldingen gir om det ufødte liv og senaborter er spesielt alarmerende. Det sa nestleder Valgerd Svarstad Haugland i Kristelig Folkeparti på et møte i Ås i Akershus torsdag kveld.
-Jeg synes det er oppsiktsvekkende at meldingen ikke i det hele tatt strammer inn praksisen med forstervannsdiagnostikk og abort av funksjonshemmede fostre, slik jordmødrene har bedt om, sier Valgerd Svarstad Haugland. Det innebærer mellom annet at kvinner over 38 år fremdeles vil ha rett til fostervannsprøve for å finne ut om fosteret har Downs syndrom. Er denne funksjonhemmingen påvist, vil kvinne kunne be om abort, og få det.
Valgerd Svarstad Haugland mener at den påståtte innskrenkingen i bruken av ultra-lydundersøkelser ligner mest på et papirsignal fra Regjeringens side. Alle som ber om en slik undersøkelse, skal få det, man må bare skrive under på et samtykke før undersøkelsen. -At det skal informeres bedre om hva en slik undersøkelse innebærer, er imidlertid et positivt signal, sier hun.
-Det store paradokset med forskningen er at vi ikke kan ta i bruk det som kan redde liv eller spare liv, fordi det hele tiden kolliderer med tilstander som "kvalifiserer" til abort. Hadde vi hatt en lov om vern av liv som basis, kunne vi lett etter tilstander som
som det går an å helbrede eller behandle. Med den nåværende loven, blir undersøkelsene for det meste brukt til å sortere ut det livet vi ikke vil ha, sa Valgerd Svarstad Haugland i foredraget sitt i Ås torsdag kveld.
