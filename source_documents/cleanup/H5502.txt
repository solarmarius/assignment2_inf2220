
25.01.2002
Fremskrittspartiets Stortingsgruppe
Markerer sorg og avsky over voldsutviklingen
På vegne av Fremskrittspartiets Stortingsgruppe oppfordrer Carl. I Hagen alle som har mulighet til å delta i fakkeltoget til minne om 19 år gamle Kristoffer Inderberg Bastiansen, som ble knivstukket til døde natt til siste søndag. Markeringen mot vold starter med appeller fra Justisministeren og andre på Youngstorget kl 1700.
Fremskrittspartiets Stortingsgruppe deler de etterlattes sorg over at nok et ungt liv med fremtiden foran seg, brutalt har blitt revet bort som resultat av en meningsløs voldshandling. I alt for lang tid har volden fått herje med Oslos borgere, og man forstår avmakten og frustrasjonen som innbyggerne føler.
Sorgen og raseriet etter en slik udåd som Kristoffer I. Bastiansen falt som offer for, må mane oss alle til politisk så vel som personlig handling.
Det påligger særlig oss politikere i så måte å gjøre alt som står i vår makt, som er inngitt av det norske folk, for å skape et trygt og harmonisk samfunn.
Førstkommende lørdag kl. 1700 på Youngstorget er en god anledning til å vise sitt personlige engasjement og medmenneskelighet i en tid som på mange måter er preget av utrygghet. Handlekraften må ikke dø ut med faklene etter at appellene har stilnet, men inngi oss alle kraft til å bekjempe destruktive krefter på en oppbyggende og konstruktiv måte i hverdagen som møter oss. Vi i Fremskrittspartiets Stortingsgruppe vil fortsette å tale ofrenes sak og handle på deres vegne, det er ganske enkelt vår fremste plikt.
