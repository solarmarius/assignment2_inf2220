
12.12.02
Ulf Erik Knudsen, FrP
FRITT FREM FOR DNA-TESTER I FARSKAPSSAKER!
I forrige uke vedtok Stortinget endring av barnelovens regler for fastsetting av farskap. Det blir nå fritt frem for DNA-tester i alle saker hvor det er tvil om hvem som er barnets far. Dette er full seier for Fremskrittspartiets forslag som ble fremmet i fjor! Vedtaket vil få vekk tvilen i fremtidige farskapssaker, og rette opp de mange tragiske sakene vi har sett i mediene der menn har blitt tvunget til å ta på seg farskap til barn som ikke er deres.
I den reviderte barneloven åpnes det for at både mor og far, samt tredjemann som mener han kan være far til barnet, kan reise sak for domstolene, og få DNA-test. I dagens lov har moren rett til å nekte DNA-prøve når barnet er mer enn et år gammelt. Denne veto-retten bortfaller nå. Det blir ingen tidskrav lenger. Saker skal kunne gjenopptas uansett hvor gamle de er.
DNA-prøvene ble innført først i 1992. DNA-teknikken har gjort det mulig å slå fast med sikkerhet hvem som er barnets far. En ubetinget rett til DNA-prøve vil styrke alles rettssikkerhet, og gi oppreising til dem som har blitt urettmessig behandlet, og i årevis har måttet betale bidrag for barn som ikke er deres.
Det vil også gi alle barn en udiskutabel rett til å få bekreftet hvem som er ens biologiske far.
