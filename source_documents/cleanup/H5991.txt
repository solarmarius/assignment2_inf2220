
14.06.02
Revidert budsjett:
Finanspolitisk talsmann i Senterpartiet, Morten Lund
Regjeringspartiene og Frp vil at kommunene skal kutte i skole, helse og omsorg -
- Senterpartiet vil bruke mer oljepenger
- Regjeringspartiene og Frp har ikke villet lytte til det klare budskapet om behov for mer penger til skole, helse og omsorg. Folk må derfor dessverre belage seg på kutt i disse viktige velferdstjenestene. Senterpartiet ville bruke mer oljepenger for å hindre unødvendige kutt i skole, helse og omsorg, sier Senterpartiets finanspolitiske talsmann Morten Lund.
- Senterpartiet vil ta et oppgjør med handlingsregelen som begrenser bruken av oljepenger. Situasjonen er den at vi nå sløser bort mange årsverk i sykehuskø, mens de syke mottar sykepenger. Veiplaner gulner i skuffer rundt i landet, mens maskinene står stille og anleggsarbeiderne mottar arbeidsledighetstrygd. Det kuttes i de distriktspolitiske ordningene, mens sentraliseringen som skjer er rådyr.
- Handlingsregelen er skadelig, fordi vi ikke får løst disse problemene så lenge det ikke kan brukes mer penger på statsbudsjettet. Den økte bruken av oljepenger Senterpartiet foreslår, vil redusere presset i arbeidsmarkedet, redusere offentlige utgifter og redusere sentraliseringspresset. Slik pengebruk kan umulig føre til økt inflasjon eller høyere rente, sier Morten Lund.
Senterpartiet prioriterer videre en sterk satsing på helse. Senterpartiet foreslår å dekke fylkeskommunenes underskudd for driften av sykehusene med 1.7 milliarder kroner, samtidig Senterpartiet foreslår å styrke spesialisthelsetjenesten med 1 milliard for å øke behandlingskapasiteten ved sykehusene.
Det er et stor behov for å økt vedlikehold av veier, samtidig som det er ledige arbeidstakere og ledig kapasitet i anleggssektoren. Derfor foreslår Senterpartiet at det bevilges en samferdselsmilliard. Milliarden fordeles til vedlikehold av fylkesveier og sekundært riksveinett, samt som økte midler til gang- og sykkelveier.
Lund peker til sist på den sterke distrikts- og næringssatsinga som Senterpartiet har funnet nødvendig. - SND lån styrkes med 500 millioner, kommunale næringsfond og næringshager med 70 millioner, fiskeriforskning 30 millioner, avslutter Lund.
