
Mandag 3. juli
Valgerd Svarstad Haugland om Oppgavefordelingsutvalget sin innstilling:
VIL ÅPENT VURDERE FYLKESKOMMUNEN SIN FRAMTID
- KrF vil åpent vurdere fylkeskommunen sin framtid som forvaltningsnivå. En mellomløsning med etablering av regioner som egne forvaltningsnivå vil bli ett byråkratisk ledd som vi ikke er tjent med. Enten bør vi beholde fylkeskommunen slik den er i dag, eller så bør den legges ned. En reformering av fylkeskommunen må føre til mer makt til kommunene - og ikke at makt flyttes til et nivå som ligger enda lenger bort fra innbyggerne. Det sier KrF-leder Valgerd Svarstad Haugland i en kommentar til Oppgavefordelingsutvalget sin innstilling som ble lagt fram i dag.
- Det er behov for å kritisk vurdere hvordan forvaltningen er organisert. Spørsmålet om antall forvaltningsnivå er viktig i den sammenheng. Målet må være å få mer og bedre tjenester og mindre byråkrati ut av de ressursene som er til disposisjon. Samtidig må vi ha en organisering som fremmer demokratiet og det lokale selvstyret. De ordningene vi har i dag er ikke i seg selv verneverdige, uttaler Svarstad Haugland.
- Regionalt samarbeid er viktig og må stimuleres. Jeg mener imidlertid det er en dårlig ide å etablere regionene som egne forvaltningsnivå med folkevalgte politikere. Problemet med for lite engasjement i fylkeskommunale spørsmål blir ikke mindre dersom beslutningene flyttes enda lenger bort fra folk. Beslutningene må i størst mulig grad flyttes nedover til kommunene, understreker KrF-lederen.
- KrF har lagt opp til en omfattende prosess i egen organisasjon for å ta stilling til de spørsmål som Oppgavefordelingsutvalget reiser. Fylkeskommunens framtid vil bli en viktig sak på vårt landsmøte våren 2001, sier Valgerd Svarstad Haugland.
