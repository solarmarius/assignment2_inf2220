
Oslo, 5. desember 05
Fremskrittspartiet, Kommunikasjonsavdelingen
John Alvheim er død
Tidligere nestformann i Fremskrittspartiet John I. Alvheim er død. Han døde i formiddag klokken elleve, etter lengre tids sykdom. Alvheim ble 75 år gammel.
- Det er med stor sorg vi har mottatt meldingen om John Ingolf Avheims bortgang, meddeler formann i FrP, Carl I. Hagen.
- Med Alvheims bortgang har Fremskrittspartiet mistet en av sine mest markante politikere noen sinne. Han var en gigant. John var et medmenneske i ordets rette forstand. Han var oppriktig opptatt av de svakeste i samfunnet, og kjempet blant annet frem behandlingstilbud for narkomane. Sammen med Tore Tønne var Alvheim også en av arkitektene bak sykehusreformen.
John Alvheim ble kåret til helse-Norges mektigste person. Han ledet Sosialkomiteen på Stortinget i to perioder, fra 1997 - 2005, og var nestformann i FrP fra 2001 - 2005.
- Våre tanker går først og fremst til hans kone Aune-Liisa og hans familie som i dag har mistet et kjært familiemedlem.
- Dette er en veldig trist dag for alle oss i FrP, men samtidig vil vi minnes alle de gode stundene og opplevelsene vi fikk sammen med John, avslutter Carl I. Hagen.
I respekt for John I. Alvheims minne vil FrPs representanter ikke delta i offentlige politiske debatter i dag, mandag 5. desember.
