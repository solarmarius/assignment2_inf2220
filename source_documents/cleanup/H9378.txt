
15.7.2005
Eli Sollied-Øveraas
Leserinnlegg
Stortingsrepresentant for Senterpartiet
Rettferdig handel framfor fri handel
Rettferdig verdenshandel og bekjempelse av fattigdom har vært viet stor oppmerksomhet den siste tida. Gjennom Live 8 og G8-møtet som nettopp har vært avholdt og i det kommende WTO-møtet har verdens fattige blitt satt på kartet.
Victor D. Norman setter i DN 9. juli også fokus på handel, utvikling og jordbruk.
Norman sier at markedsadgang ikke er et mirakelmiddel i seg selv, noe han skal ha ros for. Det vil ikke hjelpe u-landsbønder å få full adgang til vestlige markeder fordi de vil bli utkonkurrert av industrialiserte land med mer effektiv og sterkt eksportsubsidiert jordbruksproduksjon. Norman tar imidlertid feil i at det er en motsetning mellom et norsk landbruk og levende bygder og bekjempelse av fattigdom.
En rekke landbruksvarer vi i dag importerer fra EU og USA, har nulltoll. Dette er varer som vi kunne ha importert fra u-land, og som vi ikke har forutsetninger for å produsere i vårt klima. Det ingen ser ut til å ha lyst å nevne i norsk debatt om fattigdomsbekjempelse og utvikling, er hvordan vi i større grad skal vri importen vår om fra produkter fra EU og USA til å importere varer fra fattige land i Afrika. Senterpartiet ønsker at Norge skal importere flere varer fra fattige land som vi ikke kan produsere selv og i større kvanta enn i dag. Dette krever imidlertid spesielle tiltak som favoriserer nettopp disse landene. Et av tiltakene kunne vært å kompensere rike lands eksportsubsidier gjennom tilsvarende tollsatser.
Mange av de fattige landene har i dag en økonomi som er basert på råvareproduksjon. Dette er en såbar økonomi fordi råvareprisene er lavere og mer ustabile enn prisene på bearbeidede produkter. At u-landene skal kunne få en god pris for varene sine på verdensmarkedet er en god tanke, men å mene at Afrika skal være verdens råvareprodusent og leve av å eksportere jordbruksprodukter, er en arbeidsdeling som vil favorisere de vestlige og nordlige landene. For å få til mer utvikling og en heving av levestandarden i de fattige landene, må disse ha mulighet til å bygge opp egen industri og bearbeide varene selv. Da er det nødvendig med tollbeskyttelse og i første omgang få solgt varene på hjemmemarkedet. Om landbruket i Afrika skal effektiviseres for å bli mer konkurransedyktig, kreves det også arbeidsplasser til de afrikanske jordbruksarebiderne som blir overflødige ved effektivisering.
Dette er det i-landene har gjort tidligere, de samme landene som nå gjennom WTO krever full liberalisering.
Hva så med det norske jordbruket? Norman uttrykker stor bekymring over de som skal leve av det afrikanske landbruket og mener vi må velge mellom norsk eller afrikansk landbruk.
Fattige bønder i Afrika og norske bønder har mer til felles enn hva Norman tydeligvis er klar over. Begge grupper er de som vil tape på ytterligere liberalisering av matvarehandel. Begge grupper vil tape i kampen mot store multinasjonale selskaper som bruker dyrebar regnskog som beite for kveg til kjøttproduksjon. Det er derfor ingen motsetning mellom norske bønders krav og afrikanske bønders krav i WTO-forhandlinger. Begge gruppene trenger tollbeskyttelse for varer de selv produserer. Forutsetningen for at u-land skal kunne øke importen til i-land, er at det fortsatt opprettholdes tollsatser. U-landenes varer, ellers norske varer for den del, er ikke konkurransedyktige på grunn av USAs og EUs massive eksportsubsidier. Det hadde vært mer nyttig at oppmerksomheten rettes til dette problemet, enn norsk landbruk som stort sett produserer mat til innenlands bruk på en miljøvennlig måte.
Det er fremdeles slik at ingen land har tatt steget ut av fattigdom gjennom eksport av mat.
Senterpartiet vil ha rettferdig handel framfor fri handel og et levende norsk og et levende afrikansk landbruk.
