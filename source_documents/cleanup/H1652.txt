
Dato: 30. november 2000
FREMSKRITTSPARTIETS
STORTINGSGRUPPE
Fra stortingsrepresentantene John I. Alvheim og Harald T. Nesvik FrP
INNFØR FOREBYGGENDE HJEMMESYKEPLEIE I ELDREOMSORGEN!
Nyere forskning viser at forebyggende hjemmebesøk av fagpersonell kan hjelpe hjemmeboende eldre med å bevare livskvalitet og helse. Forfall og avhengighet kan reduseres eller utsettes for den enkelte borger og liggedøgn i sykehus og sykehjem reduseres. Fremskrittspartiet legger i dag frem forslag i Stortinget om å innføre forebyggende hjemmesykepleie i eldreomsorgen.
Vi har sett eksempler på at forebyggende hjemmebesøk gav bedret livskvalitet, bedret funksjonsevne og reduserte innleggelser i sykehus sier stortingsrepresentant
Harald T. Nesvik fra Fremskrittspartiet som, sammen med stortingsrepresentant John I. Alvheim, i dag fremmer forslag i Stortinget om å innføre slike forebyggende hjemmebesøk i eldreomsorgen.
I Danmark, i Rødovre kommune, har slike forsøk vært gjennomført med stor suksess og en lov om forebyggende hjemmebesøk ble vedtatt i Danmark i1995. Danske kommuner plikter nå å tilby forebyggende hjemmebesøk til alle innbyggere som er fylt 75 år minst to ganger hvert år. I Sverige er det tatt initiativ til forsøk med slike tjenester i 21 kommuner. Også i Norge har det vært gjort forsøk med slike tilbud, for eksempel i Hareid kommune i Møre og Romsdal fylke sier Nesvik.
Tiltaket går ut på at hjemmesykepleien tilbyr alle over 80 år i kommunen, som ikke har regelmessige tjenester fra hjemmebasert omsorg, et besøk en gang hvert år. Ved dette besøket, som gjøres av en sykepleier, vil det kunne bli klarlagt om den eldre har helseproblemer, potensielle risikomomenter i hjemmet eller lignende som da kan forebygges. Jeg tror dette er en riktig vei å gå både av hensyn til de eldre og av hensyn til samfunnsøkonomiske faktorer. Kanskje kan vi spare innleggelser i sykehus eller institusjon eller i hvert fall utsette slike tiltak avslutter Nesvik som tror at Stortinget vil slutte seg til dette forslaget.
