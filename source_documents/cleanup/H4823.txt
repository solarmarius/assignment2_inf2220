
29. juni 2000
Kvinnepolitiske styre
Kvinnepolitisk styre vil delprivatisere Statoil
Kvinnepolitisk styre vedtok følgende innstilling om fremtidens olje- og energipolitikk på styremøte i kveld:
1. Økte inntekter til fellesskapet.
Petroleumsforekomstene er vår felles eiendom. Staten må derfor fortsatt være grunneier til alle ressursene og de må forvaltes slik at de kommer hele folket til gode. En må sikre at staten får størst mulig verdiskaping. Det innebærer blant annet at skattesystemet og den statlige deltakelsen i petroleumsvirksomheten utformes slik at inntektene til fellesskapet sikres. Endringer i statens deltakelse kan bare aksepteres dersom dette gir økt verdiskapning til fellesskapet.
2. Bedre forvaltning og økt verdiskapning.
En bedre organisert og mer aktiv forvaltning av statens direkte økonomiske engasjement (SDØE) kan gi økte verdier og bidra til utviklingen av norsk olje- og gassindustri. Derfor vil Arbeiderpartiet gå inn for å overføre noe SDØE-andeler til Statoil enten gjennom salg eller ved økte egenkapital. Dette kan bidra til et sterkt og konkurransedyktig Statoil. Også Hydro bør tilføres SDØE-andeler.
3. Et sterkere Statoil.
Statoil må få mulighet til å utvikle seg som et konkurransedyktig internasjonalt energiselskap, og spesielt er det avgjørende at selskapet kan bli en viktig deltaker i det europeiske gassmarkedet. Gjennom allianser med andre selskaper kan Statoil få kompetanse, markedsadgang, deling av risiko og andre ressurser som kan styrke selskapets muligheter til å lykkes internasjonalt. I en slik sammenheng vil Arbeiderpartiet være åpen for å vurdere at andre får et medeierskap til Statoil. Forutsetningen må være at selskapet fortsatt er statskontrollert med minst to tredjedeler norsk statlig eierskap.
Forslaget om å delprivatisere Statoil skal behandles på landskvinnekonferansen 22. - 24. september.
Innstillingen vedtatt mot 2 stemmer.
