
Tirsdag 1. november 1994
KrF-representant Odd Holten i Spydeberg:
SKREMSLER OM TOLLMURER
-Det er ren skremselspropaganda når det blant annet fra Næringslivets Hoved-organisasjon hevdes at det vil reise seg tollmurer mot norsk trelast dersom vi sier nei til EU-medlemskap, og Finland og Sverige sier ja. NHO driver direkte feil-informasjon om dette. De vet godt at EØS-avtalen gir Norge full adgang til EU-området med alle sine produkter, bortsett fra enkelte fiskeprodukter. Det sa Kristelig Folkepartis Østfold-representant Odd Holten på et møte i Spydeberg tirsdag.
-Argumentet fra NHO er at dersom Sverige og Finland blir med i EU, vil EU være selvforsynt med trelast, og at Norge dermed vil få problemer med å selge sine trelast-produkter. Men NHO vet at EU ikke vil ha anledning til å sette opp hindringer for Norge her. EØS-avtalen er et vern mot anti-dumping og proteksjonistiske holdninger, sa Odd Holten, og minnet om artiklene 10 og 11 i EØS-avtalen.
-De sier klart og tydelig at toll på import og eksport, og avgifter med tilsvarende effekt skal være forbudt mellom avtalepartene - det vil si EFTA-landene og EU-landene. De sier også at kvantitative importrestriksjoner og alle tiltak med tilsvarende effekt skal være forbudt mellom avtalepartene, sa Odd Holten.
-EU-kampen er nå inne i en avgjørende fase, men vi kan ikke akseptere at argumentasjonen går på bekostning av sannheten. Man har sett litt for mange eksempler på at ja-siden kaster fram skremsler som det ikke er grunnlag for, og satser på at tvilerne lar seg skremme til å si ja til EU. Sannheten er at takket være EØS-avtalen kan Norge verge seg mot de aller fleste av de problemene som man ellers kunne fått ved å stå utenfor EU. Jeg synes det er nokså pinlig å registrere hvordan de mæringslivsfolk og politikere som for to år siden snakket varmt om hvor god EØS-avtalen ville bli for Norge, idag er mest opptatt av å gi inntrykk av hvor dårlig den er, sa Odd Holten på møtet i Spydeberg tirsdag.
