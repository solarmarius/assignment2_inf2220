
Mandag 25. juni
Ny forskrift til abortloven:
-Vil redde liv
- Presiseringen av grensen for senaborter vil redde flere liv. Men samtidig er dette som å bruke flott maling på en råtten dør. Det sier nestleder i Kristelig Folkeparti, Odd Anders With, etter at regjeringen har definert at fosteret er "levedyktig" når det har levd i 22 uker.
Etter grensen for levedyktighet, kan ikke loven normalt tillate abort. Den nye forskriften med de skjerpede presiseringer trer i kraft 1. september, og justeringene er i tråd med de signaler som har kommet både fra Stortinget og fagmiljøene.
- Det er positivt at kriteriene blir tydeligere. Dette har vært nødvendig fordi abortpraksis har fjernet seg mer og mer fra de grenser Stortinget har satt. Det er blitt stadig enklere å få innvilget senaborter. En økning på utførte aborter etter 12. svangerskapsuke på 20 prosent de siste to år, forteller noe om holdninger til både lover og liv som vi ikke kan akseptere, sier With. Han mener det er grunnlag for en ny abortdebatt.
- Det er flere grunner til at vi trenger en ny abortdebatt: Det røde lyset for senaborter på 22 uker er bare retningsgivende. Når skjønn kommer i tillegg, får vi fremdeles presset grensene og muligheter til gradering av menneskelivet. Dette presset kommer samtidig med økt press som særlig mor opplever i kjølvannet av forskernes markedsføring av fosterdiagnostikkens informasjonsmuligheter.
With presiserer at grensen på 22 uker er motivert i den aktuelle medisinske og teknologiske situasjonen. - Derfor vil det ikke være en fasit for "levedyktighet". Men snart må vi se hvilke dimensjoner vi snakker om. For det første handler dette om menneskelivet; det mest verdifulle i skaperverket. For det andre handler det om at den delen av loven som det er mest stillhet omkring, tar flest liv, påpeker With.
- I fjor var det drøyt 500 som søkte abortnemdene om å få utført abort etter 12 uke, men fremdeles tas det årlig om lag 15000 liv som følge av Stortingsflertallets grønne lys for abort på våre aller yngste, sier Odd Anders With.
