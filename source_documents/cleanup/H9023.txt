
Oslo, 25. februar 2005
Trine Skei Grande, Venstre
- En arbeidsmiljølov for et moderne arbeidsliv
Venstres Trine Skei Grande er godt fornøyd med regjeringens forslag til ny arbeidsmiljølov. Nå får vi en moderne arbeidslovgivning som balanserer bedriftenes behov for raske omstillinger med arbeidstagernes behov til forutsigbarhet og trygghet, sier Skei Grande.
Regjeringen foreslår en generell adgang for tidsavgrenset midlertidig ansettelse i seks måneder, med mulighet for utvidelse i ytterligere seks. - Dette vil gi flere mulighet til å vise sin kompetanse og opparbeide erfaring. Dermed bedrer de sine muligheter på arbeidsmarkedet og vi får et arbedsliv med plass for alle, sier Skei Grande.
Venstre har vært opptatt av at det skal være mulig for arbeidstakere å si i fra når det skjer kritikkverdige forhold på en arbeidsplass. - Vi er derfor godt fornøyd med at Regjeringen foreslår at det lovfestes et generelt forbud mot sanksjoner fra arbeidsgivers side i disse tilfellene, sier Skei Grande. Hun håper også Regjeringen får en god dialog med partene i arbeidslivet for finne praktikable regler i lovteksten som slår fast generelle prinsipper om ytringsfrihet for ansatte.
