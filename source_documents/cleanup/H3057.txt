
Mandag 22. juni 1998
KrF-leder Valgerd Svarstad Haugland:
KrF HAR SATT DEN POLITISKE DAGSORDEN
Verdidebatten, kontantstøtten, tusenlappen til minstepensjonistene og storsatsing på helsesektoren er de viktigste sporene sentrumsregjeringen og KrF har satt i det politiske landskapet hittil i stortingsperioden. Som partileder er jeg glad for at KrF, sammen med Senterpartiet og Venstre i Regjeringen, langt på vei har satt den politiske dagsorden til nå. Det sa Kristelig Folkepartis leder Valgerd Svarstad Haugland på en presse-konferanse i Oslo mandag formiddag.
Innføringen av kontantstøtte er på mange måter et oppgjør med den sosialdemokratiske tenkingen rundt familiepolitikken, og et gjennombrudd for valgfrihet som familiepolitisk prinsipp. På denne måten får småbarnsforeldre mer tid til egne barn, og de får mer tid sammen. Med dette vedtaket i Stortinget, er en sak som først og fremst KrF har kjempet for, ført til seier, sa partilederen på pressekonferansen.
- I forbindelse med pensonistoppgjøret, ble minstepensjonene økt med 1 000 kroner i måneden eller 12 000 kroner i året fra 1. mai. Dette er i samsvar med et vedtak Stortinget traff etter forslag fra Regjeringen. Sentrumspartiene foreslo, sammen med Fremskrittspartiet og Sosialistisk Venstreparti, en slik økning for minstepensjonistene for ett år siden, men den gang ble det stemt ned av Høyre og Arbeiderpartiet, sa hun.
Av andre saker som KrF har vært med på å løfte fram, nevnte KrF-lederen særlig det historiske løftet som er gjort for helse-Norge:
* Mennesker med psykiske lidelser og kreftsykdommer har alt for lenge fått et for dårlig tilbud. Med de planene regjeringen har lagt fram, retter vi innsatsen inn mot de største forsømmelsene i norsk helsevesen. Regjeringen la fram 15. mai en av de bredeste og mest omfattende satsinger på helse på lang tid. Den omfatter en opptrappingsplan for psykisk helse om innebærer at det i perioden fra 1999 til 2006 skal satses 24 milliarder kroner mer på behandlingstilbud, bolig, arbeid, kultur- og aktivitetstilbud for psykiatriske pasienter.
* Samtidig ble det lagt fram en nasjonal kreftplan som innebærer to milliarder kroner mer til målrettet forbedring av behandlingstilbudet for kreftpasienter i en femårsperiode. De viktigste tiltakene i planen er økt kapasitet for strålebehandling, landsomfattende tilbud om mammografi-screening og bedring av lidrende behandling. Dessuten skjer det en kraftig styrking av det forebyggende arbeidet blant annet når det gjelder tobakk, kosthold og radon.
* Det tredje, viktige elementet i helsesatsningen er en plan for fornyelse av gammelt utstyr i norske sykehus. For 1998 er det gitt en tilleggsbevilgning på 300 millioner kroner til dette formålet. Utstyrsplanen som Regjeringen la fram og som Stortinget har gitt sin tilslutning til innebærer at staten og fylkeskommunene til sammen øker investeringene med 5,3 milliarder kroner de neste fem årene. Statens bidrag er 2,3 milliarder i denne femårsperioden.
KrF-lederen betegnet onsdag 17. juni, da Stortinget ga sin tilslutning til disse planene, som en god dag.
- På det miljøpolitiske området, har to saker stått i sentrum: Det er Kyotoforhandlingene og spørsmålet om gasskraftverk. Stortingsmeldingen om Kyotoforhandlingene ble behandlet i Stortinget i forrige uke. Når det gjelder gasskraftverk, viste det seg at sentrumspartienes skepsis var velbegrunnet. Hadde ikke Arbeiderpartiet gitt fra seg regjeringsmakten etter valget, ville de ha kjørt denne saken fram i sitt sedvanlige tempo, og vi hadde sittet med enda et stort miljøproblem, sett i forhold til våre internasjonale miljøeforpliktelser, sa Valgerd Svarstad Haugland.
- På det utenrikspolitiske området er KrF særlig glad for fullmakten til å ratifisere minekonvensesjonen. Planen for å lette utviklingslandenes gjeldsbyrde som utviklings- og menneskerettighetsministeren kunne presentere i Stortinget i mai, er også gledelig. Dermed er et gammelt KrF-forslag, som vi blant annet la fram i den motmeldingen til Ap-regjeringens bistandsmelding som ble presentert i forrige periode, brakt vel i havn, sa KrF-lederen på pressekonferansen i Oslo mandag formiddag.
