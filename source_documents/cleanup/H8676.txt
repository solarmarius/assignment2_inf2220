
8.10.2004
Stortingsrepresentant Inger S. Enger (Sp)
Dyrere nettleie for dem som betaler mest fra før
?Regjeringen har glatt valgt å overse Stortingets ønske om å utjevne kostnadene til nettleie, uttaler Senterpartiets stortingsrepresentant Inger S. Enger. Tilskuddet til utjevning av nettariffer er skuffende nok strøket i forslaget til statsbudsjett for 2005. Begge de to siste åra har stortingsflertallet gått sammen om å styrke denne ordningen, fordi den på en svært målretta og effektiv måte bidrar til å utjevne forskjellene på hva folk må betale for å få frakta strømmen fram til husveggen. For 2004 er det bevilga 40 millioner kroner til ordningen.
I de områdene av landet der det er særlig dyrt å bygge og vedlikeholde strømnettet på grunn av vanskelig geografi, kan nettleia komme helt opp i 45 øre per kWh, mens gjennomsnittskunden betaler ca 20 øre i nettleie. Tilskuddsordningen har bidratt til at de 50 000 abonnentene som har den høyeste nettleia her i landet, har fått nettkostnadene redusert. Dette har betydd mye både for privatkunders og næringslivets kostnader, og for hvor bedrifter velger å etablere seg. ?Senterpartiet vil arbeide for å få tilskuddsordningen tilbake på budsjettet, lover Enger.
Nettselskaper der kundene har blitt tilgodesett over denne ordningen i 2004: Tysnes kraftlag, Hjartdal Elverk, Trønder-Energi Nett AS, Rødøy-Lurøy Kraftverk AS, Jondal energiverk, Sjøfossen energi AS, Vang Energiverk, Skjerstad kraftlag AL, Hemne Kraftlag AL, Fjelberg kraftlag, Fitjar Kraftlag PL, Suldal Elverk, Uvdal Kraftforsyning AL, Modalen kraftlag BA, Fusa Kraftlag, Bindal Kraftlag AL.
