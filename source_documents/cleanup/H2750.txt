
Lørdag 14. oktober 1995
Stortingsrepresentant Odd Holten (KrF):
MER TIL ØSTFOLD-SYKEHUSENE
Østfold kommer til å få sin betydelige bit av de 1,4 milliarder til omsorg og helse som Kristelig Folkeparti ønsker å styrke regjeringens forslag til statsbudsjett med. Det sier partiets Østfold-representant Odd Holten.
Partileder Valgerd Svarstad Haugland meldte fredag at KrF i sitt alternative forslag til statsbudsjett vil bruke 400 millioner mer til å styrke sykehusene med enn det regjeringen har foreslått, og 400 millioner mer til psykiatrien.
-Når KrF på mandag presenterer sitt alternative opplegg til statsbudsjett, vil en "helsepakke" til 1,4 milliarder være én av fire bærebjelker i opplegget vårt, sier Odd Holten, som understreker at sluttresultatet likevel gir en minst like balanse som regjeringens budsjettforslag.
-Ved å foreslå prisregulering av tobakk- og alkohol-avgiftene, og ved å redusere investeringstakten i Nordsjøen i forhold til regjeringens forslag, har vi mer enn inndekning til helsepakka vår, sier Odd Holten.
Andre områder som KrF vil styrke, er støtten til Evangeliesentrene, Kirkens SOS, generelle edruskapstiltak og AAN-kontorene (KrF-Press/NPE).
