
Dato: 18. juli 2005
Stortingsrepresentant Per Sandberg
- Naiviteten i norsk asylpolitikk utgjør en reel fare for sikkerheten i landet.
Per Sandberg er glad for at Politiets sikkerhetstjeneste (PST) har kommet på banen og advarer mot ID-løse asylsøkere. - FrP har igjennom mange år advart mot utviklingen og ordningen med at ID-løse asylsøkere får vandre fritt i samfunnet, sier Sandberg.
Politiets sikkerhetstjeneste (PST) advarer mot ID-løse asylsøkere og mener at de utgjør en vesentlig sikkerhetsrisiko. I 2004 var hele 94 prosent av asylsøkerne uten identifikasjonspapirer.
- Dette er meget alvorlig og foruroligende. Med dagens terror bilde er det helt uansvarlig og naivt å ha den type asylpolitikk de øvrige partiene fører i Norge. Derfor har vi i FrP gang på gang foreslått en rekke fornuftige tiltak som senest i juni, da vi foreslo å gjøre Lista fyr til lukket asylmottak men ble nedstemt av de øvrige partiene. FrP har hele tiden ment at naiviteten i norsk asylpolitikk utgjør en reel fare for sikkerheten i landet, og nå er det slått fast av PST, sier Sandberg.
Misbruk av ID
PST påpeker også at det er knyttet ytterligere sikkerhetsrisiko ved at mange ID-løse asylsøkere skaffer seg norske identifikasjonspapirer. Ved å få innvilget midlertidig arbeidstillatelse er det mulig å opprette lønnskonto og dermed få bankkort og kredittkort.
- Man vet og det er avdekket at mange terrorister og organisert kriminelle opererer med falske ID-papirer. Og dersom Norge blir skjent for å være en fri havn der man lett kan ordne ID som gir adgang til hele Schengen-området er det meget alvorlig og farlig for sikkerheten til både Norge og andre land. Dette forsterkes også ved at flere tusen asylsøkere forsvinner fra norske asylmottak. Ingen vet hvor disse befinner seg og hva de lever av. Det vil være helt urealistisk og tro slik mange norske politikere gjør at alle disse reiser tilbake til sine hjemmeland, forklarer Sandberg.
- Må våkne
Per Sandberg er meget bekymret og oppgitt over de andre politikerne.
- Jeg frykter dessverre at det må skje noe helt grusomt og forferdelig før de øvrige norske politikerne våkner. Når vi de senere årene har sett terror og kriminalitets utviklingen i verden så må vi som politikere tilpasse virkemidlene etter virkeligheten og ikke stikke hode ned i sanden slik de øvrige norske partier gjør, avslutter Sandberg.
