
Torsdag 19. august
OFFENSIV SATSING PÅ NYSKAPING I NÆRINGSLIVET
-Kristelig Folkeparti ønsker å fjerne investeringsavgiften på FoU-utgifter i næringslivet. Dette vil stimulere også de mindre bedriftene til å satse på nyskaping. Sammen med en stabil nasjonaløkonomi og lavere renter, vil disse tiltakene bidra til en styrket konkurranseevne i næringslivet, sa stortingsrepresentant Einar Steensnæs, nestleder i KrF på en pressekonferanse i Levanger torsdag 19/8.
-Midt-Norge representerer ett av de mest dynamiske områdene i landet vårt når det gjelder industriell nyskaping og vekst. Kristelig Folkeparti ønsker en offentlig satsing på forskning og utvikling i næringslivet. Dette vil sikre fortsatt høy verdiskaping med skiftende inntekter fra olje- og gassvirksomheten, sa Steensnæs.
Han viste også til at industriens konkurranseevne i høy grad avhenger av nyskaping og evne til å finne nye, teknologiske løsninger.
-Norsk industri ligger under gjennomsnittet for OECD-landene når det gjelder FoU. Dette vil KrF og Regjeringen gjøre noe med. Regjeringen har foreslått at det avsettes et fond på 3 milliarder kroner som skal nyttes til å sette fart på forskningen for næringslivets behov. Samtidig er det avsatt 100 mill. kr. for å utvikle nye teknologiske løsninger i petroleumssektoren, sa KrFs nestleder.
-Regjeringen har fått redusert kostnadene ved generasjonsskiftet i familiebedriftene og satset mye på å utvikle næringsrettet IT, avsluttet Steensnæs
