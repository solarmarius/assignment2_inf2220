
23.09.02
Nestleiar Liv Signe Navarsete, Sp
Kampen for livskraftige lokalsamfunn i heile landet hardnar til
- Regjeringas nedprioritering av Distrikts-Noreg krev auka innsats og nye grep. Regjeringa køyrer no ein medviten kampanje mot distrikta, seier nestleiar i Senterpartiet Liv Signe Navarsete. Utspelet frå landbruksminister Lars Sponheim i helga om å stemple distrikta som sytete er berre eit av eksempla på dette. Derfor er eg glad for at Senterpartiet sitt sentralstyre i dag har innstilt til landstyret på et nytt distriktspolitisk program for partiet, seier Navarsete.
- Senterpartiet fremjar langsiktige strategiar og tiltak for å utvikle næringsliv i heile landet. Gjennom nye grep når det gjeld skatt, velferd og næring vil Senterpartiet overføre makt og midlar frå staten til lokalsamfunna. Vi vil stimulere til nyskaping og vekst i næringslivet og sikre den enkelte sine gode velferdstenester der dei bur, seier Sp-nestleiar Navarsete.
I sentralstyrets innstilling til landsstyret ligg mellom anna konkrete forslag om:
- sterk satsing på utbygging av infrastruktur, herunder statleg medverknad til utbygging av breiband i heile landet
- å sikre tilgang på risikokapital i distrikta gjennom auka rammer for SND og oppretting av regionale fond for nyetableringar og bedriftsutvidingar i distrikta
- auke kommunane sin andel av dei totale skatteinntektene med to prosent på bekostning av statens skatteinntekter
- opne for nye måtar å organisere det lokale velferdstilbodet på, som t. d. ulike samvirkeløysingar
- innføre ei ordning tilsvarande det svenske Glesbygdsverket, som skal ha til oppgåve å arbeide for samordning og utvikling av distriktspolitikken. Ordninga skal syte for at regjeringa får eit godt avgjerdsgrunnlag i saker som har distrktspolitiske konsekvensar, delta i arbeidsgrupper og gje innspel til utgreiingar om distriktspolitikken. Vidare arbeidsoppgåver vert å utarbeide analysar av vedtak frå regjering og storting og synleggjere konsekvensar av desse for utviklinga i distrikta.
- Desse og mange andre konkrete framlegg skal landsstyret i Senterpartiet handsama på møte 12. - 13. oktober. Eg ser fram til debatt om innstillinga frå sentralstyret, seier Sp-nestleiar Liv Signe Navarsete.
