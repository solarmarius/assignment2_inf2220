
Sveio, 31. juli 2001
Inge Lønning
Vi trenger debatt om realkompetanse
VGs oppslag med undertegnede i dag kan tolkes som om Høyre ønsker å diktere universiteter og høyskoler hvilke faglige krav de skal stille for opptak. Oppslaget kan også leses som et fremstøt for å gjøre det vanskeligere å skaffe seg høyere utdanning. Ingen av delene er riktig.
Vi trenger en debatt om realkompetanse i høyere utdanning. Ansvaret for å definere hvilke forutsetninger som kreves, må ligge hos den enkelte høyskole/universitet og hos den som har ansvaret for de enkelte studieretninger. For alle høyskolestudier kreves det bedre forutsetninger enn bestått videregående skole. Informasjonen til søkerne må være slik at vi får et realistisk bilde av hvilke faglige forutsetninger som kreves. Alternativt bør enkelte fagstudier overveie egne opptaksprøver eller forkurs. Hensikten med dette er selvsagt ikke å gjøre det vanskeligere å skaffe seg høyere utdanning. Hensikten er å gi den enkelte student muligheter for å lykkes.
