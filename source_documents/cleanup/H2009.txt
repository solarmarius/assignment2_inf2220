
Torsdag 22. oktober 1992
Bondevik ut mot Europa-bevegelsens kampanje:
NORSK UTENRIKSPOLITIKK IKKE TJENT MED EF-UNIONEN
Norsk utenrikspolitikk og fredsarbeid er ikke tjent med medlemsskap i EF-unionen. Det sier Kristelig Folkepartis leder og tidligere utenriksminister, Kjell Magne Bondevik i en kommentar til Europa-bevegelsens nye annonsekampanje om EF-medlemskap. Bondevik minner om at Maastricht-avtalen om den politiske unionen i Europa, forutsetter at EF-landene skal utvikle en felles utenrikspolitikk.
Kjell Magne Bondevik synes Europa-bevegelsen er for vest-Europa-fiksert i sin argumentasjon for norsk EF-medlemskap.
-De viktigste endringene i Europa i den senere tid har ikke skjedd i Vest-Europa, men Øst- og Sentral-Europa. Kommunismen har brutt sammen som samfunnssystem, og Berlin-muren og jernteppet er falt som fysiske og symbolske størrelser. Det har gitt oss en enestående sjanse til å skape et helhetlig Europa, sier Kjell Magne Bondevik. Han legger til at dette krever en satsing på det all-europeiske samarbeidet, og på de organisasjoner og institusjoner som fremmer dette, ikke minst KSSE. Også Europa-rådet får mer og mer en all-europeisk funksjon, mens EF ikke vil kunne inkludere alle europeiske land i overskuelig framtid, poengterer KrFs leder.
-Tvert imot vil utviklingen av en union markere et skarpere skille mot det øvrige Europa fordi det mangfoldet av utenrikspolitiske forbindelseslinjer fra de ulike EF-landene som finnes idag, vil bli svekket.
Kjell Magne Bondevik sier norsk sikkerhetspolitikk ikke er tjent med at Maastricht-traktaten skal legge premissene for denne. Norge er spesielt avhengig av de transatlantiske forbindelseslinjene i sikkerhetspolitikken, som igjen hviler på det norske NATO-medlemskapet. Her spiller USA en avgjørende rolle, og representerer i realiteten en sikkerhetsgaranti for Norge.
-Det er ulike strømninger innen EF når det gjelder interessen for en felles sikkerhetspolitikk. Noen ønsker at Vestunionen skal være en "europeisk pillar" innen NATO som kan styrke alliansen totalt sett, mens andre ser på Vestunionen som en selvstendiggjøring i forhold til USA. Som EF-medlem vil Norge dermed lett kunne komme i en sikkerhetspolitisk klemme, slår Kjell Magne Bondevik fast.
Et eventuelt norsk EF-medlemskap vil også kunne medføre at Norge bindes mer opp i FN, frykter KrF-lederen. -FN behandler ikke bare øst/vest-forhold, men også nord/sør. Her har Norge ofte inntatt standpunkter til fordel for utviklingslandene, og dette, kombinert med vår høye, ubundne bistand, har gitt Norge troverdighet i den tredje verden. Norge har til tider inntatt avvikende standpunkter i forhold til andre vestlige land, og har i enkelte situasjoner vært en formidler mellom nord og sør. Denne viktige rollen kan bli ødelagt dersom Norge må føre en felles utenrikspolitikk med EF, sier Kjell Magne Bondevik, som konkluderer med at såvel norsk utenrikspolitikk som fredarbeid ikke er tjent med at Norge skulle bli en del av den europeiske unionen.
