
4.6.97:
Eli Sollied Øveraas,
YRKESAKTIVE KVINNER I UTDANNINGSPERMISJON FÅ HA RETT TIL SVANGERSKAPSPERMISJON MED LØNN!
Senterpartiet har i lengre tid fokusert på dette problemet.
Eli Sollied Øveraas har tatt dette opp i Stortingets spørretime, og daværende statsråd, G.Berget, ga positive signal om at dette ville Regjeringen følge opp.
Under behandlingen av Budsj.Innst. S nr. 2 - 1995-96, uttalte en samlet komite: «Komiteen ber Regjeringen vurdere forslag til lovendring som gir kvinner under utdanningspermisjon rett til svangerskapspermisjon med lønn.»
Eli Sollied Øveraas fra Senterpartiet er skuffet over at et slikt forslag ennå ikke er fremmet. «Kvinner må aldri komme i den situasjon at de må foreta et så umulig valg som enten å avbryte et svangerskap eller utdanningen sin,» uttaler hun.
«Det er ikke holdbart at kvinner som har lønnet utdanningspermisjon for å ta f.eks. videreutdanning, ikke blir betraktet som «yrkesaktive» i folketrygdlovens forstand, selv om de både mottar lønn og betaler skatt,» uttaler Sollied Øveraas.
«Senterpartiet kan ikke lenger vente på at Barne- og familiedepartementet skal legge frem et lovendringsforslag. Derfor vil vi fremme et forslag i Stortinget under debatten om den utdanningspolitiske redegjørelsen,» avslutter Sollied Øveraas.
