
Dato: 24. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
- GJØR SYKEHUSENE OM TIL AKSJESELSKAPER!
- Jeg har ikke sans for Regjeringens forslag på dette området, sier lederen av Stortingets sosialkomité, Fremskrittspartiets John I. Alvheim, i en kommentar til at Regjeringen anbefaler at sykehusene kan gjøres om til fylkeskommunale sykehusselskaper.
Stortingets sosialkomité behandler for tiden Odelstingsproposisjon nr. 25 1999-2000 om lov om fylkeskommunale selskaper m.m. Regjeringen anbefaler Stortinget å gå inn for at sykehusene kan gjøres om til fylkeskommunale sykehusselskaper. Dette er en ny selskapsform som krever en ny, spesiell lovgivning og som skiller seg fra dagens ordning ved at et slikt selskap har et eget styre, at de ansatte ikke er ansatt i fylkeskommunen men i selskapet og at fylkestinget er selskapsmøte som skal legge premisser og retningslinjer for selskapets drift.
- En slik ny selskapsform, der fylkestinget skal være selskapsmøte, vil ikke atskille seg fra dagens modell på de viktigste punktene. Når fylkestinget skal være selskapsmøte og bestemme alle de viktige retningslinjene for driften er det fremdeles politikerne som foretar de prioriteringene som betyr noe. Et slikt selskap vil heller ikke ha muligheten til å sette ut hele eller deler av funksjonsområder til andre selskaper dersom dette lønner seg, sier Alvheim.
- Nei. La oss ta skrittet helt ut med en gang. La oss gjøre de fylkeskommunale sykehusene om til aksjeselskaper. Pasientenes krav om bedre kvalitet, bedre organisering og større medvirkning vil øke i årene som kommer. Det stiller store krav til organiseringen av sykehusene. En fristilling av sykehusene som aksjeselskaper vil ivareta disse hensynene. Et AS vil klargjøre ansvarsforholdene internt i sykehuset og ansvaret vil bli personifisert til styret og sykehusets direktør. Ved at sykehusene blir AS vil vi også få skilt rollene som bestiller og utfører av tjenestene. Dette er uhyre viktig for å skape bedre balanse mellom tilbud og etterspørsel og kanskje det viktigste virkemiddelet for å få fjernet sykehuskøene, avslutter Alvheim, som er overbevist om at dette vil være en fornuftig modernisering av norsk helsevesen.
