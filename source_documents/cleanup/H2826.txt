
Torsdag 29. juni 1995
Kjell Magne Bondevik om regjeringssituasjonen:
Pressestoff fra Kristelig Folkeparti
ØNSKER VERKEN Å FREDE ELLER FELLE
FOR ENHVER PRIS
-Det er ikke noe mål for Kristelig Folkeparti verken å frede regjeringen for enhver pris eller å felle den for enhver pris. Skal vi være med og felle en regjering, må det være på en politisk sak som er så viktig at det forsvarer en så dramatisk handling, eller fordi det dukker opp en sak hvor regjeringen ikke aksepterer stortingsflertallets vedtak. Det sier Kristelig Folkepartis parlamentariske leder Kjell Magne Bondevik etter en stortingssesjon som endte litt mer dramatisk enn de fleste hadde regnet med.
Kjell Magne Bondevik sier selv at han aldri egentlig trodde det ville bli regjeringskrise på brevsaken, men sikker kunne han ikke være.
-Forslaget fra sentrumspartiene som et flertall i Stortinget sluttet seg til hadde ingen andre funksjoner enn å sette ord på den kritikken vi mente Stortinget burde rette mot regjeringen i en slik sak. Vi hadde ingen mulighet for å vite på forhånd hvordan regjeringen ville tolke ordlyden i forslaget. Hadde de valgt å sette hardt mot hardt, og tolke det som mistillit, ville vi hatt en regjeringskrise, og den måtte Stortinget vært voksent nok til å håndtere.
MER MAKT I "DENNE SAL"?
Kjell Magne Bondevik mener årets vårsesjon i Stortinget har vist en nasjonalforsamling med større vilje til å markere selvstendighet overfor regjeringen. Det har vært flere saker der stortingsflertallet har gjort tildels store endringer på regjeringens opplegg, og det har regjeringen akseptert. Dette er med og fører mer makt tilbake til Stortinget og det gir et opposisjonsparti større armslag, mener han.
-Stortinget har satt seg i respekt. Opposisjonspartiene har funnet hverandre i flere saker ved avslutningen av vårsesjonen, og påført Regjeringen nederlag. Dette gjelder i viktige spørsmål som helsemeldingen, nei til tvangssammenslåing av kommuner, forholdet mellom politiorganisasjonene og myndighetene, prioriteringer innenfor Revidert Nasjonalbudsjett og kritikk av Regjeringen i forholdet parti og statsforvaltning, sier KrFs parlamentariske leder. Han legger til at KrF bruker rollen som opposisjonsparti til å få størst mulig gjennomslag for våre saker. Noen ganger får man rimelig god uttelling for en slik rolle, andre ganger ikke fullt så mye.
-Men partiet er fortsatt Gros "lojale opposisjon"?
-I den forstand at vi er interessert i å medvirke til konstruktive løsninger, ja. Vi vil dessuten ha gjennomslag for mest mulig KrF-politikk. Situasjonen med en mindretalls-regjering, som har vært den vi har hatt i Norge så lenge jeg har sittet i Stortinget, med unntak av årene 1983-85, gjør at både regjeringspartier og opposisjonspartier må vise en viss disiplin.
-Viser alle opposisjonspartiene slik disiplin?
-Nei, ikke alle gjør det, svarer Kjell Magne Bondevik.
GLEDER OG SKUFFELSER
Kjell Magne Bondevik ser på styrkingen av politiet og helsevesenet som det gledeligste som har skjedd i vårsesjonen i Stortinget. Dessuten er den tidligere kirke- og undervisningsministeren glad for at forslagene om å svekke kristendomsfaget i grunnskolen og å fjerne den kristne formålsparagrafen for barnehagene ble slått kraftig tilbake.
På kontoen for skuffelser plasserer han at stortingsflertallet har presset gjennom obligatorisk skolestart for 6-åringer.
-Dette er en reform som vil koste flere milliarder, og det i en situasjon der kommunene ikke har penger til helsetjenester og eldreomsorg. Jeg registrerer at både Senterpartiet og Høyre har hjulpet regjeringen med denne saken, Senterpartiet ved å sikre flertall for det pedagogiske opplegget, Høyre ved å sikre flertall for økonomien, sier han.
-Hva blir de viktigste sakene for KrF framover?
-Budsjettet for 1996, selvfølgelig. Dessuten venter vi spent på regjeringens bebudede abortmelding. Av saker som alt er kommet til Stortinget, vil arbeidet med velferdsmeldingen og klimameldingen være viktig. I året for kristningsjubileet har dessuten Stortinget fått et forslag til ny kirkelov til behandling, der Jon Lilletun er saksordfører, sier Kjell Magne Bondevik.
BILL.MRK "PERSONLIG"
I et sommerintervju må man ta med det "klassiske", ofte latterliggjorte spørsmålet: Hvordan føles det ikke å være partileder?
-Deilig! svarer partilederen gjennom de 12 siste årene spontant. -Det gir litt mindre ansvar og dermed litt mindre mediapress, og det gir noen færre møter. Dermed gir det også muligheter for en litt lenger ferie. Men det er fremdeles nok av oppgaver, og situasjonen er altså omtrent som jeg hadde forventet.
-KrF har fått kvinnelig partileder og de norske jentene klarte det gutta aldri var i nærheten av, nemlig å vinne fotball-VM. Tyder det på at en ny tidsalder er i emning?
-Hverdagen kommer nok for jentene også......
Svaret kommer med et lite smil.
-Det hele jevner seg ut over tid. Kanskje virker dette skjerpende på mennene både i fotball og politikk, sier Kjell Magne Bondevik til slutt (KrF-Press/NPE).
