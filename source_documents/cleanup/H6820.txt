
3. mars 2003
Arbeiderpartiets sentralstyre
Regjeringen må gi støtte til humanitær bistand i Irak nå
Situasjonen for sivilbefolkningen i Irak er kritisk. En humanitær katastrofe kan bli resultatet dersom det bryter ut krig. Det kan også oppstå store flyktningstrømmer.
Det foregår nå en omfattende militær styrkeoppbygging i Iraks nærområder. De militære forbredelsene til krig gjør det uansvarlig å ikke forberede en humanitær innsats.
Arbeiderpartiet mener at vi allerede nå må gi betydelig humanitær bistand for å forhindre unødvendige lidelser for sivilbefolkningen. Norge må, sammen med FN, norske og internasjonale humanitære organisasjoner, starte dette arbeidet.
Arbeiderpartiet ber Regjeringen øke den økonomiske støtten til humanitær bistand i Irak. Særlig mener vi norske frivillige organisasjoner må settes i stand til å utvikle en humanitær beredskap. Regjeringen må også bidra til å sette søkelys på den humanitære situasjonen i Irak i internasjonale fora.
Enstemmig uttalelse fra Arbeiderpartiets sentralstyre 3. mars 2003
