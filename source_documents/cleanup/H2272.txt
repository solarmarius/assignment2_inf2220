
Onsdag 20. oktober 1993
Parlamentarisk leder Kjell Magne Bondevik (KrF):
MANGLENDE FELLESNORMER FOR INDIVIDUALETIKKEN
- DET MODERNE SOSIALDEMOKRATIS STØRSTE SVAKHET
Det modernes sosialdemokratis største svakhet er at man har lagt for liten vekt på behovet for mest mulig felles normer for individualetikken. Dette har svekket grunn-laget for det velferdssamfunnet Arbeiderpartiet har villet bygge, og vi har fått et samfunn der mange "tar seg til rette". Et fellesskap forutsetter normer for relasjoner mellom mennesker. Skal et fellesskap fungere, må forholdet mellom individene fungere. Det sa Kristelig Folkepartis parlamentariske leder Kjell Magne Bondevik i trontaledebatten onsdag.
Bondevik tok opp den invitten til ideologisk debatt som Arbeiderpartiets leder Thorbjørn Jagland har kastet fram, og sa seg enig i at det er klare fellestrekk mellom den kristne nestekjærligheten som KrF legger til grunn, og den solidaritet og det brorskap som Arbeiderpartiet legger til grunn.
-Vi ser idag en mangel på forståelse for ansvar, felles normer og samvirke mellom mennesker, en mangel på forståelse for de grunnleggende forutsetninger for et fellesskap. Vi ser hvordan individualetiske problemer undergraver fellesskapet og samfunns-økonomien gjennom skatteunndragelser, svart arbeid, omsorgssvikt, rusmisbruk, vold og kriminalitet, sa Kjell Magne Bondevik. Han la til at mangelen på forståelse av sammen-hengen mellom sosialetikk og individualetikk har slått ut i Arbeiderpartiets holdning til viktige verdispørsmål som abortsak, bio- og genteknologi og familiepolitikken.
-Fronten mot liberalismen må slå ut i økonomisk politikk, men også i forhold til verdiliberalismen, sa Bondevik, som oppfordret til en ny debatt om forholdet mellom frihet og normer, individualisme og fellesskap.
