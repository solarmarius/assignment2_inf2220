
torsdag 7. juni 2001 21:30:08
- Seier for forskningen
Den norske forskningsinnsatsen har fått et betydelig løft i innstillingen til Revidert nasjonalbudsjett som ble avgitt i Stortinget i kveld. - Venstre og sentrumspartiene har fått gjennomslag for 100 millioner kroner i friske midler til økt forskning ved universitetene. Dette skal blant annet brukes til gå til å opprette 50 nye rekrutteringsstillinger på universitetene samt bidra til å rette opp underfinansieringen av eksisterende stillinger. Dette vil være med å bidra til en helt nødvendig heving av den norske forskningsinnsatsen, sier Venstres finanspolitiske talsmann Terje Johansen.
Det er også flertall for forslaget fra Hervik- utvalget om skattefradrag til økt forskningsinnsats i næringslivet. Flertallet i finanskomiteen bestående av alle partier bortsett fra Arbeiderpartiet ber Regjeringen innføre en ordning med skattefradrag for bedriftenes utgifter til forskning og utvikling, i tråd med forslaget fra flertallet i Hervik-utvalget.
- Oppfølging av Hervik- utvalget er en stor seier for næringsrettet forskning i Norge. Dette vil være et viktig bidrag for å heve den norske forskningsinnsatsen til minst gjennomsnittlig OECD- nivå innen 2005, sier Terje Johansen.
