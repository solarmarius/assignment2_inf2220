
Dato: 3. mai 2005
Formann i FrP, Carl I. Hagen
Hagen krever avklaring fra Høyre
- Jeg forventer at Høyres landsmøte tar ansvar og uttrykker vilje - dersom valgresultatet gir grunnlag for det - til å forhandle om et mulig ikke-sosialistisk regjeringsalternativ som har et avklart flertall bak seg i Stortinget, sier FrP - formann Carl I Hagen.
- Det innebærer selvsagt også at Høyre må innrømme at et slikt regjeringsalternativ ikke er realistisk uten at FrP på en eller annen måte er med på laget, presiserer han.
- Bidrar til regjeringsskifte
- Skal det i det hele tatt være håp om å danne et realistisk alternativ til de rød-grønne partiene, så avhenger dette av at blant annet Høyre i alle fall utrykker vilje til å forsøke å komme til enighet med FrP. Det er direkte uansvarlig av Høyre dersom de kun fortsetter å se på FrP som nyttig stemmekveg, og ikke en reell samarbeidspartner.
Hagen mener Erna Solberg og ledelsen i Høyre gjør seg delaktige i en rød-grønn valgseier dersom de ikke snur i synet på FrP. -Det er i grunnen nesten utrolig at de ikke engang er villige til å sette seg ned å forsøke å snakke med FrP. Med en slik holdning er det ingen tvil om at de i selv i så fall bidrar til å gi Stoltenberg & Co regjeringsmakten til høsten.
- Arrogante Solberg
- Dessuten er det nesten litt arrogant av Erna Solberg når hun i dag i et intervju sier at Høyre mer enn gjerne tar regjeringsansvar alene eller sammen med KrF, og tydeligvis forventer FrPs klare støtte uansett hva som skjer.
- Vi i FrP begynner nå å bli lei av å bli behandlet nærmest som politiskspedalske av lederne for de ulike regjeringspartiene, og jeg håper derfor at landsmøte i Høyre uttrykker en annen samarbeidsvilje overfor FrP enn det Erna Solberg og resten av Høyres ledelse så langt legger for dagen, avslutter Hagen.
