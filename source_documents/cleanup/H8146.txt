
19.02.2004
FREMSKRITTSPARTIETS STORTINGSGRUPPE
Arne Sortevik, skolepolitisk talsmann i FrP
- Skolen er for bedagelig!
- Det er gledelig at Oslo kommune gjennomfører en brukerundersøkelse i skolen. Denne avdekker at Oslo- elevene ønsker større utfordringer. Skolen har blitt for bedagelig, med korte dager, mye ferie og lite krav, sier Arne Sortevik, skolepolitisk talsmann for FrP.
- De fleste liker at det stilles krav til dem, og barn er ikke noe unntak i så måte. Det er på høy tid at det gis mer utfordringer i skolen, og at det arbeides med holdninger. Vi er som nasjon avhengig av en god skole for å kunne konkurrere i et internasjonalt samfunn der kunnskaps- og kapitalintensive arbeidsplasser blir stadig viktigere for i-landene. Da kan vi ikke ha en skole som er bedagelig og ikke stiller krav til elevene, sier Sortevik.
- Norske elever bruker lite tid på undervisning sammenlignet med elever i en del andre land viste nylig en OECD-rapport. I tillegg er det svært gunstige ferieordninger. Jeg skjønner ikke hvorfor en skal bryte av undervisningen med høst- og vinterferier. Disse burde avskaffes og tiden må brukes til mer undervisning. Jeg ser med tilfredshet på at også Høyres Inge Lønning har samme oppfatning som meg på dette området, og håper han vil ta opp dette i sitt parti, sier Sortevik videre.
- Skolen må gi utfordringer til alle elever, og den måten dette er lagt opp på Lambertseter skole med differensiert undervisning på flere nivåer, høres spennende ut. Jeg håper Oslo kommune går i spissen for å få på plass begynneropplæringen i lesing, skriving og matematikk. Elevene skal gå på skolen fra dag en, avslutter Arne Sortevik.
