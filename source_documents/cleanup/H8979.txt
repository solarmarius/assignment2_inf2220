
9.02.2005
ARBEIDERPARTIETS STORTINGSGRUPPE
Stortingsrepresentant Trond Giske, leder Aps kulturfraksjon
- Arbeiderpartiet går inn for statsgaranti til OL Tromsø
Arbeiderpartiet vedtok onsdag ettermiddag å gå inn for Tromsø som vertsby for de olympiske vinterlekene og Paralympics i 2014. - Vi er i motsetning til Regjeringen enige om å gi en statsgaranti for at Tromsø 2014 AS skal kunne gjennomføre arrangementet, sier en fornøyd Trond Giske som har stor tro på prosjektet. Han legger vekt på at dette kommer til å bli spennende leker i et arktisk landskap. - Lekene vil foregå innenfor et konsentrert område, noe som vil gjøre OL-lekene svært publikumsvennlig og til et spektakulært og fantastisk arrangement - helt ulikt andre vinter-OL.
- OL i Tromsø vil være et stort og positivt løft for norsk idrett. Lekene vil etter Aps mening føre til økt profilering og rekruttering innen idretten. Dessuten vil det bli bygd nye anlegg i Nord-Norge bl a ishaller som igjen vil styrke breddeidretten, og være med å gi flere toppidrettsutøvere, sier Giske som legger vekt på at Paralympics vil gi økt fokus og satsing på idrett for funksjonshemmede.
Økt verdiskaping langs kysten
I sin beslutning om å si ja til Tromsø har Arbeiderpartiet satt fokus på hva vinterlekene vil medføre av ny giv, nytenking og innovasjon ved at Universitet, høgskoler og forskningsmiljøer trekkes aktivt med i næringslivssatsingen. - OL vil føre til nye arbeidsplasser og kan bli en motor i regional utvikling og verdiskaping i nordområdene. Reiselivsnæringen i landsdelen vil gjøres mer attraktivt for turistene og OL er en flott anledning til å markedsføre Norge i utlandet, sier Trond Giske som håper Regjeringen og Fremskrittspartiet også ser hvilke muligheter det ligger i å legge vinterlekene i 2014 til Tromsø.
