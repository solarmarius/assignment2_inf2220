
Politisk uttalelse fra Venstres landsmøte, vedtatt 28/3-04
Venstre
Pressemelding fra Venstres landsmøte 26.-28. mars 2004 på Hamar
Ny giv i kulturpolitikken
Venstre vil ha ein ny giv i arbeidet for ein kulturell infrastruktur i Noreg.
For å betre den kulturelle infrastrukturen er det avgjerande med finansiering av lokale og regionale kulturbygg, statleg engasjement for kulturinstitusjonar i regionane, styrking av kulturminnevernet og finansiering av kulturaktivitetar.
Det er eit nasjonalt ansvar å ta vare på kulturarven og kulturminna våre. Dette må gjerast gjennom å stille krav til handverkskompetansen og målretta løyvingar til dette arbeidet.
Å bygge eit idrettsanlegg og eit kulturbygg bør utløyse likeverdige tilskot frå spelemiddeloverskotet. I dag er det ei svært uheldig forskjellbehandling som gjer det langt vanskelegare å bygge og halde vedlike eit lite eller stort kulturbygg enn eit tilsvarande idrettsanlegg. Venstre meiner at vi må legge til rette for ein sterk opptrappingsplan for finansiering av kulturbygg.
Ei likeverdig tilskotsordning mellom ulike typer bygg og anlegg vil gi reelle val. Dette vil gjere det lettare å få eit fruktbart samspel i spleiselag mellom frivillige krefter, det offentlege og næringslivet i finansiering av bygging og drift av kulturbygga, bygt på lokale løysingar.
Venstre meiner at kulturlivet treng og fortener gode stader å vere, eigna lokale både til å øve inn og utøve kultur. Ein føresetnad for eit yrande, mangfaldig og kvalitativt kulturliv er kulturelle møteplassar både for profesjonelle og frivillige.
Det gjel ikkje minst alle dei barn og unge som til dømes er med i amatørteatergrupper, frie grupper, skulekorps, spelar i band , går i kulturskular, besøker biblioteket, dansar, arbeider med bildande kunst, og alle andre kulturytringar.
For å kunne realisere intensjonane og satsingane i kulturmeldinga, er vi avhengige av å legge til rette for desse kulturelle møteplassane for både unge og eldre og for aktivitetar på tvers av generasjonar og kulturuttrykk.
Kultur har ein verdi i seg sjølv og kultursatsing er viktig i utvikling av alle lokalsamfunn. Ein dynamisk og pulserande kultursektor er eit uunnverleg aktivum. Kultursektoren er kjelde til inspirasjon, kreativitet, kunnskap og opplevingar for alle. Det er eit viktig mål for Venstre å gi betre vilkår for finansiering av kulturaktivitetar. Eit attraktivt kulturliv er ei drivkraft i eit velfungerande næringsliv.
Venstre vil at barn og unge skal få møte kulturarven, det fleirkulturelle, den nyskapande og grensesprengande kulturen, stimulere eigenaktivitet og opplæring, få arenaer for unge utøvarar og møte med kunst og kultur på høgt nivå. Dette vil vi legge grunnlaget for mellom anna i eit rikt lokalt kulturliv, kulturskolane, Frifond og Den kulturelle skolesekken. Kultur og estetiske fag er ein sjølvsagt del av allmennutdanninga.
