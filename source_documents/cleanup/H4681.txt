
3. februar 2000
Grethe G. Fossum
- Korrektiv til den kommersielle underholdningsindustrien
Stortinget behandlet torsdag et forslag fra Fremskrittspartiets Per Sandberg og Per Roar Bredvold om en bedre samordning i de offentlige virkemidler innen kultur. Grethe G. Fossum var sterkt kritisk til forslaget, fordi det har som utgangspunkt at det offentlige i dag bevilger for store beløp til kultur.
- Hvis en slår sammen det kulturdepartementet og alle andre departement bevilger til kultur, vil dette utgjøre et svært lite veiprosjekt, hvis pengene skulle brukes på samferdsel, sa Fossum. Hun mente at hensikten med forslaget fra Fremskrittsparti-representantene er å slippe å behandle et vrient politisk område for Fremskrittspartiet, nemlig kultur.
- I budsjettet for år 2000 har de halvert kulturmidlene, og fordi vi har de budsjettrutinene vi har, har de vært nødt til å vise fram sin manglende kulturpolitiske helhetstenkning, sa hun.
Forslaget bygger på en markedsliberalistisk kulturoppfatning hvor den enkeltes ønsker og behov skal styre kulturtilbudet. Men allerede i Stortingsmelding nr. 61 - Kultur i tiden, slo man fast at kulturpolitikk skulle være sektor-overgripende. Det betyr at mange departement, alle kommunene og alle fylkeskommunene må ta et selvstendig kulturansvar.
- Naturligvis var ikke Frp enig i den sektor-overgripende modellen som man la opp til i Kultur i tiden, men når har Frp noen sinne vært enig i kulturpolitikken? Jeg synes dette er et forslag som ikke viser vilje til å få mer kultur for pengene, men en vilje til å skjære ned på allerede svært få ressurser innenfor kultursektoren, sa Fossum.
Fossum pekte på at de ulike forvaltningsnivåene må ta ansvar for kultur på sine områder, slik Kirke-, utdannings- og forskningsdepartementet tar ansvar for musikkskolene og Miljødepartementet tar ansvar for Riksantikvaren og kulturminnevern. Også fylkeskommuner og kommuner utfører viktige kulturoppgaver innenfor den nasjonale kulturpolitikken der staten har hovedansvaret, understreket hun.
- Jeg skjønner ikke at Frp tør - i en utvikling hvor ny kommunikasjonsteknologi øker nettopp behovet for en nasjonal kulturpolitikk. Kulturpolitikken må være et korrektiv til den kommersielle underholdningsindustrien, fordi vi gjennom det kan sikre kvalitet og tilgjengelighet for alle. Et kulturfiendtlig parti som Frp vil gjøre et lite land som Norge, og med et så lite språkområde som vi har, åpent for all mulig påvirkning fra utlandet uten at vi har den kulturpolitiske bevisstheten som et lite land bør ha, sa hun.
