
28. oktober 1999
Torstein Rudihagen
- Norge trenger IT- og kunnskapssenter på Fornebu
- Målet er å skape et nasjonalt IT- og kunnskapssenter av internasjonal verdi gjennom et samspill mellom internasjonale, nasjonale og lokale miljøer. En kunnskapsintensiv næring blir knyttet opp mot våre universiteter og høyskoler, og gjennom nettbasert utdanning skal kompetansetilbudet styrkes over hele landet. Dette er hovedkonklusjonen i innstillingen fra Næringskomiteen på Stortinget om IT- og kunnskapssenter på Fornebu, en innstilling som Arbeiderpartiet stiller seg bak. Innstillingen ble avgitt torsdag 28. oktober 1999. Her følger pressemeldingen fra saksordfører Torstein Rudihagen:
For Arbeiderpartiet har det vært helt avgjørende i denne saken at Norge trenger 200.000 nye arbeidsplasser de nærmeste åra. Krisen i verftsindustrien viser hvor sårbart vårt næringsliv er og understreker behovet for nyskaping. Vi vet at stadig flere arbeidsplasser må bygges på kunnskap. Derfor må det som aldri før satses på forskning og på et mer fruktbart samarbeid mellom forskning, utdanning og næringsliv. Og vi må satse i forkant og ikke vente på at problemer oppstår i vår tradisjonelle industri. Det er grunnen til at Arbeiderpartiet har gått så sterkt inn for at det etableres et IT- og kunnskapssenter på Fornebu.
Og det haster. Svenskene og danskene får sitt Øresund-senter, og vi kan ikke sitte og vente på at noe skal skje. Da blir vi bare et filial-land. Vi trenger en offensiv næringspolitisk satsing, og i den sammenhengen blir IT- og kunnskapssenter på Fornebu uhyre viktig. Dette blir viktig ikke bare for det som skal skje i dette senteret, men også for å utvikle arbeidsplasser i andre kunnskapsmiljøer rundt om i landet.
I Næringskomiteens behandling av senteret går Arbeiderpartiet inn for at staten skal delta aktivt med å realisere visjonene om et IT-kunnskapssenter. Dette skal skje gjennom tilrettelegging av areal og ikke minst gjennom deltaking i et felles selskap sammen med private aktører. Regjeringen åpner for at det kan dannes to selskaper på Fornebu, ett som skal drive kunnskapssenteret og ett som skal drive med eiendom.
Arbeiderpartiet mener at det bør være ett felles eierselskap for det aktuelle området. Vi vil ha ett selskap som er sterkt nok til å gjennomføre visjonen om et internasjonalt senter. Med ett felles eierselskap vil en unngå at noen sitter og forvalter deler av senteret som et rent eiendomsprosjekt uten å ta del i fellesutgiftene. En risikerer at staten deltar utelukkende på den kostnadskrevende delen, mens de private eier selskapet der det er lettest å tjene penger.
Videre vil Arbeiderpartiet at statens eierandel må være tilstrekkelig stor til å få kontroll med at visjonen bak senteret blir fulgt opp, til det beste for samfunnet. Arbeiderpartiet foreslår derfor at staten går inn med verdier tilsvarende statens eiendommer på området. Regjeringen har foreslått en vesentlig lavere statlig andel. Ved å øke statens eierandeler vil også staten få en større andel av den verdiskaping som vil komme av senteret, hvis staten på et senere tidspunkt velger å selge seg ut av selskapet. Tiden er nå inne for å styrke både statlig og nasjonalt eierskap, ikke å svekke det.
