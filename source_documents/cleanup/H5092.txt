
Oslo, 3. september 2001
Per-Kristian Foss
Mer skremselspropaganda fra LO
I en pressemelding ber LOs sjeføkonom, Stein Reegård, om Høyres hjelp til å finne feilen i Jaglands påstander om Høyre og AFP-ordningen i debatten med Jan Petersen på TV2 torsdag kveld. Hjelp skal han få!
Jaglands påstander er åpenbart basert på regnestykker LO har gjort som ledd i sin svartmalingskampanje av Høyres velferdspolitikk. LOs notat om Høyres syn på AFP-ordningen må sees som et utrykk for at LO for tiden fungerer som et overivrig valgkampsekretariat for Arbeiderpartiet.
I motsetning til LO ønsker Høyre mulighet til tidligpensjon for alle, innenfor rammen av folketrygden. På tross av at staten yter betydelige bidrag til AFP-ordningen, gir den ikke alle arbeidstagerne de samme rettigheter. Derfor vil det være mer rettferdig med en tidligpensjonsordning i folketrygden, som gjelder alle - ikke bare offentlig ansatte og Reegårds medlemmer. I dag er det mange slitne eldre arbeidstakere som står utenfor AFP-ordningen, uten mulighet til førtidspensjon. Det ser dessverre ut til å bekymre verken Jagland eller LO.
Høyre har tatt til orde for en omlegging av pensjonssystemet som gir mulighet til mer fleksibel pensjonering for alle, og som oppmuntrer til å stå lenger i arbeid. I innstillingen til velferdsmeldingen, sto Arbeiderpartiet, Høyre og Frp sammen om å få utredet en slik ordning:
"Et annet flertall, medlemmene fra Arbeiderpartiet, Høyre og Fremskrittspartiet, vil peke på at målet er å stimulere til høyere snarere enn lavere gjennomsnittlig pensjoneringsalder. Dette flertallet ber Regjeringen utrede alternativer for mer fleksible pensjonsordninger for personer i alderen 64-70 år. Folketrygdens pensjonsalder på 67 år skal fortsatt være den normale pensjonsalderen. Et alternativ kan for eksempel utformes slik at den gir høyere pensjon ved lang yrkeskarriere og sent uttak, og lavere pensjon ved tidlig uttak og kort yrkeskarriere. Alternativene bør ikke føre til merutgifter for folketrygden."
Olsen-utvalgets forslag er resultatet av denne anmodningen.
LOs beregninger baserer seg på egne skremmebilder av Høyres politikk, og feilaktige oppfatninger av Olsen-utvalgets innstilling:
1. Høyre har aldri lagt frem noen forslag om hvordan detaljene i en fleksibel pensjonsordning skal se ut. Høyre har heller ikke bundet seg til detaljene i Olsen-utvalgets innstilling, men stått fast ved grunnprinsippene bak utredningen.
2. Olsen-utvalget har foreslått en endring av tilleggspensjonene. Jaglands påstand om at en arbeidstager med 300.000 kroner i årsinntekt kan tape 50.000 kroner, forutsetter derimot en avkorting av hele alderspensjonen. Dette beløpet er dermed uansett feil.
3. Innføring av en ordning med fleksibel pensjonering for alle vil ikke ha konsekvenser for dem som i dag mottar AFP-pensjon. Når Jagland antyder at dagens AFP-pensjonister vil få redusert pensjon, er det dermed et skremmebilde uten forankring i forslag fremsatt i Stortinget eller Høyres program.
