
Stortinget, 10. oktober 2001
Jan Petersen
Stoltenberg uten kurs
Dagens trontale bærer preg av en Regjering som mangler kraft til å prioritere. Talen er en oppsummering av valgløfter, med en rekke utgiftsforslag. Regjeringen er uklar både på hva som skal gjennomføres i det kommende år, og på virkemidlene for å realisere løftene. Det er tydelig at Arbeiderparti-regjeringen ikke er i stand til å gjennomføre det politiske kursskifte velgerne ønsker. Det mest positive er at Stoltenberg-regjeringen tar på alvor trusselen terrorangrepet på USA representerer for Norge, og løfter frem dette innledningsvis i talen.
Regjeringen legger inn Stoltenbergs slagord fra valgkampen om å skape og dele, men som i valgkampen er dette en festtaleinnledning. Den følges kun opp av tiltak for å fordele, mens verdiskapningen stort sett glimrer med sitt fravær i resten av innholdet. Statsbudsjettet som legges frem i morgen vil vise de reelle prioriteringene i det kommende år, men signalene fra trontalen tyder på at det blir et budsjett mer preget av snubletråder for en ny Regjering enn av en oppskrift for en god økonomisk utvikling i landet.
I oppfølgingen av sikkerhetsutfordringene for landet er det som nevnt positivt at Regjeringen mener Norge må ta del i arbeidet mot internasjonal terrorisme. Høyre er likeså fornøyd med at det signaliseres en oppfølging av Sårbarhetsutvalgets innstilling. Formuleringene om endringer i Forsvaret er imidlertid svært bekymringsfulle. Regjeringen bekrefter ikke at den har vilje til å følge opp den forsvarsstruktur Stortinget vedtok i vår med nødvendige bevilgninger.
I tillegg til et vell av kostnadskrevende formuleringer, begir Regjeringen seg også ut på noen korstog som verken kan lykkes eller bør lykkes. Det varsles en plan for å "jevne ut ulikheter i helsetilstanden i befolkningen" i stedet for å bedre tilstanden for mennesker med dårlig helse. Det varsles en ny familiepolitikk ut fra endrete familiemønstre ­ ikke med det perspektiv som Høyre legger til grunn: barnas egne behov.
