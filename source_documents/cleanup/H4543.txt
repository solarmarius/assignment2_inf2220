
20. april 1998
Sentralstyret
Mer miljø med kvotehandel
Uttalelse fra Arbeiderpartiets sentralstyre, 20. april 1998, om industrien og Kyoto-avtalen
Drivhuseffekten er en av de mest alvorlige miljøtruslene verden står overfor. Arbeiderpartiets sentralstyre er glad for at vi har fått en internasjonal avtale - Kyoto-avtalen - som et første skritt for å begrense utslippene av klimagasser.
Det er i tråd med det Arbeiderpartiet hele tiden har stått for at landene i fellesskap kan gjennomføre utslippsreduksjoner der man får størst reduksjon for innsatsen. Kyoto-avtalen åpner for dette gjennom felles gjennomføring og handel med utslippskvoter. Dette gjør det mulig å få til større utslippsreduksjoner enn dersom man utelukkende skulle basere seg på at landene gjennomførte tiltak hver for seg.
Norge må oppfylle sine forpliktelser i Kyoto-avtalen. Ingen deler av norsk økonomi kan være fritatt for å gi sitt bidrag til å begrense de norske utslippene av klimagasser. Prosessindustrien har stor betydning for bosetting og arbeidsplasser i distriktene. Avgifter som fører til at denne industrien flyttes til andre land uten at de totale utslippene reduseres er derfor både dårlig miljøpolitikk og dårlig distrikts- og sysselsettingspolitikk.
Arbeiderpartiets faggruppe på miljø har pekt på flere muligheter til å redusere utslippene også fra prosessindustrien. Arbeiderpartiets sentralstyre mener industrien bør bidra gjennom at det fastsettes utslippskvoter som sikrer reduksjoner i utslippene.
Et system med utslippskvoter innebærer at staten fastsetter en samlet ramme for utslippene fra de næringene som er med i ordningen. Innenfor denne rammen tildeler myndighetene kvoter til den enkelte bedrift. Bedriftene kan kjøpe og selge kvoter. De som selger kvoter må redusere mer, mens de som kjøper kvoter kan redusere mindre. Uansett skal de samlede utslippene holdes innenfor de fastlagte rammene.
De viktigste fordelene med et kvotesystem er:
1. Et system med kvotehandel gir større sikkerhet for at vi klarer å redusere utslippene i henhold til målsettingene, fordi kvotene setter et samlet tak på utslippene fra de næringene som omfattes av ordningen. Avgifter gir mindre sikkerhet for hvor store utslippsbegrensningene faktisk blir.
2. Ordningen gjør utslippsreduksjonene kostnadseffektive, det vil si at vi får størst mulig reduksjoner til lavest mulig kostnader. Dermed kan vi påta oss mer ambisiøse utslippsforpliktelser enn om vi velger mer kostnadskrevende tiltak. Et system med utslippskvoter for industrien, kombinert med avgifter for andre deler av norsk økonomi, vil være mer kostnadseffektivt enn en ordning med differensierte avgifter og ulike unntaksordninger, slik det kan se ut til at regjeringen Bondevik vil foreslå.
3. Utslippskvoter innebærer at forurenser betaler. Forurenser betaler for rensetiltak eller for kjøp av kvoter. Et system med avgift innebærer at bedrifter betaler både rensekostnader og avgift for de utslippene som gjenstår etter at det er innført rensetiltak. For nøyaktig den samme utslippsreduksjonen blir det dermed vesentlig billigere for bedriftene med kvoter enn med avgifter. Dette styrker bedriftenes konkurransekraft og gjør det lettere for myndighetene å fastsette strengere utslippskrav. Kvotesystemet reduserer også faren for at noen bedrifter rammes urimelig hardt og at produksjonen på lengre sikt flyttes til land som ikke har like strenge utslippskrav som Norge, noe som kan øke de totale utslippene.
4. Et norsk system for utslippskvoter vil gjøre det lettere for norske bedrifter å delta i et eventuelt internasjonalt regime for kvotehandel og felles gjennomføring, slik det legges opp til i Kyoto-avtalen.
Arbeiderpartiets sentralstyre mener at et kvotesystem bør omfatte de industrielle virksomhetene som i dag ikke er ilagt CO2-avgift. Dette gjelder blant annet metallindustrien, produksjon av sement og leca, samt gass til industriell virksomhet og energiproduksjon.
