
Torsdag 24. september 1992
Britt Harkestad (KrF) om fosterhjemssak i Drammen:
UHOLDBART AT TRO OG SUNNE VANER SKAL DISKVALIFISERE
Enslige, samboere og fraskilte blir godkjent som fosterforeldre fort vekk, men i Drammen har en adventistfamilie blitt nektet godkjennelse som fosterhjem fordi familien etter sigende "lever annerledes enn svært mange andre". Dette vitner om en intoleranse som er helt uakseptabel, mener stortingsrepresentant Britt Harkestad (KrF, Hordaland). Britt Harkestad er selv utdannet som spesialpedagog, og har arbeidet som saksbehandler ved fosterhjemsplasseringer.
Det er et oppslag i avisa Vårt Land torsdag som har fått KrF-representanten til å rykke ut. Der fortelles det om ekteparet Inger og Ulf Korsmo fra Drammen, som fikk avslag på sin søknad om å bli godkjent som fosterhjem fordi de "tilhører et trossamfunn som må regnes som en minoritet", og fordi troen pålegger dem en levemåte som er "annerledes enn svært mange andre", som det heter i brevet fra Barnevernseksjonen i Buskerud fylkeskommune.
-Dersom den behandlingen familien Korsmo har vært utsatt for er riktig referert, vitner det både om liten toleranseevne og lavt kunnskapsnivå fra saksbehandlernes side, sier hun, og legger til at dersom resonnementet om at folk som "lever annerledes enn svært mange andre" skal følges fullt ut, må det bety at ingen som er vegetarianere kan bli godkjent som fosterfamilier i Drammen kommune.
-Når en av saksbehandlerne ved hjembesøk nærmest "kryssforhører" ekteparets egne barn for å finne ut om disse har det spesielt strengt hjemme, virker det som om hun er mer opptatt av å få bekreftet egne fordommer, enn av å gjøre en faglig forsvarlig jobb, sier Britt Harkestad.
-De fine formuleringene i brevet som familien fikk fra fosterhjemskonsulenten klarer ikke å dekke over at det er familiens kristne tro som er det egentlige problemet. Det skulle ha vært interessant å se reaksjonene dersom problemstillingen hadde vært omvendt, og en fosterfamilie var blitt nektet godkjennelse fordi de ikke var kristne, sier Britt Harkestad.
-Slik ekteparet Korsmo blir presentert i Vårt Lands reportasje, oppfatter jeg den som en meget ressurssterk familie, og svært velegnet til å ta hånd om et barn i en vanskelig livssituasjon, konkluderer KrF-representanten.
