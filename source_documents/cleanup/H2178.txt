
Torsdag 11. mars 1993
Stortingsrepresentant Odd Holten (KrF):
FORUTSETTER AT HALDEN FÅR DEKKET
ØSTERBO-KOSTNADER
Jeg forutsetter at Halden kommune vil få dekket de kostnadene kommunen har hatt som tidligere vertskommune for den sentrale HVPU-institusjonen Østerbo. Det var en forutsetning for HVPU-reformen at den ikke skulle påføre kommunene ekstra økonomiske byrder, og Halden kommune har krav på en viss forutsigbarhet når det gjelder de økonomiske sidene ved reformen. Det sier stortingsrepresentant Odd Holten, som tok opp denne saken med sosialminister Grete Knutsen i Stortingets spørretime onsdag.
Sosialministeren sa i sitt svar at det aldri hadde vært meningen at alle de 33 kommunene som kommer inn under ordningen med vertskommunetilskudd hadde krav på slike midler, og i 1992 var det bare kommuner som hadde spesielt dårlig økonomi som fikk slike tilskudd. Grete Knutsen berømmet Halden for å ha vist en på alle måter solidarisk holdning til sine HVPU-klienter, og la til at departementet er i dialog med Halden kommune i denne saken. Hun kom ikke nærmere inn på hva dialogen går ut på.
På en direkte utfordring fra Odd Holten om garantier om sikre rammer innenfor de tiltak som skal til overfor psykisk utviklingshemmede, svarte statråden at de kommuner som har fått godkjenning som vertskommuner, vil ha en forutsigbar økonomi i tillegg til sitt rammetilskudd. Hun la til at de framtidige ordningene også vil være avhengig av den solidaritet Stortinget til enhver tid viser overfor mennesker med psykisk utviklingshemming.
