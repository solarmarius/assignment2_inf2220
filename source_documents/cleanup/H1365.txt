
Dato: 16. juni 1999
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik, (FrP)
RAPPORT OM MAMMOGRAFI GIR FRP RETT!
Kreftregisteret har nå lagt frem en rapport som viser at 200 kvinner kan reddes fra å dø av brystkreft hvert år dersom kvinner går til mammografiundersøkelse. Dette er basert på en undersøkelse med utgangspunkt i den store prosjektet der kvinner mellom 50 og 69 år har vært undersøkt for brystkreft.
- Jeg er glad for at resultatene av denne undersøkelsen nå er kommet på bordet, sier stortingsrepresentant Harald T. Nesvik fra FrP i en kommentar. Han fremmet i februar i fjor et forslag i Stortinget om at tilbudet om mammografiscreening skulle gjelde kvinner over hele landet. Forslaget ble vedtatt av et stort flertall i Stortinget.
- Pr. i dag er det bare 13 fylker som kan gi dette tilbudet til sine kvinnelige innbyggere, sier Nesvik. - Dette er ikke godt nok. Vi kan ikke fortsette å forskjellsbehandle kvinner på bakgrunn av hvilket fylke de bor i, fortsetter Nesvik, som mener at Regjeringen nå må sørge for at det blir satt fart på utbyggingen av dette tilbudet.
- Vi kan ikke overse det faktum at så mange kvinneliv kan reddes hvert år dersom vi setter inn de ressursser som trengs. Nå viser Kreftregisterets undersøkelse at vi hadde rett i det som var bakgrunnen for vårt forslag i fjor, nemlig at av de mer enn 750 kvinner som dør hvert år av brystkreft kunne ca. 200 vært reddet ved hjelp av mammografiscreening på et tidlig stadium. Nå må Regjeringen sørge for at de følger opp Stortingets vedtak og at alle fylker oppretter slike tilbud, sier Harald T. Nesvik.
