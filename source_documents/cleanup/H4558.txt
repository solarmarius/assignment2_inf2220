
6. oktober 1999
Ap
Arbeiderpartiet vil ha spleiselag for idretten
Arbeiderpartiet legger opp til et spleiselag med statlige innsatsmidler, kommunale midler og spillemidler for å få fart i byggingen av allsidige fritidssentre i nærmiljøene. Tanken er å skape en ny møteplass og en moderne fritidsarena som kan gi attraktive tilbud til hele lokalbefolkningen. Satsingen har fått navn etter Rolf Hofmo, som stod sentralt i utbyggingen av idretts- og kulturanlegg etter krigen. I første omgang går Arbeiderpartiet inn for fjorten Hofmo 2000-anlegg. Dette ble presentert på en pressekonferanse 5. september.
Hofmo 2000 - en moderne og allsidig fritidsarena i nærmiljøene
Bakgrunn:
Frivillige organisasjoner gjør en stor og avgjørende innsats i det forebyggende arbeidet i nærmiljøene. Idretten alene har opp mot 1,7 millioner medlemmer, hvorav en stor andel er barn og unge. I tillegg driver mange med uorganisert trim og idrett. Utbyggingen av anlegg har imidlertid ikke holdt tritt med den store aktiviteten og de økende behovene. Derfor meldes det fra stadig flere lag og foreninger at de må si nei til barn, fordi det ikke fins ledig plass i trenings- og øvingslokaler. Så sent som i denne uka måtte f eks Vålerenga håndball innføre inntaksstopp fordi de har 18 lag og kun ni timer i treningshall pr uke.
I flere av storbyene har det fra idrettshold vært tatt opp at mangel på innendørs haller er et stort problem. Lederen for Oslo Idrettskrets sa da de la fram sine prioriteringer at "Problemet er desidert størst når det gjelder hallkapasitet, eller mangel på slik kapasitet" (Aften-Aften 18/9-99). Vi vet også at kor, korps og band ofte mangler øvingslokaler, at mange ikke ser seg råd til å betale høye avgifter i kommersielle treningsstudioer, at pensjonister ønsker seg steder å trimme på dagtid, og at det trengs lokaler til aktiviteter for innen skolefritidsordningen.
Da Arbeiderpartiets arbeidsgruppe mot krim og vold, ledet av Åse Kleveland, la fram sin innstilling, pekte de på de samme problemer: "Voldsproblemene er størst i storbyene. Fristelsene er også størst der. Samtidig er fritidstilbudet til barn og unge langt svakere enn i de fleste andre deler av landet". Utvalget konkluderte med at "Dette må gis høy prioritet. Det gjelder bl a nærmiljøanlegg for idrett og fysisk utfoldelse."
1) Arbeiderpartiet vil nå følge opp Kleveland-utvalgets anbefaling ved å gå inn for utbygging av nye allsidige fritidssentre i nærmiljøene. Her kan man avhengig av lokale behov og ønsker legge inn ulike deler som flerbrukshall, svømmehall, bibliotek, klatrevegg, storsal, treningshall for ballidretter, trenings- og trimsenter, galleri-gang for utstillinger av kunst og skole-arbeider, løpebane for friidrett, kafè, øvelsesrom for musikk og kultur, mm. Tanken er å skape en ny møteplass og en moderne fritidsarena- som kan gi varierte og attraktive tilbud til hele lokalbefolkningen. Vi har gitt satsningen navn etter Rolf Hofmo, som stod sentralt i utbyggingen av idretts- og kulturanlegg etter krigen.
2) For å finansiere Hofmo 2000 vil vi legge opp til et spleiselag med statlige innsatsmidler, kommunale midler og spillemidler. Det bør legges inn ca 4,5 millioner i statlige innsatsmidler i gjennomsnitt pr anlegg, noe vi vil følge opp ved høstens budsjettbehandling. Videre har Idrettstinget i juni i år vedtatt at spillemidler til anlegg i storbyområder og tilstøtende strøk skal prioriteres i denne tingperioden. Dermed kan vi få til en gunstig finansiering for alle parter.
3) Vi vil i første omgang gå inn for fjorten Hofmo 2000-anlegg - nærmere bestemt to i Bergen, ètt i Tromsø, to i Trondheim, fem i Oslo, ett i Mjøndalen, ètt i Drammen, ètt i Lørenskog, og ètt i Stavanger. Konkretisering av stedsvalg, av hvilke tilbud man vil ha med i anleggene og alle sider av bygge-prosessen, må skje i de enkelte kommuner.
4) Samtidig som vi bygger nye anlegg må vi også ta bedre vare på de mange idretts- og kulturanleggene vi allerede har. Arbeiderpartiet vil understreke betydningen av den prioritering av opprustning og rehabilitering av eldre anlegg som er fastlagt av Stortinget ved behandlingen av Idrettsmeldingen (1991-92) år
5) I tillegg til mangel på haller er høye leieutgifter et viktig hinder for at idrettslag og foreninger skal kunne utvikle sine tilbud for barn og unge. Det fører til at altfor mye av de frivilliges innsats går med til å arrangere lotterier og loppe-markeder for å betale leieutgiftene. Når eldre anlegg rehabiliteres eller nye Hofmo 2000-anlegg bygges, bør det derfor legges til grunn at leieprisene for aldersbestemte grupper må være gratis eller så lave at ingen holdes utenfor av økonomiske grunner. Ellers vil det frivillige barne- og ungdomsarbeidet ofte måtte reduseres og kunne bli satt tilbake på grunn av økonomiske problemer.
