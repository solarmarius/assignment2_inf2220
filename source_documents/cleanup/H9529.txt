
Dato: 18. august 2005
Formann i FrP, Carl I. Hagen
Dramstadbukta - Hagen ber Hareide ta en ny vurdering
- Etter dagens befaring i Dramstadbukta er jeg ikke i tvil om at miljøvernminister Knut Arild Hareide bør ta en ny vurdering av saken, sier Fremskrittspartiets formann Carl I. Hagen.
Dramstadbukta har blitt en stridens kjerne etter at Statens forurensingstilsyn (SFT) har tillatt at Drammen Skipsreparasjon AS kan deponere inntil 70.000 kubikkmeter forurensede sedimenter på dypt vann i bukta mellom Hurum og Svelvik. Miljøvernminister Hareide har gitt sin tilslutning til vedtaket.
- Jeg har etter dagens befaring fått grundig informasjon om sakens stilling og utfyllende informasjon om de konsekvenser en dumping av bunnslammet i Dramstadbukta kan medføre på sikt. På grunn av nye prøvetakninger som er gjort i Fredrikstad og en rekke motstridende argumenter, bør tillatelsen som er gitt bli vurdert på nytt, sier Hagen.
Staten bør betale merkostnader
Carl I. Hagen har også merket seg det sterke engasjementet rundt giftdumpingen i Dramstadbukta fra lokalbefolkningen og andre grupper.
- Vurdert opp mot det enorme lokale engasjementet, mener også Hagen at miljøvernminister Hareide selv bør ta seg tid til å se nærmere på området selv og møte lokalmiljøet. Han legger til at dersom miljømyndighetene fortsatt mener at det er forsvarlig å dumpe i Dramstadbukta, men på grunn av protestene likevel kommer til at deponeringen eksempelvis bør flyttes til NOAH Langøya så bør selvsagt også staten dekke merkostnadene med dette.
