
10.05.03
KrF
KrF vil ha en sterk offentlig skole
En god skole skal formidle kunnskap, vår kristne kulturarv og hjelpe barn til mestring, utfoldelse og sosial utvikling. Skolen skal være preget av kvalitet, verdier og åpenhet, uttaler landsmøtet i Kristelig Folkeparti.
KrF vil:
· ha en sterk offentlig skole
Da må skolen sikres ressurser slik at vi kan ha høy lærertetthet i skolen. Med mange lærere i skolen blir det mer tid til den enkelte elev. Økt lokalt handlingsrom i kommuneøkonomien vil gi gode løsninger for elevene. Ut fra foreldreretten vil KrF forsvare retten til å starte friskoler som et supplement til offentlige skoler.
· satse på lærerne
Lærernes motivasjon og arbeidsinnsats er avgjørende for kvaliteten i skolen. KrF vil utvikle mentorordninger og tilsyn for å gi lærerne veiledning, oppfølging og etterutdanning.
· utvikle den lokale skolen
KrF ønsker skoler som er bevisste på sin egenart og samfunnsbyggende rolle. Den enkelte skole må sikres større pedagogisk handlingsrom. Skolen må ta utgangspunkt i læreplanens generelle del, men få større frihet i forhold til fagplanene. Det må legges betydelig vekt på tilpasset opplæring.
· ha en ungdomsskolereform
Vi vil stimulere til økt satsning på praktiske fag, entreprenørskap, fleksible løsninger, valgfrihet og samarbeid med arbeidslivet. KrF går derfor inn for å øke friheten til å velge fag, mulighet til å organisere skoledagen ulikt for den enkelte elev, og skape en bedre overgang til videregående opplæring.
· stimulere til aktiv verdiformidling gjennom verdiprosjekter
Elevene må lære forskjell på rett og galt, mitt og ditt. Samtidig må skolen være med på å gi elevene et positivt selvbilde som grunnlag for egen trygghet. Slik får elevene personlig kompetanse til å gjøre verdivalg. Arbeid mot mobbing og voldsbruk må innarbeides i skolens undervisning på alle trinn. Prinsippet om nulltoleranse må gjelde.
