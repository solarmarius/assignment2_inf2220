
04.04.03
Arbeiderpartiet
- Stopp frislepp av privatskoler!
Stortinget behandler nå ett nytt privatskoleforslag fra Regjeringen. Regjeringen ønsker at det skal bli mye enklere å opprette privatskoler med automatisk offentlig finansiering. De mener at flere privatskoler vil øke kvaliteten i den norske skolen, gjennom konkurranse mellom offentlige og private skoler. Dette er jeg uenig i: Flere kommuner melder for det første om at dette vil gjøre stort innhogg i deres økonomi. Dette kan bidra til en utvikling som i verste fall kan resultere i gettoskoler, en sortering av elever på bakgrunn av karakteropptak, foreldres inntekt eller hvilken kommune man bor i. Dette er en utvikling Arbeiderpartiet vil kjempe imot. Skolen skal være møteplass for mangfoldet, bidra til utjamning og representere en felles plattform for barn og unge.
Kvalitet i skolen skal ifølge Regjeringen komme gjennom konkurranse mellom offentlige og private skoler, konkurranse mellom elever i form av offentliggjøring av karakterer, og konkurranse mellom lærere (det såkalte trynetillegget). Vi har ingen tro på at en slik konkurranse skaper bedre kvalitet i den offentlige skolen. Vi er alle enige om at dagens skole står overfor store utfordringer. Men de løses ikke gjennom å bruke sårt tiltrengte penger til den offentlige skolen på å etablere flere privatskoler. Vi har en regjering som overfører bedriftskultur til å gjelde skolen, med fokus på konkurranse, effektivitet, og resultater. Vi kan lære mye av næringslivet, men skolen er ikke en bedrift, og kan ikke gjøres til en arena for å tjene penger.
I budsjettet for 2003 har regjeringen økt støtten med over 400 millioner kroner til private skoler. Private skoler har to prosent av alle elevene i Norge. Samtidig har de redusert bevilgningene til skolefritidsordningen.
Vårt samfunn har et skrikende behov for felles samlingssteder, i en tid med økende motsetninger og kulturelt mangfold. Flere offentlig finansierte privatskoler blir feil bruk av våre ressurser, spesielt i en tid der vi har stramme budsjetter i nesten alle landets kommuner. Dermed blir dette en nedprioritering av ca. 560 000 elever som går i den offentlige skolen! Vi ønsker å prioritere den offentlige skolen, der flesteparten av skolebarna går, og der behovene er så store. Dette handler om hva slags samfunn vi vil ha. Kampen for en god skole skal føres på tvers av alle politiske skillelinjer. I siste instans får vi et skole-Norge som er todelt avhengig av elevenes sosiale bakgrunn, bosted, og religion. Kommuneøkonomien skaper større ulikheter mellom det offentlige og private alternativ, og kan framtvingen private skolealternativer. Dette vil Arbeiderpartiet ikke akseptere.
Lik rett til utdanning er ett av hovedprinsippene i norsk utdanningspolitikk siden etterkrigstiden. Utdanning er i dag avgjørende både for den enkeltes og samfunnets framtid. Det offentlige har i dag ansvaret for utdanningen i Norge. Vi kan ikke ha det slik i vårt informasjonssamfunn, og i et land med så få innbyggere, at ulik tilgang på kunnskap skaper grunnlag for nye sosiale skiller i samfunnet, og med det ulik deltakelse når beslutninger fattes. Dette betyr at vi må satse på fellesskolen, for skolens framtid er avhengig av felles løft og prioriteringer.
En god skole gir hver enkelt elev en sjanse til å strekke seg etter sine mål, å realisere sitt potensiale og virkeliggjøre sine drømmer for framtida. Alle elever skal få en opplæring, tilpasset egne evner og behov. En god skole handler om framtida til våre barn og unge, det handler også om framtida til Norge.
