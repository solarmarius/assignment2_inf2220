
15.11.2003
ARBEIDERPARTIETS STORTINGSGRUPPE
AP leder Jens Stoltenberg
- Fem milliarder mer til arbeid, helse og skole
Arbeiderpartiet kom i ettermiddag frem til enighet om et budsjettopplegg for 2004 med regjeringspartiene på Stortinget. Arbeiderpartiet har fått gjennomslag for at det flyttes på fem milliarder kroner. Det blir satt av om lag 1,5 milliarder kroner ekstra til en sysselsettingspakke, som innebærer flere arbeidsmarkedstiltak, økte midler til SND, nettolønnsordningen for sjøfolk, forskning og utvikling.
- Kommunene får om lag 2,2 milliarder kroner mer i frie inntekter, derav er det satt av 200 millioner kroner til å utvide timetallet i småskolen. Vi har også fått regjeringen med på om lag en milliard kroner ekstra til helse, slik at egenandelene kan reduseres og sykehusenes økonomi forbedres, sier Jens Stoltenberg i en kommentar.
Det ble også oppnådd enighet om at regjeringen trekker sitt forslag om midlertidige ansettelser, sitt forslag om AFP-ordningen samt endringer i permitteringsloven.
Arbeiderpartiet fikk også gjennomslag for at skolebygg skal kunne pusses opp for en milliard kroner og å utvide Husbankens låneramme med en milliard kroner
- Arbeiderpartiet er dypt uenig i den politikk som denne regjeringen fører. Derfor er vi glad for at vi har klart å stanse noe av høyredreiningen gjennom dette budsjettopplegget. Arbeiderpartiet vil stemme subsidiært for budsjettavtalen. Vi er ikke denne regjeringens parlamentariske grunnlag. Men vi er glad for at vi i dag har bidratt til å styrke innsatsen for økt sysselsetting og for de arbeidsledige, samt gi kommunene bedre økonomi og mer til helsevesenet, sier Stoltenberg.
