
2.4.98:
Johan J. Jakobsen,
BISPEUTNEVNINGEN OG DET KIRKELIGE VOTUM.
I forbindelse med Regjeringens utnevning av Gunnar Stålsett som ny biskop i Oslo er det reist en debatt om Regjeringens holdning til kirkens votum. Enkelte har i denne debatten forsøkt å skape inntrykk av at Regjeringen har neglisjert kirken eller «overkjører det kirkelige votum», for å bruke Høyre-leder Jan Petersens uttrykksmåte fra Stortingets spontanspørretime sist onsdag.
Grunnlaget for gjeldens praksis ved bispeutnevninger viser imidlertid at Regjeringen i denne saken står på trygg grunn. I henhold til paragraf 6 i
Regler om nominasjon m.v. ved utnevning av biskop (Fastsatt ved kgl. res. av 6/6 1997), skal Kirkerådet og biskopene uttale seg om «hvilke tre blant dem som har fått stemmer, de anser mest skikket til å bli utnevnt». I presse-meldingen fra statsråd Jon Lilletun heter det at departementet legger til grunn «at tre kandidater har kirkelig votum for å utnevnes til biskop i Oslo». Det er altså ingen tvil om at også Gunnar Stålsett har kirkelig votum.
I innstillingen til Kirke/stat-meldingen , St.meld. nr. 40 (1980-81), mente flertallet - Høyre, KrF og Sp - at «det må være riktig å tillegge avstemningsresultatet så stor vekt at en av de tre som har fått bredest oppslutning, utnevnes». Kristelig Folkeparti hadde i innstillingen en særmerknad hvor en mente «at dersom en kandidat har fått overveldende flertall, bør vedkommende utnevnes». Arbeiderpartiet var imot en slik begrensning fordi en mente den ville komme i konflikt med Grunnlovens paragraf 21.
Ved å utnevne Gunnar Stålsett til ny biskop i Oslo har Regjeringen fulgt gjeldende retningslinjer til punkt og prikke. Ja, selv om en legger KrF`s noe strengere forutsetning til grunn er utnevningen uangripelig.
