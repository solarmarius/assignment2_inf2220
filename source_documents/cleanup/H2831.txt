
Onsdag 29. november 1995
Stortingsrepresentant Are Næss, KrF:
SPESIALFUNKSJONER MÅ IKKE SPRES
PÅ FOR MANGE SYKEHUS
-Jeg er glad for at behandlingen av barn med leppe-/ganespalte nå er opphørt ved Regionssykehuset i Tromsø. Det er et helsepolitisk prinsipp her i landet at regions-sykehusene tildeles hver sine spesialoppgaver når det det gjelder særlig kompliserte eller sjeldne sykdomsdannelser, og denne fordelingen må respekteres av såvel politikere som fagmiljø. Det sier stortingsrepresentant Are Næss (KrF, Hordaland). Næss, som selv er professor i medisin, tok denne saken opp i Spørretimen onsdag.
Are Næss understreker at han ikke nærer noen mistillit til Regionssykehuset i Tromsø, og minner om at dette sykehuset også har sine landsfunksjoner innen området telemedisin.
-I utgangspunktet ville det vært positivt om nord-norske barn med leppe-/gane-spalter kunne fått en fullgod behandling i Tromsø. Dette er en klassisk konflikt mellom nærhet og kvalitet, sier han. -Når behandlingen av leppe-/ganespalter er lagt til sykehus i Oslo og Bergen, er det fordi det ved disse sykehusene finnes en meget høy, internasjonal kompetanse på dette området. Jeg kan jo nevne at behandlingstilbudet i Bergen alene er presentert i en 80-siders artikkel i en amerikansk bok på 700 sider om disse lidelsene, sier Are Næss.
Næss understreker at behandling av leppe-/ganespalter er meget komplisert, og forutsetter et krevende samarbeid mellom en rekke forskjellige spesialister. -Det er viktig at man samler det faglige miljøet på så få steder som mulig. Statistisk sett blir det født omlag ti barn med leppe-/ganespalter i Nord-Norge hvert år, av de omkring 100 som blir født i landet totalt sett. Det er derfor heller ikke befolkningsmessig grunnlag for en slik spesialfunksjon i Nord-Norge, sier Are Næss til slutt (KrF-Press/NPE).
