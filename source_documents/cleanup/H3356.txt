
Tirsdag 29. august
-Uanstendig nødhjelpskutt
-Vi kan ikke akseptere at det ikke finnes mer penger igjen til livsviktig nødhjelp. Regjeringen må nå enten omprioritere ved å ta penger fra andre poster enn bistand, eller komme til Stortinget for å få ekstrabevilgninger. Kristelig Folkeparti skal stille opp for å få dette raskt igjennom, uttaler KrFs partileder Valgerd Svarstad Haugland.
-Nå begynner vi å se konsekvensene av Arbeiderpartiets kutt i revidert budsjett. Hvordan dette stemmer med deres lovnader om økt satsing på bistand får de svare på selv, sier hun.
-Med den klare profilen Jens Stoltenberg har gått ut med på dette området hadde jeg håpet at han ville komme til Stortinget for å be om ekstrabevilgninger før kassa var helt tom. Vi i Kristelig Folkeparti kan ikke akseptere at alle organisasjoner nå får avslag på sine søknader om oppstart og videreføring av livsviktige prosjekter fordi UD har brukt opp nødhjelpsmidlene sine. Det er heller ikke noen god løsning å ta penger fra langsiktig bistand for å bruke på akutt nødhjelp, sier Svarstad Haugland.
-Det som skuffet oss mest i behandlingen av revidert budsjett var at Ap fikk flertall for å reduserte bevilgningene til viktige bistandsformål med nesten en halv milliard. Allerede i juni sa vi at dette kom til å få konsekvenser for aktiviteten for organisasjonene, og nå har vi dessverre fått rett, uttaler partileder Valgerd Svarstad Haugland.
