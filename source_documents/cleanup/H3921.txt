
18.11.2000
Tor Nymo,
Pressemelding fra
SENTRUMSPARTIENE SIKRET OPPSTART AV KOMPETANSESENTRET I NORD NORGE
Tor Nymo, Senterpartiets stortingsrepresentant fra Troms, er svært tilfreds med at sentrumspartiene fikk gjennomslag for en start bevilgning til nytt kompetansesenter for landbruk, reindrift og innlandsfiske i Nord Norge. For Senterpartiet var det svært viktig at dette prosjektet nå ble startet opp.
-Ja, allerede i forbindelse med behandlingen av stortingsmeldingen om norsk landbruk og matproduksjon sto samtlige partier i næringskomiteen sammen om å anbefale at et slikt kompetansesenter for Nord Norge ble opprettet med planteforsk Holt i Tromsø som koordinator. Det var nok litt overraskende at Arbeiderpartiet i sitt opprinnelige budsjettforslag hadde valgt å se bort fra dette, men nå har vi gjennom forhandlingene sikret at det er avsatt midler til dette prosjektet, og da er allikevel målet nådd sier en tilfreds Nymo i en kommentar fra Stortinget.
Under behandlingen av stortingsmeldingen om norsk landbruk og matproduksjon i våres ble det i fra næringskomiteens side pekt på at en forutsatte at brukerne både i fra reindrift og fra landbruk skulle bli trukket med i utformingen av kompetansesenteret, men også fra småprodusentene innenfor foredling. Næringskomiteen forutsatte også at kompetansesenteret spesielt burde fokusere på de fortrinnene Nord Norge har i forhold til store utmarksressurser, og at også utnyttelse og bruk av ferskvannsfisk skulle legges til senteret. På budsjettet for 2001 er det bevilget 2 millioner kroner til sentret.
-Dette er en av mange viktige saker som Senterpartiet har fått gjennomslag for, men vi må selvsagt allerede nå forberede oss på at bevilgningene til kompetansesenteret må styrkes betraktelig i forhold til budsjettet for 2002. Nå har vi greid å få gjennomslag for tilstrekkelige midler til oppstart. Når vi skal legge rammene for budsjettet for 2002, så vil Senterpartiet gå inn for å sikre forsvarlige bevilgninger til drift avslutter Nymo fra Stortinget.
