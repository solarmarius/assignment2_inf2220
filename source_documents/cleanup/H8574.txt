
Dato: 2.september 2004
Stortingsrepresentant Per Sandberg (FrP)
Frykter nye asylsøkerdrap
Innvandringspolitisk talsmann i FrP, Per Sandberg, krever umiddelbar handling av regjeringen etter at NRK i dag avslørte at 30 asylsøkere med krigsforbryterbakgrunn går fritt rundt i Norge.
- Asylsøkerne må umiddelbart settes i lukket mottak, krever Sandberg, som frykter nye asylsøkerdrap.
Sandberg er kraftig overrasket over at regjeringen ikke har foretatt seg noe overfor asylsøkere med antatt bakgrunn som krigsforbrytere.
- Det siste årets hendelser med svært alvorlig asylsøkerkriminalitet burde vært en vekker for regjeringen. Men det er åpenbart at den naive linjen fortsatt skal være gjeldende.
Han er redd den manglende sikkerheten rundt de potensielt farlige asylsøkerne skal føre til nye tragiske hendelser:
- Når nærmiljøet er helt uvitende om bakgrunnen til asylsøkerne, har man heller ingen mulighet til å gi dem den behandlingen som kreves, og jeg er redd for hva som kan bli følgene.
- Når UDI selv bekrefter at det ikke er iverksatt noen ekstra sikringstiltak mot de 30 asylsøkerne, så innebærer det at de bor i helt åpne asylmottak. I verste fall i sentrumsleiligheter helt uten tilsyn, forklarer Sandberg, og minner om at det var dette som var tilfelle i det såkalte Haugesund-drapet.
- Vi kan også risikere at offer og overgriper fra tidligere konfliktområder blir plassert i ett og samme nærområde, påpeker han.
Sandberg krever at kommunalminister Erna Solberg umiddelbart iverksetter bedre rutiner i UDI, slik at potensielt farlige asylsøkere blir plassert i lukket mottak inntil sikkerhetssituasjonen er avklart, og eventuelle siktelser er frafalt.
- Dette handler også om respekt for de mulige ofrene for krigsforbryterne, avslutter han.
