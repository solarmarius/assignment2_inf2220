
9.9.2004
Stortingsrepresentant Morten Lund, Senterpartiet
Skriftlig spørsmål til statsråd Høybråten: ER SUPERDEPARTEMENTET TIL FORDEL FOR UTSTØTTE SENIORER?
Innsatsen for å hindre at arbeidsføre seniorer støtes ut av arbeidslivet har vært beskjeden. Likeså det offentliges anstrengelser for å få de utstøtte tilbake i arbeid. Dette er en viktig årsak til at tallet på uføretrygdede økte med nesten 30.000 i løpet av 2003.
Senterpartiet mener det blir en hovedutfordring framover å la alle med arbeidslyst- og evne få lov til å delta. Spesielt viktig blir det å få endret holdninger til seniorene og få på plass tiltak for å få bort den enorme sløsing som utstøtingen av denne voksende aldersgruppen representerer. Senterpartiet har tidligere foreslått å halvere arbeidsgiveravgiften for ansatte over 55 år.
Mange av seniorene som er blitt ledige mener de får lite hjelp fra A-etat. Samtidig synes tilskudd fra Staten til organisasjoner som har formidling av senior-arbeidskraft på programmet å ha blitt redusert.
Det nye superdepartementet gir nye muligheter til å øke arbeidsstyrken til fordel for den enkelte arbeidssøker og slik at samfunnet lettere kan takle eldrebølgen, pensjonsutfordringer mv. Samtidig kan noen grupper og oppgaver bli "glemt". Til nå er ikke utstøtte seniorer og deres ressurser blitt mye nevnt av statsråden. Derfor er følgende spørsmål i dag levert til statsråd Høybråten:
Det blir stadig færre yrkesaktive bak hver pensjonist. I framtida vil de over 50 år utgjøre en sterkt voksende del av arbeidsstyrken. Samtidig presses stadig flere av denne aldersgruppen ut av arbeidslivet selv om de har helse og lyst til å arbeide lenger. De som har blitt tidligpensjonert mot sin vilje synes de får lite hjelp til å komme i nytt arbeid. Seniorhuset Norge og andre som vil og kan hjelpe, strever med økonomien. Hva er strategien for at denne store og verdifulle arbeidskraftressursen bedre kan få slippe til?
