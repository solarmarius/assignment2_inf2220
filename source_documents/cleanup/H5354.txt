
20.11.2001
Stortingsrepresentantene Jan Arild Ellingsen og Ulf Erik Knudsen (FrP)
Eksplosiv økning i barnekriminalitet
Fremskrittspartiet reagerer kraftig på en ny undersøkelse fra Statistisk sentralbyrå som tilkjennegir at 2568 barn mellom 5 og 14 år begikk forbrytelser registrert av politiet i år 2000. Dette er en økning på 70 % siden 1994!
Barneombud Trond Waage etterlyser strakstiltak og en ny lov mot barnekriminelle.
"De (barna) har behov for en forutsigbar, alderstilpasset reaksjon på den lovstridige handling, og det vil være et overgrep å ikke reagere overfor disse barna " uttaler barneombudet til Aftenposten 20.11.01. Han legger til at barn skal kunne politietterforskes, og at barn under 15 skal kunne pålegges et erstatningsansvar som skadevolder.
- Vi støtter helhjertet dette utspillet som berører samfunnets mest sårbare, barn og ungdom, sier stortingsrepresentantene Jan Arild Ellingsen og Ulf Erik Knudsen fra Fremskrittspartiet, og fortsetter: - Allerede i mars 2000, la Fremskrittspartiet frem konkrete forslag til regjeringen ang " Handlingsplan mot Barne og ungdomskriminalitet ".
Av disse nevnes spesielt:
Forslag 2 Stortinget ber Regjeringen om å opprette flere mindre, rømningssikre institusjoner som baseres på klare disiplinærregler og en fornuftig pedagogikk, som kan lære unge kriminelle skikkelig folkeskikk, med normal skoleopplæring og arbeidstrening som kan kvalifisere dem til arbeidslivet.
Forslag 3 Stortinget ber Regjeringen om å komme tilbake til Stortinget med forslag om å senke den kriminelle lavalder
Forslagene ble nedstemt av flertallet, forteller Ellingsen og Knudsen, som er henholdsvis justispolitisk og barne- og familiepolitisk talsmenn for FrP.
