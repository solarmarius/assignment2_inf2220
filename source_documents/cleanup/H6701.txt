
31.01.03
Kristin Halvorsen
- Etikken, solidariteten og miljøet taper på Regjeringens godkjennelse av EUs patentdirektiv
- EU`s patentdirektiv tvinger Norge til å føre en uetisk, usolidarisk og miljøfiendtlig patentpolitikk. Det er trist at Bondevik ikke ville bruke regjeringsmakten til å legge ned et veto mot patentdirektivet, sier SVs leder Kristin Halvorsen.
Patentdirektivet fører til at det blir lov til å ta patent på planter, dyr, celler og gener. Også celler og gener fra menneskekroppen blir mulig å patentere.
- Et patent skal beskytte en oppfinnelse. Som mennesker kan vi være oppfinnere av mye, men oppfinnere av planter, dyr, celler, gener og annet liv er vi ikke. Det er en uetisk mangel på respekt mangfoldet og kompleksiteten i naturen å hevde at menneske kan finne opp liv, slik patentdirektivet gjør, sier Heidi Sørensen, stortingsrepresentant for SV
Patentdirektivet gjør det mulig for multinasjonale selskaper å hente verdifullt genetisk materiale i fattige land i sør, patentere disse og få enerett på den kommersielle utnyttelsen av genressursene. Opprinnelseslandet for genressursene har ingen rett på økonomiske kompensasjon.
- Patentdirektivet legaliserer genrøveri fra den tredje verden. Mesteparten av genressursene finnes i fattige land, mens genteknologiselskapene finnes i nord. Det er dypt usolidarisk å hente verdifulle genressurser fra fattige land, uten noen for for kompensasjon eller muligheter for befolkningen i opprinnelseslandet til selv å utnytte sine verdifulle ressurser, sier Kristin Halvorsen
I regjeringserklæringen fra Sem heter det at KrF og Venstre vil ta dissens i regjeringen når patentdirektivet skulle behandles. Så langt har bare seks EU-land vedtatt å sette patentdirektivet ut i livet. I Tyskland er det dyptgripende debatter om det er riktig å implementere direktivet.
- Det er ingen grunn til at Norge skal være blant de første landene til å sette direktivet ut i livet. Vi er skuffet over at Bondevik ikke bruker regjeringsmakten sin til å gjøre alt han kan for å motarbeide direktivet. Det må også være et paradoks for Bondevik å lede en regjering som fører en uetisk patentpolitikk, sier Kristin Halvorsen.
