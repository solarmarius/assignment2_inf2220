
DATo: 10. mars 2000
Fra Kristelig Folkeparti, Senterpartiet, Sosialistisk Venstreparti og Venstre:
notat
Saksnr:
Til: Landsstyret og Fylkeskontorene
FRa: Morten Høglund, Politisk Rådgiver, Fremskrittspartiets Stortingsgruppe
kopi til:
sak: GASSKRAFT
Dette notatet gir en kort oversikt over gasskraftsaken i Stortinget i går. Notatet vil ikke gå inn på selve regjeringskrisen og det politiske i den, men hva er sakens realiteter og hvilke forslag har vært oppe i Stortinget og hvordan har Fremskrittspartiet stilt seg til disse. Det var mer enn gasskraft som ble behandlet i Stortinget i går, men de øvrige energipolitiske spørsmål som var oppe til debatt vil ikke bli behandlet i notatet.
Hovedproblemstillingen med bygging av gasskraftverk sett fra motstandernes side er at man mener disse medfører alt for store utslipp av klimagassen CO2 og at dette vil medføre en forurensning som vil skade det globale miljø. Fremskrittspartiet er uenig i at CO2 er skadelig og deler således ikke motstandernes synspunkter.
Tilhengerne av gasskraft peker på at gasskraft vil kunne bidra til å bedre kraftbalansen i Norge, og minske importbehovet av bl.a. dansk kraft fra kullkraft.
Gasskraftens andel av produksjonskapasiteten i Nord-Europa har økt i rask takt de siste ti årene. Utslippene av CO2 fra gasskraftverk utgjør i størrelsesorden 3-4000 tusen tonn per TWh produsert kraft. Det er flere selskaper som har planer om å bygge gasskraftverk i Norge.
Flere norske miljøer arbeider med å utvikle teknologi for gasskraftproduksjon som gir minimale CO2-utslipp.
Regjeringens innstilling til Stortinget gikk ut fra en helhetsvurdering i mot bygging av gasskraftverk i Norge som ikke baserer seg på en teknologi for rensing av CO2 som gir minimale utslipp.
Fremskrittspartiet mener at Norge besitter betydelige naturressurser i Nordsjøen og Norskehavet. Det må åpnes for bruk av gass til energiproduksjon innenlands. Dette er etter Fremskrittspartiets syn nødvendig for å redusere importen av kullkraft, samt at dette vil bidra til å bedre krafttilgangen i fremtiden. Samtidig må det åpnes for at gassressursene tas i bruk til innenlands verdiskapning, industriutvikling og nyskapning.
Forurensningloven
Den nåværende forurensningslov opprinnelig fra 1981 har i § 6 pkt. 1 en generell henvisning til at gassutslipp til luft ansees for å omfattes av forurensningsbegrepet. Spørsmålet om også karbondioksid (CO2) skulle omfattes av begrepet gass i forurensningsloven ble i realiteten fastsatt av regjeringen Jagland som henviste utslippssøknader også om CO2 til behandling i Statens Forurensningstilsyn i henhold til bestemmelsene i forurensningslovverket. Dette ble gjort på tross av at CO2 utslipp ikke er til skade verken for mennesker, dyr, planter eller noen former for liv. Fremskrittspartiet er av den oppfatning at utslipp av CO2 ikke hører hjemme i forurensningsproblematikken og fremmer derfor forslag om å ta utslipp av CO2 ut av forurensningsloven.
Fremskrittspartiet mener det kun er en fornuftig løsning på problemene med å få utnyttet norsk gass til kraftproduksjon i Norge, nemlig å fjerne CO2 utslipp fra forurensningsloven. Dette er selvsagt ikke til hinder for å gjennomføre begrensninger i CO2 utslipp ved å pålegge avgift på slike utslipp eller ved å introdusere et system for omsettelige utslippskvoter, men forslagsstillerne mener altså at det ikke er grunnlag for slikt på det nåværende tidspunkt.
Det mest fornuftige nå for å få fortgang i saken er således å endre forurensningsloven og på den bakgrunn har Fremskrittspartiet levert et lovforslag om å fjerne CO2 utslipp fra forurensningsloven. Dette forslaget er ennå ikke kommet til behandling i Stortinget, og var således ikke en del av den debatt som nå har foregått.
Forslag fremmet gjennom komitebehandlingen (unntatt SVs forslag) som omhandler gasskraft:
Stortinget ber Regjeringen utarbeide et program for støtte til utvikling av CO2 -fri gasskraftteknologi. Programmet må inneholde støtte til investeringer og forskning og baseres på et samarbeid med industrien.
Fremskrittspartiet stemte mot dette forslaget.
Stortinget ber Regjeringen utrede de administrative og økonomiske konsekvensene for staten av å ta del i bygging av en rørledning for deponering av CO2 og komme tilbake med en sak til Stortinget.
Fremskrittspartiet stemte for dette forslaget.
Stortinget ber Regjeringen legge fram en proposisjon om et nasjonalt kvotesystem i tråd med de retningslinjer Stortinget har vedtatt, med sikte på at dette systemet kan være operativt fra årsskiftet 2001/2002.
Fremskrittspartiet stemte mot dette forslaget.
Fra Kristelig Folkeparti, Senterpartiet og Venstre:
Stortinget ber Regjeringen innføre fritak for investeringsavgift for kraftverk bygget på CO2 -fri teknologi. Regjeringen bes videre legge fram forslag om hvordan en ordning med avgiftsfritak for elektrisitet og merverdi for slike kraftverk kan gjennomføres for en periode på 5 år.
Fremskrittspartiet stemte mot dette forslaget.
Fra Fremskrittspartiet:
Stortinget ber Regjeringen innen 1. april 2000 meddele SFT en omgjøring av Regjeringens avgjørelse av klager på utslippstillatelser til Naturkraft AS-gasskraftverk på Kårstø og Kollsnes av 22. juni 1999. Omgjøringsvedtaket utformes slik at det ikke stilles øvre grenser for utslipp av CO2 inntil lovvedtak om omsetning av utslippskvoter er fastsatt, og slik at det meddeles at Naturkraft AS kan innfri kravene til Nox -utslipp gjennom en fleksibel gjennomføring med investeringer i reduserte utslipp innen andre sektorer og bedrifter i regionen. Eventuelle andre søknader behandles etter samme prinsipp som ovenfor.
Dette forslaget ble fremmet i komiteen, men ble ikke tatt opp igjen i Stortinget. Dette fordi tidsfristen som var satt i forslaget ikke var gjennomførbar.
Stortinget ber Regjeringen legge forholdene til rette for produksjon av elektrisitet i Norge basert på gass fra kontinentalsokkelen.
Fremskrittspartiet var alene om å stemme for dette forslaget.
Fra Arbeiderpartiet og Høyre
Stortinget ber Regjeringen snarest treffe tiltak for omgjøring av vilkårene i de tildelte utslippstillatelser for gasskraftverk. Behandlingen av omgjøringssakene og eventuelle utslippssøknader for nye gasskraftverk forutsettes å skje innenfor forurensningslovens rammer, og slik at følgende retningslinje legges til grunn:
Inntil et system for omsetning av utslippskvoter er lovregulert og satt i kraft stilles ikke strengere utslippskrav for klimagasser enn det som i dag er vanlig for gasskraftprodusenter i andre EØS-land.
Fremskrittspartiet stemte mot dette forslaget. Dette fordi det fra Justisdepartementets lovavdeling kom frem betenkeligheter omkring lovligheten av forslaget.
Krav til utslippsreduksjoner av NOx kan søkes imøtekommet ved at søkerne påtar seg forpliktelser som innebærer NOx -reduserende tiltak i andre virksomheter, herunder i samferdselssektoren.
Fremskrittspartiet stemte mot dette forslaget, se begrunnelse ovenfor.
Stortinget legger til grunn at gasskraftverk som før Kyoto-protokollens første budsjettperiode deltar i internasjonale fondssystemer, kvoteordninger eller andre ordninger som Kyoto-protokollen legger opp til, blir forhåndskreditert dette. Stortinget anser det som viktig at en slik kreditering blir lovregulert i god tid før Kyoto-protokollens gjennomføringsperiode.
Fremskrittspartiet stemte for dette forslaget.
Stortinget ber Regjeringen vurdere ulike ordninger for å drive frem ny renseteknologi for gasskraft, og legge frem konkrete forslag for Stortinget.
Fremskrittspartiet stemte for dette forslaget.
Stortinget ber Regjeringen utarbeide en helhetlig strategi for bruk av naturgass i Norge.
Fremskrittspartiet stemte for dette forslaget.
Forslag fremmet i Stortinget under debatten.
Fra Arbeiderpartiet og Høyre
Stortinget ber Regjeringen snarest, og senest innen 1. juni 2000, komme tilbake med forslag til endring av forurensningsloven dersom det viser seg nødvendig for å gjennomføre innstillingens forslag til vedtak romertall I og II.
Fremskrittspartiet stemte for dette forslaget. Vi mener dette kan sees i sammenheng med vårt lovendringsforslag.
Fra Kristelig Folkepartiet, Senterpartiet og Venstre (Dette forslaget reiste Bondevik kabinettspørsmål på)
Stortinget forutsetter at forurensningsloven ikke svekkes som miljøpolitisk virkemiddel.
Fremskrittspartiet stemte for dette forslaget som ble nedstemt av H og AP med 81 mot 71 stemmer. Vi har hele tiden ment at forurensningsloven skal være et viktig miljøpolitisk virkemiddel. Så er det opp til stortingsflertallet å bestemme innholdet i forurensningsloven.
