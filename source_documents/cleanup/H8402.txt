
27.05.2004
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
- Fastleger skal kunne behandle narkomane
Arbeiderpartiet vant en halv seier da forslaget fra Bjarne Håkon Hanssen og John Alvheim om å gi fastleger mulighet til å tilby legemiddelassistert rehabilitering ble sluttbehandlet i sosialkomiteen i dag.
- Selv om vårt opprinnelige forslag ikke fikk tilslutning, fikk vi flertall for to viktige tiltak:
For det første ber vi Regjeringen legge fram en opptrappingsplan for å øke kapasiteten i behandlings- og rehabiliteringstilbudet til rusmiddelbrukere i statsbudsjettet for 2005. For det andre fikk vi på plass en presisering av hvordan dagens regelverk må forstås, slik at fastleger innenfor gitte kriterier kan forskrive A- og B-preparater som vurderes som adekvate for behandlingen av den enkelte pasient. Disse tiltakene vil være med på å hindre at narkomane skal dø i kø mens de venter på behandling, og leger som ønsker å tilby behandling slipper å gjøre seg til lovbrytere. Dermed oppfyller vi en del av målsettingen bak forslaget vårt, sier Bjarne Håkon Hanssen.
Flertallet i sosialkomiteen bestående av Ap, Frp, SV og Sp slår fast at fastlegene både har en forpliktelse og en mulighet til å sørge for nødvendig helsehjelp og behandlingstilbud innenfor dagens regelverk. I tillegg ber partiene Helsedepartementet sørge for å tydeliggjøre og gjøre kjent overfor fastlegene de muligheter og kriterier som beskrives i veilederen for forskrivning av vanedannende legemidler som Statens helsetilsyn har gitt ut.
- Nå vil ikke lenger lovverket stå i veien for at de som sliter med alvorlige, livstruende rusproblemer, skal få behandling. Dog skal denne behandlingen skje i dialog med LAR-sentrene. I tillegg skal behandlingskapasiteten økes. Både de narkomane og legene som ønsker å hjelpe dem, kan derfor glede seg over at vi nå har brakt saken et skritt i riktig retning, sier Bjarne Håkon Hanssen.
