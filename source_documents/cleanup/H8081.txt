
Dato: 2003.12.16
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
Pressmelding
- Hakk i plata, fra Hjetland
- Når Utdanningsforbundets leder Helga Hjetland kommenterer at det blir færre lærere i norsk grunnskole blir det som å høre en plate med velkjente hakk, sier skolepolitisk talsmann for FrP stortingsrepresentant Arne Sortevik.
- Norge har OECD-rekord når det gjelde lærere pr. elev. Samtidig viser læringsresultatene at norske elevene ligger på et middelmådig internasjonalt nivå. Stortinget har nettopp behandlet en melding om ressurssituasjonen i grunnopplæringen. Hovedkonklusjonen er at det ikke er noen klar sammenheng mellom ressursinnsatsen og kvaliteten i undervisningen, sier Sortevik.
- Jeg trodde faktisk at selv Utdanningsforbundets ledelse nå hadde lagt bak seg dette krampaktige og endimensjonale "hylet" om mer ressurser som for lengst har redusert Utdanningsforbundets troverdighet.
- Det er viktig at ressursene i grunnskolen blir brukt på en effektiv og god måte. Da er det bl.a. viktig at lærernes arbeidstid blir brukt på en måte som gir elevene bedre undervisning. FrPs utfordrer Utdanningsforbundets leder Helga Hjetland! Hun bør skifte ut platen med hakk og heller innstille seg på medvirkning og medspill når kommunene overtar ansvaret for lønnsforhandlingene. Hun bør legge på ny plate gjennom å medvirke til at lærerne bruker mer av sin betalte tid på skolen i skolens åpningstid og sammen med elevene, avslutter FrPs skolepolitiske talsmann Arne Sortevik.
