
07.04.03
Åslaug Haga, leder i Senterpartiet:
Endelig flertall for økt kommunal handlefrihet og mindre øremerking?
- Kommunenes frihet og det lokal selvstyret må økes på mange områder sa Senterpartiets Åslaug Haga til partiets ordførerkonferanse på Gardermoen 7. April. - Jeg er svært fornøyd med taktene fra Venstres landsmøte der de foreslår å fjerne all øremerking til kommunene. Lars Sponheim varslet på helgens landsmøte at vi må "La kommunene få en rett til å velge å få all finansiering fra staten som frie midler".
- Vi håper Sponheim får resten av Regjeringen med seg på dette forslaget i forbindelse med framleggelsen av proposisjonen om kommuneøkonomi i vår, sier Haga. - Dersom Sponheim ikke får flertall i Regjeringen, kommer Senterpartiet til å fremme et slikt forslag i Stortinget.
En lang rekke partier har vært klare på at de ønsker redusert øremerking. Både SVs valgmanifest, Aps kommunevalgplattform, siste sentralstyremøte i KrF og nå Venstres landsmøte har forpliktet seg til å slippe kommunene mer fri. Senterpartiet har hatt redusert øremerking som sin flaggsak i årevis. Haga er strålende fornøyd med at det ligger til rette for politisk handling.
- Alt tyder nå på at det endelig kan bli flertall for økt kommunal handlefrihet. Men mindre detaljstyring må komme sammen med romsligere økonomiske rammer til kommunene. Ellers tvinger vi kommunene inn i umulige dilemmaer, der grunnleggende velferdstjenester som barnehager, skole, eldreomsorg og helse settes opp mot hverandre. Stortinget har fortsatt ansvaret for at kommunene skal kunne yte skikkelige tjenester til sine innbyggere, sa Åslaug Haga.
Åslaug Haga viste også til Senterpartiets syv viktigste punkter for en bedre velferdspolitikk via kommuneøkonomien og økt kommunal frihet som partiet vil satse på fram mot høstens kommunevalg:
Gi kommunene en enklere og friere hverdag gjennom færre statlige direktiv og regler.
Kommunene må få beholde 2 prosent mer av egne skatteinntekter.
Kommunene må få en gjeldsslettepakke på 12- 15 mrd fra Stortinget for å kunne handtere sin totalgjeld på 85 mrd.
Mer penger til kommunene ved Stortingets behandling av vårens kommuneøkonomiproposisjon
Gi kommunene forhandlingsrett med staten for gjennomføring av nye reformer og oppfølging av statlige vedtak.
Gi kommune friere lokal beskatningsrett slik at de over kortere tid kan øke skatten for å løse lokale oppgaver. Dette som et alternativ til den kommunale eiendomskatten for personer.
Skatten fra bedrifter og selskaper skal tilfalle kommunen og ikke staten.
