
fredag 19. januar 2001 11:15:33
Venstre krever redegjørelse om kugalskap
- Regjeringen må sørge for at folks rett til saklig og åpen informasjon om matsikkerhet blir oppfylt, etter usikkerheten som har oppstått om Regjeringens politikk for å hindre smitte av kugalskap. Det sier Venstres næringspolitiske talsmann Leif Helge Kongshaug. Venstre krever derfor at landbruksminister Bjarne Håkon Hanssen redegjør for disse forholdene i Stortinget.
- Skyttergravskrigen om hva landbruksministeren har sagt og ikke sagt om hva som er minst dårlig av utenlandsk og norsk kjøtt, bidrar bare til å gjøre folk mer utrygge, ikke til å redusere smitterisikoen for forbrukerne, sier Venstres Kongshaug. - Som selvoppnevnt representant for norske forbrukere, har landbruksministeren til nå bidratt mer til å tåkelegge enn til å klargjøre myndighetenes strategi for å ivareta forbrukernes interesser.
- All informasjon og faglige vurderinger om smittefaren og den reelle effekten av tiltak mot kugalskap må på bordet. Det er helt naturlig at Stortinget blir informert om dette i en egen redegjørelse, mener Leif Helge Kongshaug. - Bare gjennom en langt mer aktiv informasjonsstrategi kan man finne balansen mellom å nøre opp under ubegrunnet frykt og usikkerhet, og å spre en falsk trygghet som senere viser seg å ikke holde mål.
- Det vi kan si med sikkerhet, er at det pr i dag ikke er registrert ett eneste tilfelle av kugalskap på norske storfe, og at Norge er et av svært få land i Europa hvor dette fremdeles er tilfelle. Dette gir ingen 100 % garanti for at norsk mat er trygg, men det er et viktig moment å ha med seg når risiko og mulige tiltak skal vurderes, sier Venstres Kongshaug.
