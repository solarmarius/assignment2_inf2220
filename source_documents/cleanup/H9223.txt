
13.05.2005
Magnar Bergo, kulturpolitisk talsmann i SV
- For mye "prestepenger", for lite til jazzscenen
SVs kulturpolitiske talsmann Magnar Lund Bergo er mellomfornøyd med Valgerd Svarstad Hauglands forslag til kulturbudsjett i revidert nasjonalbudsjett.
- Jeg er glad for at kulturministeren følger opp SVs politikk og bevilger 7 mill. kroner til en innkjøpsordning for sakprosa, men jeg syns hun bruker for mye "prestepenger", smiler Bergo.
- Jeg ser at statsråden finner plass til 3 mill. kroner til kirkemusikk, at det opprettes to nye statsstipender som begge går til kirkens menn og at misjonshøgskolens arkiv får en halv million ekstra. Det er vel ikke sikkert disse ville blitt prioritert av oss, sier Bergo.
Magnar Lund Bergo er ikke fornøyd med bevilgningen på 1,5 mill. til nasjonal jazzscene.
- For å få en jazzscene som er i tråd med ambisjonene, burde det vært bevilget minst fire ganger så mye penger. Men jeg hadde ikke regnet med noe som helst. Dette er i hvert fall et steg i riktig retning, sier Bergo.
SV kulturpolitiske talsmann oppsummerer det reviderte budsjettet på denne måten:
- En del små og gode initiativ, men langt i fra noen seier for kultur-Norge.
