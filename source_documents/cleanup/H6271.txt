
20.10.02
Unge Venstre
Handel mot fattigdom
Unge Venstres landsmøte mener at regjeringen må igangsette flere konkrete tiltak for å sikre at varer fra de fattigste landene i verden får økt markedstilgang i Norge.
Unge Venstre ser på regjeringens tiltak om å gi MUL-land kvote- og tollfritak på korn, mel og kraftfôr som et skritt i riktig retning, men det er dessverre ikke nok. Rundt 40% av Norges tollinntekter kommer fra u-land. Unge Venstres landsmøte foreslår:
Fjerne handelsbarrierer
Unge Venstre ønsker å stimulere til økt verdiskapning i de fattigste landene ved å fjerne tollen på både råvarer og videreforedlede produkter. Disse lettelsene må også omfatte andre u-land enn MUL-landene. Forbud mot import av enkelte landbruksprodukter kan bare begrunnes med etiske hensyn, ikke næringshensyn.
Internasjonalt lovverk
I takt med liberaliseringen av internasjonal handel, må det bygges opp internasjonale institusjoner som konkurranse-, arbeidsmiljø-, markedsførings- og miljølovgivning. Dette er viktig for å sikre velferden for jordarbeidere i den tredje verden.
Markedsføringsstøtte
Vareprodusentene i den vestlige verden bruker enorme summer på å markedsføre seg selv. For å gi u-landene reell konkurranseevne, bør deler av bistandsmidlene brukes til markedsføringsstøtte.
Omstrukturering av norsk landbruk
Subsidiering utelukkende for å beskytte landbruksnæringen mot billigere produkt fra u-land er usolidarisk mot u-landene. Unge Venstre ønsker å konsentrere subsidiene i norsk landbruk rundt særnorske produkter og, av miljøhensyn, varer som ikke egner seg til landtransport. Av hensyn til matvaresikkerhet og miljø er det viktig at man forsøker å unngå monokulturer og for store enheter i norsk landbruk. På sikt vil det norske landbruket være tjent med å i større grad tilpasse sin produksjon til sine reelle forutsetninger i markedet. For å bidra til dette må monopolselskapene i mellomleddene, som Tine, Gilde og Norgesfrukt, deles opp i mindre enheter. Dette vil gi bøndene større valgfrihet og innflytelse over egen produksjon.
Markedstilgang for de fattige landene, særlig for landbruksprodukter, er svært viktig i utviklingen av en mer rettferdig verden. Derfor utfordrer Unge Venstres landsmøte landbruksminister Lars Sponheim til å fortsette å ned handelsbarrierene for u-landene.
