
Onsdag 4. oktober 1995
KrF-leder Valgerd Svarstad Haugland om forslaget til statsbudsjett:
DET MÅ GIS MER TIL HELSE, ELDRE OG TIL PSYKIATRI
Regjeringens forslag til statsbudsjett har satt av for lite til helse, eldre og til psykiatri. Disse postene må økes kraftig i den videre budsjettbehandlingen. Det sier Kristelig Folkepartis leder og sosialpolitiske talskvinne Valgerd Svarstad Haugland.
KrF-lederen minner om at det bare er noen uker siden årets valgkamp ble avsluttet, en valgkamp der "alle" var enige om at det må satses mer på helsevesenet og eldreomsorgen. -Skal eneromsutbyggingen få den nødvendige drahjelpen, må Stortinget legge inn mer penger i dette enn regjeringen har foreslått, sier hun.
Svarstad Haugland er også kritisk til at regjeringen foreslår å redusere bevilgningene til abortrådgivningsorganet AAN med én million.
-Dersom man ønsker å redusere aborttallene, som alle ønsker, er ikke nedskjæring i rådgivningstilbudet veien å gå, sier hun.
-Jeg kan heller ikke se at regjeringen følger opp den bevilgningen på seks millioner til forebyggende edruskapsarbeid som kom på plass under arbeidet med Revidert Nasjonalbudsjett tidligere i år, sier Valgerd Svarstad Haugland (KrF-Press/NPE).
