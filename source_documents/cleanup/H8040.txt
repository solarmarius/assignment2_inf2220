
3.12.2003
Nestleiar i samferdselskomiteen på Stortinget, Jorunn Ringstad (Sp)
Lesarinnlegg
Senterpartiet tapte kampen for styrking av samferdsel
Samferdselskomiteen har no avgjeve si innstilling til budsjett for 2004. Resultatet er dessverre svakt i forhold til dei utfordringane som ein står over for på samferdselssektoren.
Senterpartiet har i sitt alternative budsjettframlegg gått inn for å styrkje samferdselssektoren med ein ekstra samferdselsmilliard. Vi meiner at ei auka satsing på samferdsel er avgjerande for å kunne ta heile landet i bruk og for å oppretthalde den verdiskaping som skjer i distrikta, og for å oppretthalde livskvaliteten til einskildmenneska. I ei tid med stor arbeidsløye, er det forsvarleg å auke bruken av oljepengar til tiltak som gir arbeid til ledige. Det er og vesentleg å styrke arbeidet for sikre utsette ulykkesstrekingar på vegnettet og å oppretthalde frekvens og tryggleik på riksvegferjene.
Senterpartiet gjekk inn for å auke løyvingane til investeringar på sekundære riksvegar med 420 mill. kroner, og løyvingane til drift og vedlikehald med 100 mill. Det er eit sterkt behov for å få gjort noko med vegstandarden, og mange prosjekt står klare til å bli realiserte. For å utløyse det store verdiskapingspotensialet i distrikta, vil utbygging av det sekundære riksvegnettet vere avgjerande. Styrkinga av tilskot til sekundært riksvegnett er særleg vektlagt då dette har vore lite tilgodesett i dei siste budsjetta.
For Senterpartiet har det vore viktig å styrke den særskilde satsinga på rassikring og vi gjekk derfor inn for å aukar denne posten med 200 mill. kroner. Rassikring er viktig for tryggleiken til dei som ferdast langs vegen, og her trengs det friske midlar dersom ein skal kunne gjere noko med dei strekningane som er utsette.
Ei auka satsing på samferdsel må og i vareta kysten. Det var derfor ikkje mogleg for partiet å godta den reduksjonen Regjeringa foreslo når det gjaldt investeringar og vedlikehald til innan hamner, farleier, merker og fyr. Senterpartiet foreslo derfor å auke løyvingane til desse områda med 40 mill. kroner. Vi meiner og det er viktig å halde fram arbeidet med sikte på å bygge Stad skipstunnel, og gjekk inn for å setje av 10 mill. kroner til vidare planlegging av dette arbeidet.
Handsaminga av samferdselsbudsjettet viste dessverre at det ikkje er fleirtal for å ta på alvor dei utfordringar vi står overfor for å oppretthalde og utbetre vegar, ferjer, hamner og kollektivløysingar for heile landet, og Senterpartiet er uroleg for konsekvensane av dei vedtak som no vert gjort. Vi vil ikkje gi opp kampen for at styrking av samferdselssektoren er ei heilt nødvendig satsing og vi vil halde fram å arbeide for at Noreg skal få den råaste infrastrukturen i Europa.
