
Buskerud FrP
Fylkestingprogram 2003 -2007
Kjære velger!
Det du nå leser er Buskerud FrPs vedtatte program for 2003 til 2007. I dette programmet har vi naturlig nok lagt mest vekt på hva vi vil fremme i Buskerud fylkesting i den kommende valgperiode. Du er kanskje ikke så opptatt av hva fylkespolitikk - og det skjønner vi i FrP godt! Fylkeskommunens politikere er i den situasjon at de mangler legitimitet og tillit i befolkningen. Når befolkningen i fylket verken vet hvem de er eller hvilke oppgaver de har, da forsvinner mye av hensikten med å ha dette forvaltningsnivået underlagt politisk styring.
Den offentlige debatt i Norge er i stor grad preget av et virvar av reelle begrunnelser og skinnbegrunnelser. Et klassisk eksempel er at opprettholdelse av fylkeskommunen er viktig for demokratiet. Egentlig er forholdet motsatt, idet en nedleggelse av fylkeskommunen vil innebære en styrking av primærkommunen og den lokale folkevalgte styring.
Hovedproblemet med fylkeskommunen er at den ikke har fungert etter forutsetningene. I stedet for å være en slank og slagkraftig organisasjon under demokratisk kontroll, har fylkeskommunen est ut til å bli en tungrodd, byråkratisk mastodont hvor den demokratiske kontroll er tilnærmet verdiløs. Fylkeskommunen har ingen eksistensberettigelse i seg selv, men gjennom de oppgavene fylkeskommunen utfører for samfunnet. Hvis andre aktører kan utføre fylkeskommunens oppgaver minst like godt som fylkeskommunen er den overflødig. Fylkeskommunen bør derfor legges ned som forvaltningsorgan, og oppgavene fylkeskommunen har i dag bør fordeles mellom staten, kommunene og private.
Nedleggelse av fylkeskommunen blir ingen lett politisk prosess og vi vil bli møtt med mange skinnargumenter fra mennesker som har en interesse, gjerne av økonomisk art, knyttet til fylkeskommunen. Mange ansatte i fylkeskommunen er medlem av arbeidstakerorganisasjoner tilknyttet Arbeiderpartiet og mange sentrale aktører i Arbeiderpartiet har fylkeskommunale verv. Derfor vil den største motstanden komme nettopp fra Arbeiderpartiet.
Vi i Buskerud FrP er overbevist for at det er et behov for et skifte av ledelsen i fylkeskommunen. Det finnes nok av ukloke politiske vedtak å vise til, samt en dårlig økonomistyring. Vi stiller derfor til valg. FrP er klar til å påta seg ansvar for at Buskerud fylke skal bli et bedre sted å bo. DU kan hjelpe oss til å komme i posisjon hvor dette kan virkeliggjøres! Desto flere stemmer vi får, desto mer makt til enkeltmennesket!
Skulle du ha lyst å vite mer om hva vi står for, bør du lese vårt prinsipp- og handlingsprogram, og lokallagets program i den kommunen du bor i. Du finner også mye informasjon om FrPs politikk både på Stortinget og i kommunestyrene. For mer informasjon om Buskerud FrP og daglige FrP-nyheter, vil jeg anbefale deg å gå inn på vår nettside www.buskerudfrp.no  Dette kan også leses via WAP på din mobil.
Med vennlig hilsen
Buskerud FrP
Jørund Henning Rytman,
formann og førstekandidat
___________________________________________________________
FREMSKRITTSPARTIETS FUNDAMENT
Fremskrittspartiet (FrP) er et liberalistisk parti. Det bygger på Norges grunnlov, norsk og vestlig kulturarv og tradisjon, med basis i det kristne livssyn.
Fremskrittspartiets hovedoppgave er å arbeide for sterk nedsettelse av skatter, avgifter og offentlige inngrep.
De viktigste avgjørelsene om skatte- og avgiftsnivået tas av Stortinget og i kommunene. I Stortinget arbeider FrP for å begrense og på sikt fjerne all statsskatt på inntekt, formuesskatt, arveavgift, ferieskatt, fordelsbeskatningen av å bo i egen bolig, arbeidsgiveravgift, ekstraskatt på bil og bensin osv. I kommunene arbeider FrP for å redusere de kommunale avgifter, kommuneskatten og fjerne eiendomsskatt i de kommuner som har denne.
Fremskrittspartiet arbeider for et samfunn bestående av frie og selvstendige mennesker. Den offentlige forvaltning skal ikke skape hindringer og vanskeligheter, men tjene enkeltmennesket.
Fremskrittspartiet vil gi det offentlige færre arbeidsoppgaver:
- forenkling av arbeidsområder
- innskrenke forbud og påbud
- fjerne restriksjoner
- mindre kontroll og overvåking overfor enkeltmennesker og bedrifter
- mindre hemmelighetskremmeri, mer åpenhet
Fremskrittspartiet ønsker en stat hvis makt er begrenset i et samfunn av frie, selvstendige innbyggere. En slik stat er ikke mulig uten at den enkelte innbygger får større råderett over egen inntekt og eiendom.
Fremskrittspartiet konstaterer at enkelte oppgaver er fellesoppgaver som det offentlige må løse. Til slike oppgaver hører rettsvern, helsetjeneste, forsvar, samferdsel og utdanning. For at det offentlige skal kunne løse disse oppgavene må det ha inntekter. Disse skal skaffes gjennom en gradvis overgang fra skatt på inntekt til avgifter på forbruk.
SYSTEMSKIFTE
Fremskrittspartiet vil arbeide for å forenkle og effektivisere det norske forvaltningssystemet. FrP vil derfor nedlegge fylkeskommunen.
I løpet av forrige fylkestingsperiode fikk FrP gjennomslag for at sykehusene ble overført til staten. Dette arbeidet mener FrP må fortsette.
De oppgaver fylkeskommunen i dag har, vil vi fordele over til staten, kommunene og private.
Så lenge fylkeskommunen opprettholdes, er FrP-politikernes oppgave i fylkeskommunale organer i Buskerud å arbeide for at skattebetalernes penger blir forvaltet mest mulig fornuftig. Sløsingen til unødvendige formål og byråkrati må stoppe. Fylkespolitikerne må konsentrere seg om å løse primæroppgavene innenfor undervisningssektoren og samferdsel - og kutte ut oppgaver på mindre viktige områder.
FrP ønsker færre byråkrater og mer ansvar til politikerne. FrP mener de politiske partier som styrer skal bli mer ansvarliggjort, og ikke i så stor grad kunne skylde på administrasjonen og byråkratene.
Når det gjelder forvaltning av lover, forskrifter og regler, går FrP inn for en effektiv og serviceinnstilt fylkesadministrasjon med en utpreget «Ja-holdning» til enkeltmennesker og bedrifter.
Det skal settes klare frister for saksbehandlingen.
FrP vil motarbeide overdreven hemmelighetsstempling av offentlige dokumenter. En forutsetning for et levende demokrati er at det er mest mulig åpenhet.
Det åpnes for folkeavstemning om prinsipielle spørsmål som for eksempel kommunesammenslåing, kommuneskatt og innvandring/asylmottak.
FrPs overordnede mål er å legge ned fylkeskommunen. Inntil så skjer vil Buskerud FrP:
- Effektivisere driften av Buskerud fylkeskommune.
- Konsentrere fylkeskommunens virksomhet om primæroppgavene innenfor undervisningssektoren og samferdsel. (Helsesektoren er overført til staten).
- Fremme forslag overfor Kommunaldepartementet om at Buskerud blir prøvefylke, hvor de resterende fylkeskommunale oppgaver fordeles mellom Staten og kommunene.
- Ha færre «papirflyttere» gjennom å redusere fylkets byråkrati.
- Ansette fylkeskommunale ledere på åremål (tidsbestemte kontrakter), og si opp dårlige ledere.
- Privatisere og konkurransestimulere flest mulig oppgaver for å utnytte ressursene bedre, fjerne køer, og gi befolkningen et bedre tilbud.
- Selge fylkeskommunale eiendommer.
- Redusere antallet representanter i fylkestinget til 35. Legge ned, eventuelt slå sammen fylkeskommunale utvalg.
- Begrense antallet politiske heltidsstillinger.
- Gå imot innføring av parlamentarisme som styringsmodell i fylkeskommunen.
- Holde politikernes godtgjørelser på et nøkternt nivå.
- Holde politikernes reise- og befaringsvirksomhet på et minimum.
- Gå imot at fylket driver «utenrikspolitikk» gjennom vennskapsfylkesamarbeid og deltagelse i andre internasjonale organer.
- Melde Fylkeskommunen ut av Kommunenes Sentralforbund (KS).
- Gå imot forsøk på å gjøre miljøvern til en ny fylkeskommunal sektor, med tilhørende vekst i offentlig byråkrati og pulverisering av ansvar.
- Arbeide for å innskrenke makten til fylkesmannens miljøvernavdeling.
- At ansettelse i stillinger i det offentlige skal skje på bakgrunn av kvalifikasjoner - og ikke av hensyn til kjønn, hudfarge eller organisasjonsmessig tilknytning etc. FrP går derfor imot enhver form for kvotering.
HELSEVESEN OG SOSIAL SIKKERHET
Det offentlige må også i fremtiden ha et overordnet ansvar for organisering og planlegging av helsetjenesten. Dette betyr imidlertid ikke at det offentlige selv må stå for utførelsen av alle helsetjenester. Fremskrittspartiet vil åpne for flere private tilbud. Dette vil bidra til større valgfrihet og bedre servicetilbud for pasientene og fjerne sykehuskøene. FrP forutsetter at staten gjennom folketrygden betaler institusjonene, enten de er offentlige eller private, en fast pris pr. behandlet pasient. Dermed vil også de private tilbudene bli noe vanlige folk kan benytte seg av. FrPs mål er et sykehustilbud som er funksjonelt, kvalitativt forsvarlig og effektivt. Tilbudet skal, så langt det er mulig, være like godt for hele befolkningen, uavhengig av økonomi, bosted, alder og diagnose.
Buskerud Fremskrittsparti vil:
- At det skal gis poliklinisk behandlingstilbud i hvert av dagens sykehusområder.
- Kontinuerlig foreta kritiske gjennomganger og analyser av virksomheten ved sykehusene for å sikre rasjonell drift og ledelse.
- Bygge sykehotell i tilknytning til sykehusene.
- At Sykehuset Buskeruds somatiske virksomhet skal forbli i Drammens området. Psykiatrisk avdeling bør videreutvikles i Lier. Drammen Psykiatriske senter og tilsvarende på Kongsberg og Ringerike styrkes (DPS, KPS og RPS).
- Satse på Sykehuset Buskerud som spesialistsykehus.
- La leger og pleiepersonell få benytte sykehusenes lokaler og utstyr til privat praksis utenfor ordinær arbeidstid.
- At Hallingdal sjukestugu fremdeles skal være organisert som enhet under Sykehuset Ringerike.
- Rasjonalisere og privatisere, men ikke redusere, beredskapen i ambulansetjenesten og annen pasienttransport. Alle deler av fylket skal ha krav på en tilfredsstillende ambulansetjeneste.
- Sikre ordninger som i størst mulig grad likestiller funksjonshemmede med den øvrige befolkning. Styrke TF-tjenesten (se også kapitel om kollektivtransport).
- Arbeide for en god rusmiddelomsorg og sikre ettervern, med støtte til rehabiliteringssentre basert på arbeidstrening og skifte av miljø.
- Styrke det forebyggende arbeidet mot rusmisbruk gjennom opplysnings og kampanjevirksomhet i skolene og andre barne- og ungdomsmiljøer.
- Gå inn for tvangsavvenning av gravide rusmisbrukere for å verne fostret.
- At det i samråd med foresatte/pårørende kan åpnes for tvangsbehandling av narkomane.
- La kommuner som ønsker det åpne for sprøyterom.
ELDREOMSORG OG TRYGD
FrP forlanger at de eldre skal være en prioritert gruppe, og ikke som tilfellet ofte er i dag, en salderingspost.
Norge er i dag et velferdssamfunn mye på grunn av de eldre generasjoners innstilling og innsats. Nasjonen må vise sin takknemlighet ved å gi de eldre en grunnleggende trygghet, basert på opplevelsen av at samfunnet både verdsetter og ivaretar dem.
Grunnbeløpet i folketrygden (G) er i mange år blitt underregulert ved de årlige trygdeoppgjørene. Dette har ført til at pensjonsnivået stadig blir lavere i forhold til det generelle lønnsnivået i samfunnet. Dette strider klart mot de forutsetninger som ble lagt til grunn ved innføringen av Folketrygden i 1967.
Buskerud Fremskrittsparti vil:
- Arbeide for etablering av flere eldresentre og frivillighetssentraler. Dette for å kunne motvirke problemer med ensomhet, og for at de som ønsker å bidra med noe i samfunnet skal kunne gis anledning til dette.
- At det skal være et variert tilbud til de eldre, der den enkelte selv velger sin boform.
- Gå imot integrering av andre særomsorgsgrupper sammen med de eldre. En eldre omsorgsbeboer skal ikke kunne risikere å få for eksempel en sinnslidende rusmisbruker eller et asylmottak som nabo.
- Utrede fritt kundevalg for brukerne av dagens kommunale tjenester innen hjemmehjelpstjenesten. Åpne for at brukerne skal kunne velge sine «leverandører» av disse tjenestene selv. Dette vil åpne for et nytt marked med større konkurranse, bedre service og større valgfrihet for brukerne.
- Gå inn for at ordningen med omsorgslønn til pårørende som frivillig tar på seg omsorgs- og pleieansvar for eldre, må forsterkes og økes.
- Kreve at folketrygdens grunnbeløp reguleres i takt med den generelle lønnsutviklingen, slik det var forutsatt da ordningen ble innført.
- Gå mot at gifte pensjonister får redusert sin pensjon. Man skal kunne forbli ektefeller uten at man utsettes for «tyveri» fra statens side.
FAMILIE OG BARN
Familiens viktigste oppgave er som grunnlag og bakgrunn for barns oppvekst og utvikling. Utviklingen gjennom mange år har ført til en oppløsning av familiemønsteret. I dagens samfunn er så godt som alle voksne (foreldre) i inntektsgivende arbeid utenfor hjemmet. Årsakene til dette er mange og sammensatte.
Sosialistisk politikk har gitt ønsker og løfter om en velferdsstat der det offentlige påtar seg det ansvar og de omsorgsoppgavene som tidligere, i stor grad, påhvilte familiene. Det offentlige system har ikke klart å løse de oppgavene som familiene tidligere hadde. Dette har ført til at vi står overfor mange problemer med bakgrunn i de siste 20 års utvikling, som for eksempel: Sterkt økende kriminalitet, særlig blant ungdom - sterkt økende narkotikamisbruk - sterk økning av psykiske lidelser - mangel på barnehageplasser - mangel på omsorg for eldre - mangel på nettverk - oppløsning av familien - økende antall skilsmisser - økende antall brudd i samboerforhold - økende antall barn som lever sammen med én omsorgsperson - økende antall barn og ungdom som blir tatt hånd om av barnevernet osv.
I dagens samfunn finner vi mange barn og unge som er i en vanskelig livssituasjon. Dette er for eksempel barn og ungdom som har foreldrene sine i fengsel, har narkomane foreldre, er enslige mindreårige asylsøkere, er barnevernsbarn (fosterbarn og institusjonsbarn), har psykiske og/eller fysiske problemer, har psykisk syke foreldre, er utsatt for overgrep, eller som lever i fattigdom. Buskerud Fremskrittsparti vil være med på å synliggjøre disse barna, sette fokus på problemene de har å slite med.
Vi mener denne utviklingen har skjedd på den voksne befolkningens premisser og har ført til et samfunn som er dårlig tilpasset barnas behov. FrP legger vekt på barns oppvekstvilkår som et grunnlag for utviklingen av et vellykket og harmonisk samfunn på lang sikt. Det er barna som er morgendagens samfunn, som skal legge til rette for, og forvalte våre verdier, som skal betale våre pensjoner og sørge for verdige levekår for gamle og syke. Dagens familiepolitikk legger ikke til rette for en slik utvikling. Dette vil vi i FrP være med på å forandre.
FrP vil fremheve ekteskapet som den mest stabile og trygge rammen for et familieforhold. FrP mener imidlertid at alle mennesker har en klar rett til å innrette seg på den måten de selv finner best.
Buskerud Fremskrittsparti vil:
- Være med å bidra til større valgfrihet for barnefamiliene.
- At det bør vektlegges større likhet mellom mor og far i «arbeidet» og samværet med barna fra de er små.
- Gå inn for ektefelledelt beskatning, noe som vil gjøre det mulig for den hjemmearbeidende å opptjene pensjonspoeng.
- At alle offentlige overføringer samles i ett beløp (barnetrygd) og går direkte til foreldrene som selv velger eventuelle omsorgstilbud for sine barn. Alternativt kan man styrke og utvide ordningen med kontantstøtte.
- Ta avstand fra ekteskap inngått ved tvang.
- Være med å bidra til at barnevern, eldreomsorgen, rusmiddelomsorgen og psykiatrien får økte ressurser i form av flere ansatte og større budsjetter å rutte med.
- Sette familiene i fokus og kjempe for bedre levevilkår for både barn, foreldre, ungdom og eldre.
- Synliggjøre barn og ungdom med vanskelige livserfaringer og livssituasjoner. De må bli møtt med omtanke og omsorg, og bli sett og godtatt som de likeverdige menneskene de er.
- Styrke barnevernet. Det må gis et variert og differensiert tilbud av barnehjem, fosterhjem og institusjoner - der det enkelte barns behov settes i fokus.
UTDANNING
Skolens viktigste oppgave er å gi hver enkelt elev størst mulig faglig og personlig utvikling ut fra individuelle evner og interesser. Kunnskap er en forutsetning for et aktivt og engasjert liv. Kunnskap er grunnlaget for frihet og demokrati. Et høyt utdannings- og kompetansenivå er også en nødvendig forutsetning for å opprettholde og videreutvikle verdiskapingen og dermed vårt høye velferdsnivå.
Fylkeskommunene har ansvaret for den videregående skole. Buskerud Fremskrittsparti vil arbeide for et skoleverk hvor valgfrihet, kunnskap og kvalitet står i fokus. Dette gjøres best ved at makten over skolene tas fra politikere og lærere, og gis til brukerne (elevene i samråd med sine foreldre). FrP vil gi den enkelte skole større frihet til å styre seg selv. Større selvstendighet vil gi skolene mulighet til å utvikle et pedagogisk og faglig særpreg, og profilere seg med egne fordypningsfag. Når hver skole kan prøve ut forskjellige undervisningsformer, vil skolene lære av dem som lykkes best. Samtidig som skolene får mer frihet, må foreldre og politikere få bedre innsyn i kvaliteten på undervisning og læringsmiljø.
FrP vil legge til rette for økt foreldremedvirkning i skolen. Lærerevaluering er viktig som grunnlag for forbedring i lærerstaben. Læreren er en av de viktigste personene i læringsprosessen, og mindre gode lærere kan ødelegge mye for en elevs motivasjon og vitebegjær i skoletimene. Dyktige lærere bør belønnes, og dårlige lærere må forbedre seg, eventuelt avskjediges. Det bør opprettes et uavhengig skoletilsyn som får ansvar for den eksterne evalueringen av skolen. I videregående skole skal elevene trekkes med i lærerevalueringen.
Dagens inntaksregler må erstattes med et mer fleksibelt system som setter elevenes ønsker og behov i sentrum; det må bli innført fritt skolevalg og finansieringen må baseres på et såkalt stykkprisfinansieringssystem. Dette innebærer at betalingen for en skoleplass følger eleven og går til den skolen eleven velger. Skolene blir nødt til å skjerpe seg faglig og pedagogisk, fordi skolenes inntekter blir avhengige av elevenes og foreldrenes valg. Dette vil skape konkurranse mellom skolene, og dermed kan alle skoler bli bedre. Private og offentlige skoler vil likestilles, og man kan velge en hvilken som helst skole, uavhengig av sosial bakgrunn.
En fremtidsrettet kunnskapsskole forutsetter trygge rammer for elevene. Mobbing, trakassering, tyverier og vold kan aldri aksepteres. Dialog er viktig for å opprettholde respekt for hverandre, men noen ganger er ikke velmente antimobbingsplaner nok. Dersom ikke annet hjelper, må mobbere flyttes til andre skoler, slik at nettverkene deres blir brutt og de får mulighet til å endre adferd.
Buskerud Fremskrittsparti vil:
- At de geografiske inntaksgrenser oppheves, og elevene på selvstendig grunnlag får velge skole.
- Omgjøre fylkeskommunale skoler til selvstendige økonomiske enheter i form av selskaper, stiftelser eller fylkeskommunale foretak (fkf).
- Tilsette rektorer på åremål.
- Avskjedige dårlige lærere.
- Stille krav om økonomisk/administrativ kompetanse ved ansettelse av skoleledere.
- Sikre at eksisterende videregående skoler har kapasitet til å håndtere elevmassen, heller enn å bygge nye skoler der elevgrunnlaget ikke er tilstede.
- Motarbeide forsøk på avskaffelse av privatdrevne skoler, fordi private skoler er et verdifullt supplement og korrektiv til den offentlige skolen.
- Igangsette kvalitetskontroll i skolen, ved å innføre elevbasert lærervurdering, en uavhengig inspektørordning og offentliggjøring av skolenes eksamensresultater.
- Innføre differensiering av opplæringen, slik at elevene får undervisning på sitt nivå.
- Legge vekt på disiplin, orden og folkeskikk i skolen.
- Flytte mobbere, ikke de som blir mobbet.
- Ha færre integrerte elever i vanlige klasser. Elever med store atferdsproblemer trenger spesialtilbud. FrP går inn for å bygge såkalte forsterkede skoler.
- Stimulere til samarbeid mellom kommunene om tilpassede utdanningstilbud for funksjonshemmede elever.
- Styrke lærlingordningen og utdanning i yrkesfag.
- At det skal legges til rette for tettere samarbeid mellom skole og næringsliv, spesielt innenfor yrkesfag, hvor en større del av opplæringsansvaret overføres til næringslivet.
- Åpne for reklamefinansiering av skolebøker og datamaskiner.
- At det ikke er en fylkeskommunal oppgave å drive folkehøgskoler.
- Innføre valgfri undervisning i sidemål.
- At de fylkeskommunale videregående skoler skal kunne tilby næringslivet oppdragsundervisning.
NÆRINGSLIV OG SYSSELSETTING
Uten et næringsliv som skaper verdiene er det heller ikke penger til å løse viktige offentlige oppgaver. Familienes og den enkeltes økonomi, arbeidsplassene og kvaliteten på offentlige velferdstjenester avhenger av næringslivets konkurransekraft og evne til å utvikle og fornye seg. FrP vil legge forholdene til rette for at næringslivet får friere spillerom slik at det skapes ytterligere verdier. Lover, løyver, konsesjoner, dispensasjoner og bevillinger legger ofte unødige hindre i veien for produksjonen. FrP ønsker derfor, så langt det er mulig, å redusere eller fjerne bruken av disse. Byråkratiet, skjemaveldet og forskriftsjungelen må reduseres, og med mindre det foreligger klare grunner som tilsier noe annet, skal søknader få et uforbeholdent «JA». Formynderne i byråkratenes kontorer må bekjempes og fjernes. Det er skattebetalernes penger som betaler for offentlige arbeidsplasser, og det bør derfor vises respekt for dette i de offentlige forvaltningsinstitusjonene.
Norges rekordhøye skatte- og avgiftsnivå presser kostnadene oppover, og gjør det dermed vanskeligere for norske bedrifter å konkurrere mot utenlandske både på de hjemlige markedene og utenlands. Skatter og avgifter medfører også ofte at lønnsnivået ligger uforholdsmessig høyt, og mange får rett og slett ikke råd til å ha folk ansatt. Søknader og firkantet lovverk må forenkles på en måte som gjør det mulig å drive en bedrift uten at man bryter loven. Offentlig forvaltning har tradisjon for å møte nye behov med flere regler, skjemaer og påbud. Ofte er resultatet at den velmente hensikten forsvinner i unødige rapporteringskrav og kompliserte regelverk som utgjør hindringer for enkeltmennesker og bedrifter. Den viktigste garantien for å sikre arbeidsplasser er at vi lar næringslivet få stabilitet og fornuftige rammevilkår. På den måten sikrer vi konkurransedyktige bedrifter der arbeidskraft er etterspurt og ettertraktet. FrP er tuftet på ideen om nedsettelse av skatter, avgifter og offentlige inngrep, og dette vil helt klart føre til et sunt og solid næringsliv.
Private firmaer kan utføre en rekke oppgaver som i dag ivaretas av det offentlige. Konkurranse er positivt; den får deltakerne til å yte sitt beste, noe vi bør utnytte i næringssammenheng. De forskjellige aktørene vil kappes om å tilby kjøperne det billigste og beste produktet, og på den måten vil forbrukeren sitte igjen med den store gevinsten. Et annet positivt utfall er at hver enkelt vil få større valgfrihet. Det er et mål at fylket ikke skal drive forretningsvirksomhet. I stadig flere tilfeller oppstår det rollekonflikter mellom fylket som eier og fylket som regulator. FrP vil at flest mulig av de fylkeskommunale oppgavene skal privatiseres eller konkurransestimuleres. Reguleringer som favoriserer det offentlige må fjernes for ikke å skape konkurransevridning. FrP ønsker mest mulig like konkurransevilkår for offentlige og private tjenesteytere. Ved at private konkurrerer om oppgaver for det offentlige, presses prisene på disse tjenestene ned, og skatte- og avgiftsnivået kan derved senkes.
FrP vil også motarbeide subsidiering til grupper av næringsdrivende. Det har vært for stor tendens til å ta penger fra de som driver lønnsomt for å gi til dem som driver dårlig. Denne typen overføringer er i ferd med å ødelegge restene av norsk næringsliv og må derfor opphøre.
Buskerud Fremskrittsparti vil:
- Arbeide for å redusere skjemaveldet for næringslivet.
- Sterkt begrense utdelingen av offentlige midler gjennom SND.
- Gå imot at fylket driver forretningsvirksomhet.
- Bringe det overdimensjonerte planarbeidet i fylkeskommunen ned på et mer nøkternt nivå.
- Konsentrere all offentlig forskningsvirksomhet til høgskolene i fylket.
- Arbeide for like konkurranseforhold mellom privat og offentlig virksomhet.
ENERGI
Fremskrittspartiet vil arbeide for størst mulig privat eierskap i energiselskapene. I de tilfeller hvor det offentlige er med på eiersiden innen energisektoren skal man være restriktive til å hente ut midler i form av avkastning fra selskapene, noe kundene må betale for i form av dyrere strøm og høyere nettleie. FrP ser på dette som en ekstraskatt.
Buskerud Fremskrittsparti vil:
- Være positiv til arbeidet med å rasjonalisere og effektivisere nettdriften.
- Sørge for at kundene får billigst mulig strøm og nettleie, ved å sikre reell konkurranse i kraftmarkedet.
- Motarbeide den ekstra skatteleggingen som det offentlige bedriver i form av at man tar ut aksjeutbytte fra kraftselskapet, og legger ekstra avgifter på strøm.
LOV OG ORDEN
Vi lever i et samfunn der stadig flere føler utrygghet for liv, helse og eiendom. Økningen i volds- og vinningskriminalitet er skremmende. I dag oppklares kun en liten del av alle forbrytelser, og enda færre ender med at lovbryteren får en skikkelig dom. Taperne er ofrene, som får skadet sin helse og/eller eiendom.
På Stortinget arbeider FrP for økte bevilgninger til politi og rettsvesen, og for langt strengere straffer. FrP mener det er svært viktig at politiet avlastes fra kontorarbeid, slik at de i større grad kan utføre politiarbeid.
FrP mener at man må bygge ut flere soningsplasser slik at domfelte kan settes i fengsel med en gang dommen er rettskraftig. Med dette unngår man at kriminelle går fri i måneder/år på grunn av lange soningskøer.
Buskerud Fremskrittsparti vil:
- Ha mer synlig politi i gatene.
- Frigjøre politiets tjenestemenn fra tidkrevende kontorarbeid.
- Kreve at politiet setter inn «uropatruljer» og razziaer i belastede miljøer og distrikter.
- Arbeide for at politiet får muligheten for å ta imot ekstrabevilgninger fra kommuner og fylkeskommuner.
- Legge føringer på de enkelte politi- og lensmannskontorer for at de skal prioritere alvorlige volds- og vinningsforbrytelser.
- Styrke det forebyggende arbeidet blant barn og ungdom.
KULTUR OG IDRETT
Fremskrittspartiet ser på den frivillige innsats som blir lagt ned på kultursektoren som enormt verdifull. Mye av det som i dag er definert innenfor kulturbegrepet, bør imidlertid ikke belastes skattebetalerne. Vi vil derfor redusere det offentliges kulturengasjement til et minimum. Kulturen utvikler seg dessuten best når den er uavhengig, og fri for politisk styring.
Derfor vil vi finne alternative løsninger som på sikt kan være med på å redusere det offentliges engasjement.
FrP mener den norske kulturarven representerer store verdier og er med på å gi nasjon og innbyggere identitet og fellesskapsfølelse. Det offentlige har derfor et ansvar for å bevare f.eks. de unike stavkirkene som vi har i Hallingdal og Numedal.
FrP ser på idretten som en viktig del av kulturtilbudet, spesielt ønsker vi å prioritere barne- og ungdomsidrett. Dette skjer best gjennom et nært praktisk og økonomisk samarbeid med idrettens egne organisasjoner.
Det er også viktig at psykisk funksjonshemmede, eldre og andre grupper med behov for ekstra tilrettelegging også kan drive aktiv idrett og friluftsliv. FrP stiller seg positiv til tiltak som øker disse gruppenes aktivitet.
Buskerud Fremskrittsparti vil:
- Prioritere idretten og stimulere alle frivillige organisasjoner til aktivitet basert på egeninnsats.
- Arbeide for at museene åpner seg for publikum ved at de utvikler tilbud som gjør dem mer attraktive, og på sikt kunne gjøre dem selvfinansierende.
- Avvikle støtten til fylkesteateret (Brageteateret).
- Oppmuntre til lokal teater- og revyaktivitet.
- Gå imot at fylkeskultursektoren påtar seg nye oppgaver som f.eks. fylkesmusikerordning, teatervirksomhet, fylkesgalleri, osv.
- Gå imot overdreven og kostbar utsmykking av fylkeskommunale bygninger.
- Søke å drive bibliotekene med minst mulig offentlige tilskudd. Når bibliotekene tar i bruk ny teknologi og nye medier, er dette tjenester som helt eller delvis må finansieres av brukerne.
- Legge til rette for privat engasjement for å verne kulturminner.
VEIER OG BIL
Det offentlige har ansvaret for at landet har en moderne infrastruktur med et godt samferdsels- og kommunikasjonsnett. Utbygging, drift og vedlikehold skal skje gjennom åpne anbud og konkurranse. Nye prosjekter skal oppfylle krav til høyest mulig kost-/nytteeffekt for det samfunn tiltaket skal betjene. Når det skal settes i gang nye veiprosjekter, må disse ha i seg perspektiver utover de nærmeste 5 til 10 år, «Veier må bygges for fremtiden».
FrPs mål for organisering av veisektoren er at staten skal overta ansvaret for hoveddelen av fylkesveiene, mens kommunene overtar ansvaret for den resterende del. FrPs ser positivt på at dette nå utredes.
FrP aksepterer ikke bomstasjoner på fra før offentlig finansierte veier.
FrP har i årevis gått inn for en avgiftspolitikk som prioriterer miljø og sikkerhet når det gjelder bilen. Reduserte bilavgifter vil gi flere mulighet til å skaffe seg nye biler som forurenser mindre, og er mer trafikksikre.
Det er viktig for Buskerud at byene Kongsberg, Hønefoss og Drammen får tilrettelagt for kollektivtrafikk og gang- og sykkelveier. Forbindelsen mellom byene må også bli satt på dagsorden slik at skoletilbud, helsetilbud og arbeidsmarked innenfor fylket kan bli utnyttet bedre.
Buskerud Fremskrittsparti vil:
- Arbeide for en fullførelse av Veipakke Drammen. Buskerud FrP vil i denne sammenheng ikke akseptere noen form for standardreduksjon i de enkelte faktorer i veipakken, men kreve at denne blir gjennomført som allerede avtalt mellom partene - uten bomfinansiering.
- Arbeide for at E-134 gjennom Kongsberg blir gjort ferdig, og arbeide for videreføring av E-134 til Telemark grense.
- Arbeide for at koblingen mellom E134 og RV40 konsekvens utredes for hele Kongsbergregionen.
- Støtte arbeidet for snarlig realisering av ny vei Hønefoss - Gardermoen.
- Arbeide aktivt for en snarlig videreføring av RV23 (Oslofjordforbindelsen) ved å bygge tunnel Dagslet - Linnes.
- Arbeide aktivt for en fullgod tilknytning mellom RV 23 og E18.
- Arbeide for at riksvei 7 over Hardangervidda, får status og
bevilgninger som stamvei, og holdes vinteråpen.
- Arbeide for gjennomføring av den planlagte parsellen Rørvik-Vik på E-16.
- Arbeide for at større vei- og broprosjekter blir lagt ut til folkeavstemming.
- Oppgradere flest mulig fylkesveier til 10 tonns akseltrykk, og forsere arbeidet med utbedring av flaskehalser.
- Prioritere veibygging som gir bedre trafikksikkerhet, blant annet gjennom bedre veistandard.
- At fylkesveiene vedlikeholdes regelmessig for å unngå forfall som fører til store ekstrautgifter.
- At fylkesveinettet brøytes når det er behov.
- Fortsette utbygging av gangveier og sikring av skoleveier.
- Arbeide for å legge riksveier og gjennomfartsårer utenom tettbygde områder.
KOLLEKTIVTRANSPORT
Fremskrittspartiet ønsker fri konkurranse innen transportnæringen. Konsesjonsordninger ved transport av last eller passasjerer bør i utgangspunktet fjernes. I de tilfeller der ordningene opprettholdes, vil FrPs politikere gå inn for en liberal praksis av regelverket.
FrP vil innføre anbud i kollektivtrafikken for å bedre tilbudet til publikum og redusere fylkeskommunens kostnader.
FrP ønsker at begrepet kollektivtransport også omfatter vareleveranser til næringslivet. I all fylkeskommunal planlegging skal det tas hensyn til at næringslivet trenger vareleveranser, og det skal legges til rette for dette.
Buskerud Fremskrittsparti vil:
- Innføre anbud i kollektivtrafikken for å bedre tilbudet til publikum og redusere kostnader.
- Revidere tilskuddsystemet for bussnæringen mot kvalitetskontrakter slik at
busselskapene kan tjene på inntektsøkning ved billettsalg.
- At busser som trafikkerer gjennom fylket gis mulighet til å stoppe og ta på passasjerer der hvor dette måtte være ønskelig.
- Arbeide for god framkommelighet for buss og taxi.
- Sikre TF-tjenesten tilstrekkelige midler for å kunne opprettholde og evt. forbedre dagens tilbud til funksjonshemmede.
- Være positive til en fortsettelse av Miljøkortordningen for skoleungdom som et alternativ til fri skoleskyss i de deler av fylket hvor ordningen kommer brukerne til gode.
- Fremskrittspartiet vil bidra til at Dagali flyplass holdes åpen. Dette gjøres ved at det legges til rette for private investorer. Det gis ikke fylkeskommunalt tilskudd.
- Arbeide for heving av standard, regularitet og kapasitet der hvor toget er et godt tilbud i dag. FrP mener at det skal bygges romslige og gode parkeringsplasser ved «matstasjoner». Annen kollektivtrafikk må tilpasses togtider ved slike stasjoner.
- Gå imot utbygging av Ringeriksbanen, og isteden satse på utbedring av veien Oslo - Hønefoss.
INNVANDRING
Fremskrittspartiet vil at Stortingets vedtak om innvandringsstopp skal følges opp effektivt. Hovedprinsippet i FrPs innvandringspolitikk er likebehandling av innvandrere og nordmenn. Ingen grupper skal ha særfordeler fremfor andre. FrP ser det ikke som en oppgave for det offentlige å organisere eller finansiere morsmålsundervisning og kulturaktiviteter for innvandrere. FrP har på Stortinget fremmet forslag om at det skal avholdes folkeavstemminger i de kommuner der det er planlagt etablering av asylmottak.
Buskerud Fremskrittsparti vil:
- Gå imot Utlendingsdirektoratets utidige press mot kommunene for å ta i mot flere asylsøkere.
- Arbeide for at asylsøkere og flyktninger ikke belaster fylkeskommunens budsjetter.
- Gå inn for at det blir lagt press på statlige myndigheter for at utlendinger som gjør seg skyldige i forbrytelser, utvises fra landet.
- At ingen flyktninger eller innvandrere bør gis oppholdstillatelse uten tidsbegrensning. Slike tillatelser må dessuten vurderes med jevne mellomrom, og når forholdene i hjemlandet stabiliseres, må disse grupperingene returnere til sitt hjemland.
- Gå imot opprettelse av asylmottak i Buskerud.
- Ta avstand fra ekteskap inngått ved tvang.
