
Fylketingvalget 2003 i Vest-Agder
Gi din stemme til en kritisk stemme
Stem på Felleslista Miljøpartiet De Grønne og Rød Valgallianse
Gi din stemme til en kritisk stemme
Kritisk stemme i Kritisk stemme i Fylkestinget
Det trengs kritiske røster i Fylkestinget. Derfor går Miljøpartiet De Grønne og Rød valgallianse sammen om ei fellesliste ved Fylkestingsvalget i Vest-Agder også i 2003. Den viktigste målsettingen med dette samarbeidet er enkel nok: Vi vil ta minst ett mandat!
Ved valget i 1999 ble Bjørn Tore Egeberg fra RV valgt inn fra felleslista. Med like mange stemmer denne gangen vil det fortsatt bli en kritisk stemme i Fylkestinget!
Sammen om det viktigste
Representanter som stemmes inn fra felleslista, står sammen om sakene som er omtalt i denne brosjyren - og en rekke andre saker. For øvrig vil de representere sine partiers syn.
Din stemme var ikke bortkastet ved forrige valg
2001: Forslag fra RV om å øke rammen til kollektivtransporten fra 129,1 mill kr til 134,5 mill kr. fikk bare RVs stemme.
2002: Et forslag om femårig prøveprosjekt med gratis buss i Kristiansand ble nedstemt av Venstre, KrF, FrP, Sp - men ble støttet av RV, SV, AP og Høyre. Samme år var det bare RV som støttet det forholdsvis moderate forslaget fra SV om å øke rammen til kollektivtransporten fra136,1 mill kr til 138,1 mill kr.
2003: RV foreslo å øke rammen til kollektivtransporten fra 135 mill kr til 153 mill kr. Forslaget ble forkastet, også i en langt mer moderat utgave. Sammen med SV er det bare RV som har stemt for et begrenset prøveprosjekt med gratis læremidler.
Samarbeid må til
Kan to så forskjellige partier som RV og De Grønne samarbeide? Åtte år har vist at svaret er ja. Partiene har hvert sitt ideologiske opphav. Det har vært en styrke når vi har diskutert oss frem til et alternativ til den borgerlige politikken i fylket. Vi bruker ikke krefter på å omvende hverandre. Vi fokuserer heller på å analysere årsakene til den offentlige fattigdommen, og på å drive systemkritikk.
Budsjettbalanse eller solidaritet?
Samfunnet hardner til, med overforbruk og sløsing hos de best stilte, og forverring av levekårene for alle som faller utenfor. Pengejaget og egoismen tar plassen for samhold og fellesskap. Arbeidsledige, gamle, barn, handikappede og innvandrere blir sett på som brysomme grupper i stedet for ressurser. Profitt går foran hensynet til naturen. Nedskjæringer av fellesgoder som skole, helsevesen og sosiale ytelser prioriteres framfor å gi anstendige vilkår for alle.
En stemme for endring
Felleslista er for folk som ikke ønsker et råere samfunn, men heller vil ha et samfunn der likeverd og respekt for medmennesket er viktigst - og et samfunn som tar vare på miljø og ressurser slik at kommende generasjoner ikke arver en ødelagt klode.
Vi går inn for
 at kraftselskapene skal sikre billig energi på lang sikt - og motarbeide sløsing - i stedet for å drive kommersiell jakt på høy kraftprofitt.
 gratis videregående opplæring. Gratis lærebøker og undervisningsmateriell, slik at videregående skole blir tilgjengelig for alle.
 at du skal få de helsetjenestene du har behov for.
Vi går mot
 norsk tilpasning til EUs landbrukspolitikk (monsterkuer og hormoner) og vil heller øke støtten til økologisk landbruksdrift.
 dyrere og dårligere busstilbud, med vekst i privatbilisme som følge.
 privatisering av offentlige tjenester.
