
Dato: 21. november 2005
Samferdselspolitiske talsmann i FrP, Per Sandberg
Krever færre fotobokser
- Regjeringens planer om flere fotobokser og strengere regelverk er helt feil veg å gå. Forslagene har ingenting med trafikksikkerhet å gjøre, sier FrPs samferdselspolitiske talsmann, Per Sandberg.
Regjeringen budsjetterer med 50 millioner kroner i økte bøteinntekter for 2006. For å oppnå dette skal de sette opp flere automatiske fotobokser, og vurdere et strengere regelverk slik at det er bileier som er ansvarlig dersom bilen blir brukt for å kjøre for fort.
- Dette er helt feil veg å gå, og beviser at regjeringen bruker trafikkbøter for å skaffe staten inntekter, sier Per Sandberg, som mener det allerede finnes for mange fotobokser.
- Å bruke fotobokser som trafikksikkerhetstiltak er helt i orden, men enhver som ferdes på norske veger vet godt at ingenting er så godt gjemt som fotobokser. Jeg synes regjeringen skal være ærlig å si at de kynisk bruker fotobokser for å skaffe staten inntekter.
Sandberg viser til at staten i 2004 tjente staten 223 millioner kroner fordelt på de da 270 fotoboksene som var plassert landet over. Det gir nesten 850.000 i statlige inntekter pr. fotoboks. - Fotobokser er rett og slett en svært lønnsom investering for staten, konstaterer han.
- Jeg er også fullstendig avvisende til forslaget om å gjøre bileier ansvarlig uansett sjåfør. Dette vil skape ett enormt byråkrati hvor bileier er skyldig før han kan bevise sin uskyld. I praksis vil det bli et mareritt for bileiere som har mistet enten bil eller registreringsskilt i tyverier.
- Dersom regjeringen var så genuint opptatt av trafikksikkerhet hadde pengene de hentet inn fra fotoboksene, som angivelig skal være plassert på steder med høy ulykkestetthet, gått rett tilbake til trafikksikkerhetstiltak de samme stedene, avslutter Sandberg.
