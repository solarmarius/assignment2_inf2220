
Mandag 28. september 1992
Hovedflyplassaken:
KRISTELIG FOLKEPARTI INN FOR DELT LØSNING
Kristelig Folkepartis stortingsgruppe kommer til å gå inn for en delt løsning som sitt primære standpunkt når Stortinget skal behandle saken om hovedflyplass for østlandet. Dersom denne løsningen ikke får flertall, vil stortingsgruppen gå inn for Høyres forslag om en utredning av Hobøl-alternativet, opplyser stortingsrepresentant John S. Tveit. Tveit er leder for Stortingets samferdselskomité.
Kristelig Folkepartis stortingsgruppe avklarte dette standpunktet under et gruppemøte mandag formiddag.
-Det er ulike nyanser i oppfatningene av hovedflyplass-saken i KrFs gruppe, men det var bred tilslutning til det forslaget til prioriteringer som jeg la fram. Jeg må imidlertid ta det forbeholdet at gruppa ikke var fulltallig da vi behandlet saken, sier stortingsrepresentant John S. Tvetit.
