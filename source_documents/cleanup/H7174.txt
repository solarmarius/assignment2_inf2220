
10.06.2003
Stortingsrepresentant Karita Bekkemellem Orheim (A)
- Ikke stykkevis og delt, Kristin Clemet
-Inntil Regjeringen sikrer mer penger til skolen, kommer vi ikke til å gå inn for å avskaffe klassestørrelsen eller klasseforstanderen i grunnskolen. Skolen skal ikke være en mulig post for innsparing. Det sier Aps skolepolitiske talskvinne Karita Bekkemellem Orheim ifm at Kirke-, undervisnings- og forskningskomiteen i dag har ferdigbehandlet endringer i Opplæringsloven og forslag til nytt finansieringssystem for privatskoler.
Bekkemellem Orheim reagerer kraftig på at utdanningsminister Kristin Clemet til stadighet fremmer forslag om endringer i regelverk og styringssystemer for grunnskolen. Forslagene kommer til Stortinget på en slik måte at disse må stortingsbehandles stykkevis og delt og uten at de sees i en sammenheng.
-Arbeiderpartiet mener at store endringer i den norske skole bør behandles under ett, og sees i en sammenheng. Derfor er vi svært glad for å ha fått gjennomslag for blant annet at Stortinget utsetter behandlingen av endringer i klassestørrelse til den nylig framlagte rapporten fra Kvalitetsutvalget kommer med sine konklusjoner til Stortinget. Dette er for oss godt nytt for skolen, sier Bekkemellem Orheim.
