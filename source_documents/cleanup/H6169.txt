
22.09.02
Venstre
Lokaldemokrati og kommuneøkonomi heng saman
Det har dei siste ti åra blitt skapt ein ubalanse i kommuneøkonomien. Underfinansierte reformer, statlege pålegg og nye oppgåver har bidrege til denne utviklinga. Framtidige reformer, pålegg og oppgåver må fullfinansierast frå statens side, og andelen av frie midler kontra øyremerka må aukast.
Kommunane har tilpassa seg denne situasjonen gjennom omstilling, effektivisering, interkommunalt samarbeid, upopulære tiltak og frigjering av skjulte verdiar. Manglande arbeidskraft, og trongen for å føre ein stram økonomisk politikk, gjer at kommunesektoren framleis må effektivisere drifta. Venstre meiner at dette særleg kan skje gjennom interkommunalt samarbeid, tilpassinga til dei lover og reglar Stortinget har vedteke og nytte ulike former for konkurranse der det ligg til rette for dette.
Sjølv om det er rom for ei meir effektiv ressursutnytting i kommunesektoren meiner Venstre at dette ikkje vil vere tilstrekkeleg til å rette opp ubalansen. Regeringa må derfor snarast utarbeide ein forpliktande plan for korleis dette skal gjerast. Det er naudsynt for at vi også i framtida skal kunne ha eit levande lokaldemokrati med fridom til å ta ansvar for eiga utvikling.
15. september 2003 skal innbyggjarane velgje nye lokalpolitikarar. Venstre er særskilt oppteken av at ungdom og kvinner skal ta eit større medansvar for å forme lokalsamfunna si utvikling. Då må dei føle at lokaldemokratiet fungerer og er verdifullt å engasjere seg i. Dette oppnås gjennom økonomiske rammer som gir rom for lokale prioriteringer.
