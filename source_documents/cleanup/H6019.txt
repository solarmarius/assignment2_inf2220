
16.06.02
Venstres landsstyre ønsker ansvarlig økonomisk politikk
Venstres landsstyre ser at FrP, AP, SV og SP i flere viktige saker danner flertall på Stortinget. På flere områder sendes regninger til regjeringen uten inndekning, og uten at vedtakene er konsekvensvurdert Over tid vil et slikt stortingsregjereri være svært uheldig for landets innbyggere.
Venstre skal stå til ansvar overfor velgerne, og kan derfor bare sitte i en regjering som fører en ansvarlig politikk. For Venstre er det av avjørende betydning at det føres en politikk som ikke fører til økt rente, og økt arbeidsledighet.
Barnehagereformen
Venstres landsstyre er svært kritisk til at opposisjonen vedtar en såpass kostnadskrevende reform, uten samtidig å finne budsjettmessig dekning for reformen.
Venstres landsstyre understreker at utbygging av tilbudet må komme først. Full barnehagedekning er i seg selv en svært omfattende reform, som krever sterk oppfølging fra staten. Innføring av maksimalpris før vi har bygd ut barnehagetilbudet vil svekke mulighetene til å få innført full barnehagedekning, og dermed medføre at de som ikke får plass i enda større grad subsidierer de som får plass. Innføring av maksimalpris kan også kunne medføre at de med dårligst økonomi må betale mer for barnehageplassen, enn de gjør i dag. Venstres landsstyre frykter at opposisjonens håndtering av saken svekker kvaliteten på tilbudet ved at det blir færre voksne som følger opp barna, mangel på arbeidskraft til barnehagsektoren, færre private barnehager med et alterantivt opplegg og knappere rammer for drift av barnehagene.
Venstre mener at alle statlige reformer og pålegg skal fullfinansieres. Etter at Sverige innførte maksimalpris har kommunene fått store ekstrautgifter. I en tid der kommuneøkonomien er under sterkt press frykter Venstres landsstyre at Ap, Sv, Frp og SP påfører våre kommuner enda en ubetalt reform.
