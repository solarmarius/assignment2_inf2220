
Stortinget, 16. februar 2001
Forsvarspolitisk talsmann Lars Rise, Kristelig Folkeparti:
- Mangelfullt beslutningsgrunnlag
-Regjeringen har verken tatt seg tid til å lese Sårbarhetsutvalgets innstilling eller å ta kontakt med de forsvarspolitiske talsmenn i Stortinget før fremleggelse av dagens forslag til omlegging av Forsvaret. Det gir inntrykk av et dårlig forarbeid og gir også et mangelfullt beslutningsgrunnlag for Stortinget. Det kan bli vanskelig å etablere et bredt flertall bak forslaget, sier Kristelig Folkepartis fraksjonsleder i forsvarskomitéen, Lars Rise.
Kristelig Folkeparti stiller seg kritisk til at Regjeringen overhode ikke har vurdert konklusjonene fra Sårbarhetsutvalget når det skal gjennomføres en total omlegging av Forsvaret. De vurderinger utvalget har gjort vil ha stor betydning for de vedtak Stortinget skal treffe når det gjelder omleggingen av Forsvaret på en rekke områder. Det er derfor uheldig at Stoltenberg-regjeringen ikke har inkludert innstillingen om sårbarhet i proposisjonen, sier Rise.
- Jeg stiller meg spørrende til hva forsvarsministeren sikter til når han på sin pressekonferanse i dag på spørsmål opplyste at han på forhånd har hatt kontakt med forsvarspolitiske talsmenn i alle partier og at han på bakgrunn av det regnet med at det vil gå greit å få flertall for Regjeringens forslag i Stortinget. Han har ikke hatt noen kontakt med Kristelig Folkeparti, verken med parlamentarisk leder eller meg. Det fremstår derfor som uklart hvor Regjeringen har tenkt å hente flertall for sine forslag, sier Lars Rise.
Bondevikregjeringen nedsatte Forsvarspolitisk utvalg og Sårbarhetsutvalget med samme tidsfrist, noe som også ble fulgt opp av begge utvalg. Formålet var å danne seg et totalbilde av trusselsituasjonen, ulike krisescenarier og sårbarhet på ulike områder. På dette grunnlag skulle så omleggingen av Forsvaret gjennomføres. Når Stoltenberg-regjeringen nå har valgt å se helt bort fra Sårbarhetsutvalget, er det svært beklagelig. Det er viktig å inkludere behovene i det sivile samfunn for tilstedeværelse og beredskap i krisesituasjoner og til en koordinert redningstjeneste bl.a. Det er også betenkelig at Regjeringen foreslår mer enn en halvering av mobiliseringsstyrken i Hæren, Luftforsvaret og Sjøforsvaret og en svekkelse av verneplikten.
Selv om den sikkerhetspolitiske situasjon er endret er det viktig å opprettholde en tilstrekkelig kompetanse og beredskap for å kunne ivareta Forsvarets primære forpliktelser til å forsvare norske territorier og sjøområder. For å finne økonomisk rom for dette er det helt nødvendig med en betydelig effektivisering og omlegging av Forsvaret, sier Lars Rise.
