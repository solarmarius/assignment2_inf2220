
Torsdag 19.januar 1995
Justispolitisk talskvinne Anita Apelthun Sæle (KrF):
Dagens straffelov fleksibel nok
-KrF støttar ikkje forslaget frå Framstegspartiet om å gje høve til å auke straffene for lovbrytarar som vert dømd for fleire lovbrot samtidig. Ei slik ordning vil kunne føre til at små lovbrot blir straffa hardare enn eit meir alvorleg lovbrot. Det ønsker ikkje vi i KrF, seier Anita Apelthun Sæle.
Apelthun Sæle meiner dagens straffelov er fleksibel nok som ho er.
-Strafferammene våre har maksimumsstraffer som bør nyttast der det er aktuelt å gje straff for fleire lovbrot på same tid. KrF meiner at domstolane har høve til den nødvendige fleksibiliteten. Også straffelovskommisjonen har kome til denne konklusjonen. KrF vil derfor ikkje foreskrive straffeutmålingar som kan verke urimelege i konkrete saker, seier Apelthun Sæle.
For Sæle er det viktig å framheve målet med fengselsstraff.
-Poenget er ikkje berre å straffe lenge og hardt, men også å få folk på rett kjøl att. For unge lovbrytarar som har gått amokk, kan eit prinsipp som det Frp foreslår føre til alt for lange tider i fengsel som diverre i alt for stor grad er forbrytarskular, poengterar Apelthun Sæle.
KrF vil vente på vurderinga frå straffelovskommisjonen før ein tek standpunkt til strafferammer. Denne kommisjonen arbeider no med ei revidering av straffelova der målet er eit betre samsvar mellom lovbrot og straff.
