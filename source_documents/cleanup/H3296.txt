
mandag, 14. februar 2000
Fra stortingsrepresentant Bror Yngve Rahm (energi- og miljøkomiteen):
AP skaper uklarhet om ansvarsforhold mellom Storting og Regjering
-IT-Fornebu-saken og gasskraftsaken er eksempler på områder der Arbeiderpartiet er i ferd med å drive "stortingsregjereri." Dette er svært negativt fordi det skaper uklare ansvarsforhold mellom Storting og Regjering, sier Bror Yngve Rahm (KrF).
Bror Yngve Rahm er energipolitisk talsmann og følgelig sterkt engasjert i behandlingen av energimeldingen. Han er oppgitt over Jens Stoltenbergs ønske om å få med seg Høyre og Frp på å instruere Regjeringen til å omgjøre et ankesvar fra Statens Forurensningstilsyn. Naturkraft vil nemlig bygge gasskraftverk med dagens forurensende teknologi og ber om endret utslippstillatelser av CO2 på tross av SFTs anbefalinger. -Dette er et eksempel på stortingsregjereri som også er med på å undergrave SFTs autoritet som faginstans, sier han.
Rahm viser også til prosessen med å avgjøre hvem som skal få bygge IT-senter på Fornebu.-Tildelingen av anbud er tradisjonelt Regjeringens ansvar som Stortinget vanligvis ikke skal involvere seg i.
En slik praksis gjør politikken uforutsigbar, og for folk flest fremstår politikken svært uryddig.
Rahm støtter derfor utspillet fra stortingspresident Kirsti Kolle Grøndahl og tidligere stortingspresident Guttorm Hansen som begge ytrer bekymring for ulike eksempler på Stortingsregjereri.- Dette truer nemlig vårt parlamentariske system, uttrykker en engasjert Bror Yngve Rahm
