
KOMMUNEVALGET 2003-2007
PROGRAM FOR SOLA HØYRE
Kjære Solabuer
Sola Høyre vil at Sola kommune skal være blant de mest effektive kommunene i landet med et godt veldefinert tjenestetilbud for sine innbyggere.
Med dette utgangspunktet gleder vi oss til å gå til valgkamp. Etter 4 år som ordfører er jeg stolt over det vi så langt har klart å gjennomføre her i kommunen.
Sola Høyre ønsker å sette det enkelte menneskes behov i sentrum, det være seg barnehage, skole, eldreomsorg eller fritidstilbud. Sola kommune skal være en god kommune å bo i, og vi ønsker å gi næringslivet gode rammebetingelser. Vi er avhengig av å ha et godt og variert næringsliv for å gi innbyggerne gode og trygge arbeidsplasser.
Med slagordet "Mer igjen for pengene" vil vi sammen med administrasjonen i kommunen sette fokus på en mer effektiv utnyttelse av ressurser, slik at vi får mer og bedre velferd igjen for pengene.
Sola Høyre stiller til valg med mange gode kandidater. En sterk Høyregruppe vil være en sikkerhet for en fortsatt god utvikling av kommunen.
Godt valg!
Med vennlig hilsen
Håkon Rege
Ordførekandidat
Skole og barnehage
Skole og undervisning er viktig for innbyggerne i Sola kommune. Høyre har gjennomført en bevisst satsning på dette området, og dette vil bli videreført i kommende periode. Velutstyrte, moderne og godt organisere skoler kjennetegner skolesektoren i Sola. Sola Høyre ønsker en bedre skole. Et godt mangfoldig barnehagetilbud er også viktig.
Skole:
Vi vil:
· Legge til rette for å ta i bruk ny pedagogikk og nye undervisningsmetoder for bedre læring.
· Gi elevene større innflytelse ved systematisk skole- og undervisningsevaluering.
· Arbeide for gode IT-løsninger i skolen.
· Arbeide for null-tolleranse innen mobbing, rasisme og vold gjennom samarbeid med lærere, elever og foreldre.
· Opprettholde et godt PPT-tilbud i kommunen.
· Videreutvikle rådgivningstjenesten ved ungdomsskolene i Sola gjennom regionalt samarbeid.
· Fremskynde utbygging av Tananger ungdomskole.
· Utvide skolekapasiteten i sentrumsområdet i Sola.
· Utnytte kommunale bygg bedre, bl.a. ved å bruke skolebyggene til voksenopplæring på kveldstid.
· Legge til rette for etablering av private undervisningsalternativer som tospråklig skole o.l.
· Arbeide for en videre utvikling av den flytekniske linjen ved Sola vgs.
Barnehage:
Vi vil:
· Gå inn for mer fleksible åpningstider i barnehagene.
· Likestille kommunale og private barnehager for å oppnå mest mulig lik foreldrebetaling.
· Tilrettelegge for alternative barnehageløsninger som for eksempel naturbarnehager.
Skolefritidsordning:
Vi vil:
· Sikre fortsatt privat drift av skolefritidsordningene, med unntak av den spesielt tilpassede avdelingen på Grannes.
Helse- og sosial
Helse og livskvalitet er viktige verdier for alle. Innbyggerne i Sola skal ha trygghet for at man får den hjelp man har behov for når man trenger det. Sola har gode helse og sosialtjenester. Høyre vil arbeide for å opprettholde og videreutvikle tilbud av høy kvalitet for alle alders- og brukergrupper. Forebyggende helsearbeid gjennom spredning av kunnskaper og holdninger, utvikling av kvalitetsgrantier for de forskjellige tjenester og brukermedvirkning er områder som Høyre vil sette fokus på.
Vi vil:
· Satse mer på forebyggende rusarbeid, spesielt sammen med de frivillige lag og organisasjoner.
· Sikre nødvendig hjelp og bistand til personer med psykiske og/eller rusproblemer.
· At barn og unge skal prioriteres når det gjelder psykisk helsevern.
· Gjennom regionalt samarbeid etablere lavterskeltilbud for personer mellom 16 og 18 år innen rus.
· At samarbeidet mellom ulike kommunale etater og frivillige organisasjoner blir enda bedre for at unge mennesker med problemer innen rus og/eller psykiatri kan oppdages og hjelpes tidligere.
· Styrke barneverntjenesten.
· Sikre en bra skolehelsetjeneste.
· Ha kvalitetsgarantier gjennom serviceerklæringer.
· I samråd med de eldre videreutvikle sosiale, kulturelle eller fysiske tilbud som kan medvirke til god livskvalitet.
· Styrke kompetansen og kvaliteten i omsorgstjenesten.
· Sikre en bra hjemmehjelpstjeneste.
· Utvide ordningen med omsorgslønn, slik at flest mulig som ønsker å bo i eget hjem gis større mulighet for dette.
· Vurdere behovet/muligheter for flere dagsenterplasser og avlastning.
· Støtte opp om Natteravn prosjekter.
· Styrke avlastingstilbudet for utviklingshemmede.
Bolig
Behovet for bolig er forsatt høyt både i kommunen og ellers i regionen. Det er derfor viktig at det tilrettelegges for nye boligområder. Områdene på Skadberg og Jåsund blir de viktigste utbyggingsområdene i årene som kommer.
Vi vil:
· Arbeide for en god planprosess for Jåsund slik at bygging kan komme i gang.
· At det planlegges gode utbyggings konsept som sikrer gode boligtilbud for innbyggere i alle aldrer.
· At det legges vekt på å få trivelige bomiljø med tilstrekkelig grønne lunger og lekeplasser.
· At det skal bygges flere ungdomsboliger.
· Unngå for stor fortetning i eksisterende boligområder som kan medføre en uønsket endring i områdets karakter og kvalitet.
· Ha bedre utnyttelse av ny og eksisterende boliger og driftsbygninger på gårdsbrukene.
· At kommunen i størst mulig grad gis mulighet til selv å styre arealpolitikken innenfor gitte rammer og lover.
· Ha hurtigere og mer effektiv saksbehandling av byggesaker.
Kultur og idrett
De frivillige lag og organisasjoner i Sola utgjør kjernen i kommunens kultur- og fritidstilbud. Høyre har stor respekt for dette arbeidet og vil opprettholde det gode samarbeide. Spesielt vil vi peke på den viktige rollen ulike lag og organisasjoner spiller innfor ulike typer forebyggende arbeid overfor barn og unge. Vi ønsker nye ideer, tanker og forslag velkommen for å skape et enda rikere kulturliv i kommunen, og enda bedre forebygging.
Vi vil:
· Fortsette det gode samarbeidet med frivillige lag og organisasjoner spesielt for å sikre godt forebyggende arbeid, spesielt innen rus.
· Minst opprettholde, og om mulig styrke dagens nivå på støtten til det frivillige.
· Gi frivillige organisasjoner muligheten til å øke sine inntekter ved at flere kommunale oppgaver utføres av disse.
· Utvikle et bedre fritidsklubbtilbud i tråd med de unges ønsker.
· Tilby unge flere og bedre helgetilbud.
· Satse mer på prosjektbasert tilbud som for eksempel "Ung Scene Sola".
· Forskjønne, bevare og forbedre havneområdet i Tananger.
· Opprettholde det gode bibliotektilbudet.
· Gi forutsigbare rammevilkår for kulturhuset.
· Opprettholde støtten til fortsatt opparbeiding av friluftsområdene i Risnes.
· Jobbe for at arbeidet med ny kirke i Sola sør kommer i gang.
Trafikk og samferdsel
Barn skal ha sikker skoleveg. Vi vil følge opp de trafikksikkerhetsplaner som er utarbeidet. Et annen område som Sola Høyre vil prioritere er gode og effektive hovedtransportårer. Det er av avgjørende betydning for utviklingen av næringslivet i kommunen, flyplassen og havnen.
Vi vil:
· At barn skal ha sikker skole vei og vil satse på generell trafikksikring.
· At gjennomføring av planen for utbygging av gang og sykkelstier bli prioritert.
· At busstilbudet videreutvikles og tilpasses innbyggernes behov i de forskjellige områder i kommunen.
· At trafikkmessige flaskehalser utbedres, som for eksempel i Tananger Ring og krysset ved Tananger Ring nord og fylkesvei.
· At det blir bedre og mer effektive veisystemer til næringsområder, inkludert flyplass og havn.
· At Stavanger Lufthavn Sola gis betingelser for å videreutvikle sitt tilbud ved bl.a. utbygging av terminalbygget.
· At Risavika skal videreutvikles og bli en av landets viktigste godshavner og trafikknutepunkter.
· Arbeide for firefelts veg fra Tananger til Forus og fra Tananger til Stavanger.
· Arbeide for at kommunene og næringlivet i regionen får en større del av ansvaret for drift og utvikling av flyplassen.
Verdiskapning og næringsliv
Et lønnsomt og nyskapende næringsliv er viktig for verdiskapningen i kommunen. Bedriftene og landbruket skaper arbeidsplasser og gir grunnlag for videreutvikling av kommunen. Det er derfor viktig at forholdene legges tilrette slik at næringslivet få best mulige rammevilkår.
Vi vil:
· Legge tilrette for en variert næringsvirksomhet i kommunen og oppmuntre til nyetablering av moderne og miljøvennlige virksomheter.
· Tilrettelegge nye arealer i tråd med vedtatt kommuneplan slik at man unngår konflikter
mellom industri og boligområder.
· Videreutvikle sentrumsområdene, for eksempel med miljøgate i Tananger, sammen med næringene og beboerne i området.
· Samarbeide med andre kommuner og næringslivet i regionen.
· Arbeide for gode og forutsigbare rammebetingelser for landbruksvirksomheten i kommunen.
· Bidra aktivt i utviklingen av "nye" Risavika.
· Legge tilrette for at nye og effektive telekommunikasjonsløsninger som for eksempel bredbånd.
· Forenkle de kommunale behandlingsprosedyrene.
· Markedsføre Sola kommune som et godt sted å drive næring.
Politisk styring og kommunal drift
Driften av kommunen er en avhengig av en effektiv og god politisk styring. Klare vedtak, god dialog mellom politikere og administrasjonen er viktig for å oppnå gode resultater. Det skal være spennende og utfordrene å være politiker og ansatt i Sola kommune.
Vi vil:
· Ha fortsatt fokus på effektivisering av kommunen for å gi innbyggerne mer igjen for skattepengene.
· Bruke konkurranse som et virkemiddel for effektiv drift av kommunale tjenester.
· Forbedre den politiske styring.
· Arbeide for større grad av brukerstyring av tjenester.
· Ha fortsatt fokus på god veiledning og generell service.
· Arbeide for økt satsing på elektroniske tjenester ved blant annet å tilby kommunale søknader via Internett.
· Arbeide for videre satsning på Barn og Unges Kommunestyre i Sola (BUKIS).
· Fortsatt satse på interkommunalt og regionalt samarbeid der dette fører til en bedre utnyttelse av ressursene særlig innen samferdsel, kultur, havn, universitetsutvikling og bolig.
· Jobbe for at lensmannskontoret i Sola blir gitt politimyndighet.
· At Sola kommune skal være en attraktiv og god arbeidsplass.
