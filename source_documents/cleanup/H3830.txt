
4.3.99:
Jørgen Holte,
Pressemelding fra
LIKNINGSKONTORSTRUKTUREN LIGG FAST
- Skattedirektoratet sin rapport skal behandlast politisk
Jørgen Holte tok i spørjetimen i Stortinget opp spørsmålet om den framtidige likningskontorstrukturen med finansminister Gudmund Restad. Bakgrunnen for dette er mellom anna at det i Telemark er gjort vedtak om å samlokalisere tre likningskontor til Midt-Telemark. Dette skjer samtidig som det internt i skatteetaten foregår ei intern høyring om den framtidige organisasjonsstrukturen. Holte ville ha svar på om det er aktuelt med tilsvarande omorganisering ved andre likningskontor, uten at denne saka er behandla politisk i Finansdepartementet.
Finansministeren gjorde det klart i svaret at samlokaliseringa av likningskontor i Telemark er ei av fleire forsøksordningar for å hauste erfaringar og eit ledd i gjennomgangen som ein har i regi av Skattedirektoratet.
Finansministeren stadfesta også at han var einig med Jørgen Holte i at likningsforvaltninga må ha ei effektiv, kompetent og vel grunngitt likning, men at likningskontora også skal vere ein etat i folk sitt nærmiljø. Derfor meiner Holte at likningsetaten skal ha kontor i alle kommunar. Finansminister Gudmund Restad understreka i svaret at det skal veldig mykje til før ein får ei framtidig organisering som ikkje inkluderer at det finst representantar for likningsforvaltninga i kvar kommune.
