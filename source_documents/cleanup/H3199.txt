
fredag, 28. mai 1999
Frå stortingsrepresentant Ingebrigt S. Sørfonn (Hordaland)
Ønskjer forpliktande samarbeid med aktørane i oljerelatert verksemd
-Me må evaluera rammevilkåra for verfts- og petroleumsindustrien med sikte på auka aktivitet og større stabilitet i bransjen, det uttalar Ingebrigt S. Sørfonn (finanskomiteen) som er midt i arbeidet med Revidert Nasjonalbudsjett. Han meinar at Regjeringa bør gå inn i eit tettare og forpliktande samarbeid med leverandørindustri, oljeselskap og aktuelle arbeidstakarorganisasjonar.
Regjeringa går inn for ei gradvis avvikling av produksjonsavgifta og foreslår å gje 100 millionar til eit prosjektretta teknologifond. -Dette er viktige og positive tiltak, seier Sørfonn. -Eg opplever også eit konstruktivt engasjement frå bransjen sjølv, og dette bør me utnytta, seier han. -Avdi regjeringa og industrien har same mål, bør det vera mulig å etablera eit tett og forpliktande samarbeid i den situasjonen me no er oppe i-.
Ingebrigt S. Sørfonn vil arbeide for at Regjeringa tek initiativ til eit slikt samarbeid. Både samarbeid for å vurdere kontsiktige tiltak som kan hindre veksande sysselsetjingsproblem og tap av kompetanse i bransjen, og samarbeid om evaluering av rammevilkåra på norsk sokkel. -Samarbeidet må vere så forpliktande at resultatet vert auka aktivitet og større stabilitet i bransjen, seier han.
Sørfonn peiker på at Regjeringa sitt stramme finanspolitiske opplegg for 1999 har som siktemål å styrke tilliten til norsk økonomi for slik å redusera rentenivået. -Lavere rentenivå er svært viktig for norsk off-shore-relatert verksemd og vil stimulere til auka aktivitet, legg han til.
