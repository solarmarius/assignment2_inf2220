
fredag 29. november 1996 13:12:50
Venstre om salderingsproposisjonen - Provokasjon mot en samlet opposisjon
- Regjeringens forslag til saldering av neste års statsbudsjett er et særdeles dårlig utgangspunkt for den avsluttende budsjettbehandlingen. På punkt etter punkt kommer regjeringen tilbake til Stortinget med forslag som de siste ukene er blitt avvist. Det er en oppsiktsvekkende manøver fra en regjering som i lengre tid har signalisert vilje til å søke samarbeid for å få budsjettet i havn, sier Lars Sponheim.
- Når regjeringen så til de grader velger å gå tilbake til sitt eget utgangspunkt heller enn å søke politiske løsninger med andre partier, kan det ikke oppfattes som annet enn en ren provokasjon mot en samlet opposisjon i Stortinget.
Sponheim peker spesielt på regjeringens vilje til omkamp om kommuneopplegget, på avvisningen av reduksjoner i arbeidsmarkedstiltakene, nytt forslag om utvidet arbeidsgiveransvar i sykelønnsordningen og kutt i barnetrygden, som overraskende og provoserende.
- Regjeringen oppsøker i sitt forslag en rekke allerede avklarte konfliktsaker. Det er grunnlag for å spørre om regjeringen nå styrer mot en krisesituasjon.
