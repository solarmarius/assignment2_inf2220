
søndag 10. desember 2000 10:27:49
Venstres landsstyre:
Nei til Aps og Høyres nye statsskikk
Venstres landsstyre reagerer med undring over Arbeiderpartiets og Høyres argumentasjon for å stemme mot forslaget fra Venstres, Krf og Sp om at regjeringen skal sørge for at SFT uten bindinger og på selvstendig og faglig grunnlag kan behandle alle utslippssøknader.
Bakgrunnen for forslaget er SFTs rolle i utslippstillatelsen til gasskraftverket i Skogn, der SFT er blitt instruert av departementet om hvordan forurensningsloven skulle tolkes i forhold til CO2-utslipp.
Venstres landsstyre mener at det er bekymringsfullt når miljøvernministeren Siri Bjerke mener at politikerne skal ha styringen og at ulike instanser må finne seg i å levere på bestilling. Venstres landsstyre reagerer sterkt på denne sammenblandingen av roller og manglende vilje til prinsipiell tenkning. Det Arbeiderpartiet og Høyre i praksis legger opp til, er en ny statsskikk som Venstres landsstyre ikke kan akseptere.
Når et organ er gitt ansvar og myndighet, bør ikke dette undergraves ved at Stortinget eller Regjeringen gjør et vedtak som overprøver dette. Dersom man ikke er tilfreds med den avgjørelsen som tas av eksempelvis SFT på faglig grunnlag, kan saken bringes inn for Miljøverndepartementet. Der kan tillatelsen så omgjøres, dersom man mener det er ønskelig.
Skal vi følge Høyres og Arbeiderpartiets tankegang i styringen av SFT kan vi fort komme opp i tilsvarende situasjoner hvor samferdselsministeren instruerte jernbanetilsynet eller næringsministeren instruerte sjøfartsdirektoratet til å overse brudd på sikkerhetsbestemmelser eller gjeldende lover fordi dette er organ underordnet statsråden.
Oslo, 10.12.2000, kl. 11:30
