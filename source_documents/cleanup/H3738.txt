
15.5.97
Eli Sollied Øveraas,
RETT OG GALT OM KUNSTNERMELDINGEN
Kunstnerorganisasjonene lar seg bruke av kulturministeren og Arbeiderpartiet i saken om «Kunstnermeldingen». Det framstilles som om en økning av statlige midler til kunst og kunstnere er avhengig av at stortingsmeldingen behandles i Stortinget før sommerferien. Det er ikke nødvendigvis slik.
50 millioner er ikke alltid 50 millioner....
50 millioner friske millioner kroner til stipend for kunstnere, en aspirantordning og frie sceniske grupper, la en smilende kulturminister Turid Birkeland på bordet i form av en stortingsmelding om kunstnere. Det er imidlertid ikke riktig at disse 50 millionene var helt «friske». Kunstfagstipendene ble redusert i fjor høst i budsjettforliket, og sparte 31 millioner kroner på statsbudsjettet. 19 millioner er dermed friske midler, mens 31 millioner som ble tatt fra kunstnere under utdanning, blir nå gitt til kunstnere som er ferdigutdannet.
Kunstnermeldingen fortjener bedre
Regjeringen har lovet Stortinget en kunstnermelding i 4 år. Så legges den endelige fram i mai, for en komite som allerede har måttet utsette behandlingen av saker som kom før kunstnermeldingen. Når Senterpartiet går inn for å utsette kunstnermeldingen, er det fordi at vi vil ha tid til en seriøs og skikkelig behandling. Det kan bare gavne kunstnerne. Det er nærmest uforskammet av kulturministeren når hun skylder på de andre partiene i Stortinget når kunstnermeldingen må utsettes. Kulturministrene Kleveland og Birkeland har ikke akkurat prioritert arbeidet med kunstnermeldingen. Hvorfor skulle nettopp statråd Birkeland nå plutselig være kunstnerorganisasjonene skytsengel?
Kunstnerorganisasjonene i Arbeiderpartiets hule hånd?
Det er her kunstnerorganisasjonene lar seg bruke av et Arbeiderparti med en kulturpolitikk på tomgang. Hadde kunstnerorganisasjonene fulgt med i budsjettbehandlingen i Stortinget i fjor høst, ville de sett at det bare var Arbeiderpartiet sammen med Fremskrittspartiet/Uavh. som ikke ville øke bevilgningene til f.eks stipend til kunstnere. Senterpartiet foreslo å øke arbeidsstipendene med 10 millioner, og fikk sammen med KrF, Høyre, SV, Venstre og RV, flertall for en økning på 5 millioner.
Oppfordring til kulturministeren og kunstnerorganisasjonene
Jeg ønsker statsråden velkommen med sine forslag allerede til høsten når neste års budsjett skal behandles. Jeg oppfordrer kunstnerorganisasjonene til å ikke alliere seg med kulturministeren og Arbeiderpartiet som gjør kunstnerstipendene til en brikke i et politisk spill.
Arbeiderpartiets meget moderate kultursatsing
Ved siste kulturbudsjettet bidro Arbeiderpartiet ikke med en krone mer enn det regjeringen hadde foreslått. Høyre ble Senterpartiets, KrFs og SVs medspiller for å sikre 33 millioner mer på kulturbudsjettet enn det regjeringen hadde foreslått! Det er altså ikke oss i Senterpartiet det står på i kulturpolitikken.
Senterpartiets utstrakte hånd
Senterpartiet foreslo i høst en økning av kulturbudsjettet med 200 millioner. Altså langt mer enn det kulturministeren nå har fått kunstnerorganisasjonene til å tro at ikke regjeringen kan fremme uten en stortingsmelding i bunnen.
For å hjelpe kulturministeren i hennes bekymring for at kollegaen finansminister Stoltenberg ikke vil åpne pengesekken uten kunstnermeldingen, vil Senterpartiet nå i Revidert nasjonalbudsjett be kulturdepartmentet legge fram forslag til økning i bevilgningene til kunstnerstipend, aspirantordningen og frie sceniske grupper i budsjettet for 1998.
