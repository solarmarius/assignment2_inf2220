
Onsdag 9. september 1992
Kåre Gjønnes (KrF):
NY JURIDISK VURDERING AV EØS-AVTALEN KAN VÆRE NYTTIG, MEN ER IKKE PÅKREVET
Kristelig Folkeparti vil ikke motsette seg at det vil innledet en bred juridisk vurdering av forholdet mellom EØS-avtalen og grunnloven. En slik bred vurdering vil da komme i tillegg til de juridiske og konstitusjonelle vurderingene som allerede ligger i EØS-proposisjonen. Til sjuende og sist må alle slike vurderinger bli deler av det samlede materialet som munner ut i en politisk avgjørelse. Det sier Kristelig Folkepartis parlamentariske leder Kåre Gjønnes i en kommentar til Senterpartiets krav om slik vurdering.
Kåre Gjønnes understreker at Kristelig Folkeparti må forholde seg til EØS-propoisjonen i den politiske behandlingen av avtalen. I den grad man har behov for å konsultere jurister og andre kompetente organ, vil det bli gjort fortløpende, som en del av behandlings-prosessen, sier han.
-Et nytt innspill fra juridiske hold vil kunne være med og gi grunnlaget for en konklusjon, men vil ikke være avgjørende, sier Kåre Gjønnes, som ikke ser noen grunn til å "låse" seg selv eller partiet når det gjelder kravet fra senterpartileder Anne Enger Lahnstein.
