
Oslo, 9. august 2005
Olaf Thommessen, næringspolitisk talsmann i Venstre
- Stoltenberg med rusten verktøykasse
I går presenterte Jens Stoltenberg Arbeiderpartiets "nye" næringspolitikk. - Dette er et gufs fra fortiden. Arbeiderpartiet presenterer gårsdagens løsninger på morgendagens problemer, sier Olaf Thommessen.
Arbeiderpartiet vil satse på offentlig eierskap i næringslivet, styrking av statlige fond og offentlig støtteapparat, sterkt forurensende gasskraftverk og tett kontakt med fagbevegelsen i utformingen av næringspolitikken. - Dette er god gammeldags kraftsosialisme, statskapitalisme og samrøre. Dette representerer en trussel mot Norge som framtidig kunnskapsnasjon og mot det moderne norske næringsliv, fortsetter Thommessen.
Thommessen mener at Stoltenbergs næringspolitiske verktøykasse viser seg å være gammel og rusten. Framtidens norske næringsliv kommer til å bestå av små og mellomstore kunnskapsbaserte bedrifter. - Det viktigste vi som politikere kan gjøre er å tilrettelegge for oppstart av nye bedrifter, bedre sosiale vilkår for gründere og trappe opp satsningen på kunnskap og forskning, sier Thommessen. Han avslutter med å si at Venstre skal sloss for kunnskapsnæringen slik Arbeiderpartiet har sloss for kraftkrevende industri.
