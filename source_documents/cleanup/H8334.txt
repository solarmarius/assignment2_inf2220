
4.5.2004
Odd Roger Enoksen (Sp)
Bøndene betaler for regjeringens skattelettelser
"Regjeringas tilbud i årets jordbruksforhandlinger betyr reduserte inntekter og rask nedgang i antall gårdsbruk" sier stortingsrepresentant Odd Roger Enoksen i en kommentar til statens tilbud i årets jordbruksforhandlinger.
"Reduserte målpriser, kutt i overføringene og omlegging av tilskuddsordningene sammen med en kraftig heving av taket for produksjon på det enkelte bruk er en fullstendig uakseptabel omlegging til et industrialisert landbruk fjernt fra det familielandbruket vi kjenner i dag. Regjeringas forslag har overhodet ingen forankring i folks oppfatning om hvilket landbruk vi skal ha i Norge" sier Odd Roger Enoksen.
Regjeringas forslag innebærer et kutt på til sammen 660 millioner, eller 11.000 kroner pr årsverk, samtidig som taket for produksjon av melk på det enkelte gårdsbruk heves fra 250.000 liter til 500.000 liter, tilskuddsordningene til samdrift legges om, og det åpnes for friere omsetning av melkekvoter.
"Resultatet av disse forslagene vil bli kraftige strukturendringer i landbruket og er ikke i tråd med den landbrukspolitikk stortingsflertallet, inkludert Kristelig Folkeparti og Venstre står bak gjennom behandlinga av Stortingsmelding nr. 19", sier Odd Roger Enoksen avslutningsvis.
