
03.10.02
Unge Venstre
-Venstre leverer!
Unge Venstre er svært fornøyd med at Venstre i regjering har fått gjennomslag for et historisk kollektivløft. For første gang er kollektivtransport prioritert foran vei, og det satses i alle de store byene. ­ En prioritering av buss, tog og bane kommer både miljøet og ungdom tilgode, sier leder i Unge Venstre, Monica Tjelmeland, som imidlertid ikke er like fornøyd med at NSB-rabatten blir værende på samme nivå.
- Overføringen av studentrabattmidlene på langdistansetog fra utdannings- til samferdselsdepartementet gir håp om forbedringer, men vi skulle gjerne sett at en økning kom allerede i dette budsjettet. Tjelmeland er likevel fornøyd med at studentenes rabattordninger i lokaltrafikken styrkes i regjeringens budsjettforslag.
Milliardøkningen i Husbankens låneramme kommer unge etablerere og studenter tilgode. Tjelmeland er svært fornøyd med at bygging av studentboliger har fått høy prioritert og at utlånsordningen omlegges slik at ungdom i etablererfasen kommer bedre ut. Videre er styrket satsing på forskning generelt og grunnforskning spesielt en viktig prioritering i et stramt budsjett.Unge Ventre er imidlertid skuffet over at studentenes reisestipend er fjernet, og at utenlandsstudentenes valgfrihet er begrenset gjennom kutt i gebyrstipendordningen.
Den nye finansieringsordningen for elever i den videregående skole er et viktig løft for de elevene som er vanskelig stilt. Unge Venstre mener imidlertid at stipendordningen for læremidler må utvides til å bli en generell ordning for å sikre lik rett til utdanning.
Den kraftige økningen i støtten til barne- og ungdomsorganisasjonene, kombinert med den forenklingen av regelverket signalisert fra BFD styrker ungdomsorganisasjonenes frihet og evne til å kjempe ungdommens saker.
.
- Ved økte bevilgninger til bistand og videreføring av satsing på utvikling av miljøvennlig energi i tillegg til et historisk kollektivløft, har regjeringen beholdt sin klare grønne og solidariske profil, sier Monica Tjelmeland.
-Venstre har fått solid gjennomslag i budsjettet!
