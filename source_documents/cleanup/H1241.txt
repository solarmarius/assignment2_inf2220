
29. mars 2001
Høyres Stortingsgruppe
Trond Helleland, Høyres familiepolitiske talsmann:
Bondevik stemte mot Høyres forslag om billigere barnehager i budsjettet
I budsjettet for 2001 foreslo Høyre å øke statstilskuddet til barnehagene med 275 mill kr utover Regjeringens forslag. KrF inngikk forlik med Arbeiderpartiet, og stemte mot dette forslaget. Hvis Kjell Magne Bondevik mener alvor med sitt krav om lavere barnehagepriser, må ord følges av handling. Hittil har Bondeviks bidrag vært å legge til rette for økte barnehagepriser. Budsjettforliket mellom Arbeiderpartiet og mellompartiene for 2001 la ikke opp til billigere, men dyrere barnehageplasser. En konsekvens av forliket er at 70 pst av kommunene har eller kommer til å øke foreldrebetalingen. Er det møtet med konsekvensene av egen politikk som har fått Bondevik til å snu?
Dersom Høyres forslag om 275 mill kr ekstra til barnehagene hadde blitt vedtatt, ville det gitt en økning av statsstøtten utover forliket på 5,6 pst , eller ca 2 370 kr pr barn under tre år og det halve for barn over tre år. Høyre har også fremmet forslag på Stortinget om brukerstyrt finansiering av barnehagene, hvor den statlige og kommunale støtten samles i en stykkpris som følger barnet til den barnehagen foreldrene velger, uavhengig av om den er offentlig eller privat. Foreldrene får dermed en rett til barnehageplass i form av en verdisjekk, og lik offentlig støtte til private og kommunale barnehager vil legge til rette for større mangfold og økt privat utbygging slik av vi raskere kan nå målet om full behovsdekning.
