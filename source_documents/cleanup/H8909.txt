
Dato: 21. januar 2005
Stortingsrepresentant Harald Tom Nesvik (FrP)
Vil ha høring om smørepåstander i Vinmonopolet
Alkoholpolitisk talsmann i FrP, Harald Tom Nesvik vil granske påstandene om smøring av ledere i Vinmonopolet. - Påstandene om tvilsomme støttekjøp og gaver til ansatte svekker Vinmonopolets troverdighet og må granskes, sier han. Nesvik vil derfor ha en høring i sosialkomiteen om saken.
Det er etter at media har avslørt at flere ledere i Vinmonopolet skal ha mottatt gaver og reiser fra en vinimportør, at Nesvik reagerer. - Smøring av ansatte i et offentlig monpol er svært alvorlig, derfor vil jeg ha en gransking av påstandene, sier han.
Nesvik vil nå ta initiativ til en høring i Stortingets sosialkomité hvor representanter fra Vinmonopolet og statsråd Dagfinn Høybråten blir bedt om å forklare seg. - Påstandene som er fremmet er så alvorlige at vi ikke bare kan basere oss på fakta presentert gjennom media. Dersom påstandene stemmer, vitner dette om en alvorlig ukultur.
- Med erfaringene fra Sverige, hvor det ble avdekket en ukultur av dimensjoner i forhold til smøring av ansatte i Systembolaget, er det av et føre var prinsipp at jeg nå vil ha en høring. Rett og slett for å få alle fakta på bordet.
Nesvik sier han har tillitt til direktøren for Vinmonopolet, Knut Grøholt, men at Vinmonopolets monopolsituasjon gjør det viktig med en høring. - Et statlig monopol har nemlig et større behov for troverdighet enn andre bedrifter, avslutter Nesvik.
