
Fredag 28. januar
Partileiar Valgerd Svarstad Haugland til KrF's lokalpolitikarkonferanse:
-KrF representerer det framtidsretta
Det er grunn til å stilla spørsmål om kva dagsorden Thorbjørn Jagland hadde då han bestemte at gasskraftverka skulle handsamast av SFT etter forureiningslova. SFT har gitt si faglege vurdering og sett utsleppskrav til gasskraftverka. Det var Ap-regjeringa som sende saka til SFT. Vi har følgd den saksgangen Ap la opp til. Faktum er at Thorbjørn Jagland har snudd, Jens Stoltenberg har snudd, og dei har fått store delar av partiet med seg på snuoperasjonen, sa partileiar Valgerd Svarstad Haugland i sin tale til over 500 lokalpolitikarar frå Kristeleg Folkeparti som denne helga er samla i Bergen.
-KrF er ikkje prinsipielle motstandarar av at det skal byggjast gasskraftverk, men vi har sett nokre prinsipielle vilkår for slik etablering. Vi har eit framtidsretta landsmøtevedtak om gasskraft, sa Svarstad Haugland. Ho sa også at Regjeringa har ei linje i gasspolitikken og ein heilskap i energipolitikken og peikte på at dette er presentert i energimeldinga. -Det er min påstand at vårt vedtak frå landsmøtet i 97, og regjeringa sine standpunkt og satsingar, representerer det framtidsretta, sa Svarstad Haugland.
-Diskusjonen om bygging av gasskraftverk er ikkje ein diskusjon om bruk, eller ikkje bruk, av naturgass. KrF er opptatt av at Norge i større grad skal ta i bruk og utnytta dei sjansane vi har som ein stor gassnasjon. Vi skal nytta han på ein framtidsretta og miljøvenleg måte:
· naturgass er alt tatt i bruk som drivstoff for bussar og bilar. Nyleg er også verdas første gassdrivne ferje levert frå verftet, og skal settast i drift i Møre og Romsdal.
· naturgass er ein ressurs i oppvarming - både som erstattar for olje og som energikjelde i fjernvarmeanlegg.
· naturgass har også stort potensiale som råstoff. SINTEF har berekna at det største potensialet for verdiskaping i utnytting av naturgass, er å produsera fiskefor til fiskeoppdrett, sa partileiaren.
