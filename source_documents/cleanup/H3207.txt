
Fredag 1. september 2000
Uttalelse fra KrFs landsstyre:
Likebehandling av studenter og arbeidstakere
Dagens regler for fødselstipend fra Lånekassen er urettferdige. KrF foreslår derfor at Lånekassens fødselsstipend også skal gis til ferdig utdannede dersom de har vært fulltidsstudenter i minst 6 av de siste 10 månedene før de går ut i permisjon, uttaler landsstyret i Kristelig Folkeparti
Arbeidstakere får fødselspermisjon med full lønn dersom de har jobbet i 6 av de siste 10 månedene før de går ut i permisjon. Studenter får ikke fødselsstipend fra Lånekassen dersom de har avlagt avsluttende eksamen før de føder. Slik situasjonen er i dag, gis kun fødselsstipend til de studentene som ikke har avlagt avsluttende eksamen. En slik ordning er urettferdig og straffer de som akkurat rekker å bli ferdig utdannet før de får barn. Vi kan ikke ha en politikk som medfører at ferdig utdannende akademikere ikke får permisjon med lønn når de har vært heltidsstudenter inntil barnet fødes.
Dersom man mener alvor med parolen om å gjenreise heltidsstudenten, må det være økonomisk mulig å studere på fulltid inntil man går ut i svangerskapspermisjon. Derfor ønsker KrF nå at Lånekassens fødselsstipend også skal gis til disse ferdig utdannede dersom de altså har vært heltidsstudenter i minst 6 av de siste 10 månedene før de går ut i permisjon.
