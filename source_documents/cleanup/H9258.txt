
Oslo, 31. mai 2005
Trine Skei Grande, Venstre
- Full støtte til endring av KRL-faget
Saksordfører Trine Skei Grande konstaterer med glede at hele kirke-, utdannings- og forskningskomiteen støtter forslagene om endring av KRL-faget i tråd med FNs menneskerettighetskomites merknader. - Stortinget legger i sin behandling av saken vekt på fagets funksjon for å fremme forståelse og toleranse, slik at faget er mest mulig samlende og at flest mulig kan delta, sier Skei Grande.
En samlet komité stilte seg bak Regjeringens forslag til endring av KRL-faget. - Dette mener Skei Grande viser at Regjeringen fant det riktige balansepunktet mellom å sikre et felles fag og samtidig imøtekomme de merknader FNs menneskerettighetskomité har kommet med.
Venstre er fornøyd med at den spesielle bindingen mellom dette faget og skolens kristne formålsparagraf nå fjernes. Venstre er også fornøyd med at det presiseres at de ulike livssyn og religioner skal gis samme kvalitative omtale og at de nye læreplanene skal tydeliggjøre skillet mellom de elementer av faget som kan oppfattes som religionsutøvelse og elementer som ikke kan det. - Det er samtidig viktig at foreldre gis mulighet til fullt fritak fra faget inntil de nye læreplanene er på plass, sier Skei Grande.
