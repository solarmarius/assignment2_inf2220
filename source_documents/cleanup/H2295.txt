
Mandag 22. november 1993
Kommunalpolitisk talsmann Ola T. Lånke (KrF):
FORUTSIGBAR ØKONOMI
- EN FORUTSETNING FOR KOMMUNESEKTOREN
-Skal kommunesektoren kunne oppfylle sin målsettinger, og være i stand til å løse de mange lovpålagte oppgavene de har fått, må den være sikret en god og mest mulig forutsigbar økonomi. Dette er også en forutsetning for at kommunene skal kunne følge opp de store og kostnadskrevende reformene som er satt i gang innen helse, omsorg og utdanning. Derfor ønsker Kristelig Folkeparti at å øke overføringene til kommuner og fylkeskommuner med 350 millioner kroner, og styrke barnevernet med 460 millioner. Det sa Kristelig Folkepartis kommunalpolitiske talsmann Ola T. Lånke da Stortinget mandag behandlet innstillingen fra kommunalkomiteen til Statsbudsjett for 1994.
-Det er ikke til å legge skjul på at det er kommet svært mange negative signaler fra kommuner og fylkeskommuner om nettopp mangelen på forutsigbarhet. Kommunene er pålagt å utarbeider fire-årige økonomiplaner. Dette er viktige redskaper for at kommunene skal bli best mulig i stand til å nå sine politiske mål. Det er forståelig at det skapes frustrasjon når det stadig kommer endringer som forandrer forutsetningene for disse økonomiplanene, uten at disse endringene er fulgt opp og tatt høyde for i de statlige overføringene, sa Ola T. Lånke. Han la til at det er svært forståelig når det fra kommunalt hold etterlyses de samme krav til planlegging i den statlige sektor som den kommunene er pålagt å gjennomføre.
-Nå rammer ikke ressursmangelen alle kommuner og fylkeskommuner like sterkt, men det gjør ikke saken bedre at det oppstår store ulikheter lokalsamfunnene imellom, snarere tvert om, sa Ola T. Lånke, som mente at det er reist berettiget tvil om inntekts-systemets evne til å utjevne utgifts- og inntektsforskjeller mellom kommunene. De 350
millionene som KrF ønsker å øke overføringene til kommuner og fylkeskommuner med, vil man fordele på utgiftsutjevnende tilskudd og skjønnsmidler. Lånke understreket også at KrF i prinsippet mener at kommunene selv i størst mulig grad bør bestemme hvordan midlene skal brukes, men at eksempelvis barnevernet er et område der det fortsatt bør gis øremerkede midler.
