
9. mars 2006
Høyres Stortingsgruppe
Far får ikke bestemme selv
Regjeringen vil ikke gå inn for at fedre skal kunne ta ut fedrekvoten de to første ukene etter fødselen, fordi regjeringen synes det er viktig at far er alene med barnet. Olemic Thommessen mener at regjeringen bør overlate synsingen om hva som er et godt samvær til de det berører, familien og fedrene
En gjennomregulering av familien
Her ser vi atter et eksempel på de Rød-grønnes ønske om et gjennomregulert samfunn, også hva angår familielivet, sier Thommessen. I Stortingsdebatten i dag fremkom at regjeringen legger andre motiver til grunn enn far-barn-relasjonen. May Hansen fra SV hevder at vi her har å gjøre med et likestillingspolitisk virkemiddel. I så fall erkjennes at regjeringens standpunkt ikke har til hensikt å sikre barnets og familiens beste, men ivareta en likestillingspolitikk initiert av regjeringen.
Frihet og muligheter for familien
Familien er sterkt presset i et moderne samfunn. Det beste politikerne kan gjøre er å tilrettelegge for at familiens handlingsrom til å innrette seg etter individuelle behov og ulike omstendigheter, blir stort nok. Regjeringen innskrenker nå dette handlingsrom i likestillingens tjeneste, hevder Thommessen. Dette er ikke annet enn et overgrep mot småbarnsforeldres rett til å velge, og vi ser her en regjering som gir lover med en skjult agenda.
