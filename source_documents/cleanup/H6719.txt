
27.01.03
Kristin Clemet
Konkrete tiltak mot mobbing og rasisme
Av de viktigste satsingsområdene er oppfølgingen av Manifest mot mobbing. Manifestet, som ble undertegnet høsten 2002 , forplikter partene til å medvirke aktivt til at mobbing ikke skjer i skolen. Statsministeren, Barneombudet, Kommunenes Sentralforbund, Foreldreutvalget i grunnskolen og Utdanningsforbundet er blant partene som har forpliktet seg i dette arbeidet. I mars vil manifestpartene offentliggjøre en felles plan som viser disse tiltakene.
- Skolen må ha en nulltoleranse for vold, rasisme og mobbing. Det holdingsskapende arbeidet mot negativ atferd krever kontinuerlig og langsiktig innsats i nært samarbeid med foreldre, elever og nærmiljø. Skoleier og skoleledelsen ved den enkelte skole har her et særlig ansvar, sier Kristin Clemet.
Et av de viktige tiltakene så langt er endringen av Opplæringsloven § 9 for å bedre elevenes arbeidsmiljø og for å tydeliggjøre voksnes plikt til å gripe inn mot mobbing, diskriminering, vold eller rasisme . Gjennom endringene har elever og foreldre fått økt innflytelse på skolens lærings- og oppvekstmiljø. De nye bestemmelsene trer i kraft fra 1. april 2003. Utdannings- og forskningsdepartementet utarbeider nå egen veiledning til skoleeiere om oppfølgingen av disse endringene gjennom bl.a. ordensreglement.
Alle landets kommuner vil i løpet av 2003 få tilbud om å benytte Olweus-gruppens tiltaksprogram mot mobbing og antisosial atferd. I tillegg støtter departementet flere andre tiltak og program i skolenes arbeid mot mobbing, rasisme og diskriminering, bl.a. Senter for atferdsforsknings program mot mobbing, KREPS-programmet, EU-prosjektet "Connect: Tackling Violence in Schools", "Dette er mitt valg" fra Lion's Quest og skolemekling i grunnskolen og videregående opplæring. Det er etablert et faglig nettverk for drøfting, samarbeid og samordning omkring problematferd og utvikling av sosial kompetanse
Elevinspektørene vil bli ytterligere forbedret og vil nå også kunne gi et tilbud til lærlinger. Elevinspektørene en nettbasert spørreundersøkelse hvor elever kan gi sin vurdering av skolen. Hensikten med Elevinspektørene er at elevene skal kunne påvirke sin opplæring på skolen, og si sin mening om forhold som er viktige for å lære og for å trives.
Alle programmer og tiltak som settes inn må være forankret i skolens verdigrunnlag og i et helhetlig lærings- og oppvekstmiljø. Læringssenteret har igangsatt prosjektet "Verdier i skolehverdagen" og samarbeider med Kristen Pedagogisk Forbund om prosjektet "Skal ­ Skal ikke?" for å styrke verdiformidling og verdibevissthet i skolen og i lærebedrifter.
Benjamin-prisen deles for første gang ut i år til en skole som har utmerket seg i arbeidet mot rasisme og diskriminering. Utdelingen skjer 27. januar som er dagen da
hele verden minnes avslutningen av Holocaust. Regjeringen har oppfordret alle skoler i Norge til å delta med årlige markeringer som et ledd i skolenes arbeid mot diskriminering og rasisme. Benjamin-prisen er gitt navn etter Benjamin Hermansen, den 15 år gamle gutten fra Oslo som mistet livet for to år siden i et rasistisk og nazistisk motivert drap.
