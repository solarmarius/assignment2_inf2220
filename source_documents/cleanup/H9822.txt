
10.1.2005
Per Olaf Lundteigen, finanspolitisk talsmann, Senterpartiet
Leserinnlegg
FrP for økte inntektsforskjeller.
Jeg har i et tidligere innlegg beskrevet hvordan FrP sin praktiske politikk fører til økte forskjeller mellom folk, stikk i strid med det inntrykk partiet selv forsøker å skape av - FrP for folk flest. Fremskrittspartiets finanspolitiske talsmann Ulf Leirstein, hevder i et svarinnlegg at dette er feil, uten at han i innlegget påpeker hva som ikke er riktig. For det er faktisk slik at FrPs aktive undergraving av kollektive løsninger og lønns- inntektsavtaler til viktige næringer skaper større lønns- og inntektsforskjeller. Det viser historia og internasjonale erfaringer.
Dernest forsøker Leirstein seg på at FrP har et mye bedre og mer sosialt skatteopplegg enn det Senterpartiet og den rød-grønne alliansen står for. Det er ingen tvil om at de totale skatte- og avgiftslettelsene som FrP foreslår overgår alle andre partier. Men de bidrar også til økte forskjeller når skattelettelsene i størst grad kommer de med høy inntekt og høy formue til gode.
Det neste spørsmålet er hvor FrP tar pengene fra? FrP foreslår å bruke 17 milliarder kroner mer av oljepengene og kutter eksempelvis 5400 millioner kroner i jordbrukets framforhandlede inntektsavtale med staten. Det kan absolutt diskuteres hvor grensen går for hva som er akseptabel bruk av oljepenger, men det er ingen tvil om at FrPs prioritering fører til kraftig økning av det private forbruket hos folk med høye inntekter og høy formue. Et slikt syn på statsfinansene blir av de fleste oppfattet som useriøst og FrPs økonomiske politikk framstår som kortsiktig. Kanskje er dette også meningen fra partiets side. Ved å blåse opp noen populære saker, kamufleres kjernen i FrPs politikk - kampen mot fellesskapsløsningene - som faktisk sikrer trygghet for inntekt hos folk flest.
Mitt enkle spørsmål til slutt: Hvorfor styrer ledelsen i FrP i retning av større inntektsforskjeller mellom folk som har full dags arbeid? Blir det norske samfunnet bedre under slike forhold?
