
Oslo, 15/04 - 02
Arafat og Sharon må ta ansvar!
I den kaotiske voldsspiralen som har utviklet seg i forholdet mellom Israel og palestinerne, må begge parter ta sin del av ansvaret for å skape fred. Israel må ta det første skrittet gjennom å trekke seg ut av de palestinske områdene. Samtidig må det bli slutt på de palestinske selvmordsaksjonene. Det uttaler landsstyret i Kristelig Folkepartis Ungdom (KrFU), samlet i Oslo 12-14.april.
KrFU mener det er tvingende nødvendig at Israel stanser de militære aksjonene på Vestbredden og trekker ut sine styrker fra de palestinske områdene. Gjentatte brudd på Folkeretten og menneskerettighetene fra begge parter kan ikke aksepteres. Alle krefter må nå settes inn for å få til en våpenhvile og for å få partene tilbake til forhandlingsbordet, uttaler KrFU.
For å få til en varig fred er det helt nødvendig at Arafat og det palestinske lederskap tar klart avstand fra all terrorisme. De må også anerkjenne staten Israels rett til eksistens. KrFU mener det er uakseptabelt at Arafat kun har tatt avstand fra terrorisme på engelsk, og ikke på arabisk slik at han egne innbyggere forstår det, og at han har uttalt seg i positive vendinger om terroraksjoner. Arafat har et klart ansvar for de nøye planlagte terroraksjonene, og han må umiddelbart sørge for at disse stanses. KrFU mener terrorisme overhodet ikke er en legitim måte å drive frihetskamp på. For å bygge en varig fred må både palestinske ledere og ikke minst palestinske skoler formidle at terrorisme ikke er et akseptert virkemiddel, uansett mål..
Resolusjonene Sikkerhetsrådet vedtok under det norske presidentskapet må følges opp. En palestinsk stat må opprettes, og det må bli en endelig slutt på israelsk nybygging i de palestinske områdene. KrFU mener Norge må legge press på Israel for at landet skal akseptere en internasjonal tilstedeværelse som kan overvåke en avtale mellom partene.
Uten en løsning for Jerusalem vil det bli umulig å sikre freden. En israelsk-palestinsk fredsavtale må inneholde en løsning for Jerusalem der alle de tre store verdensreligionenes tilgang respekteres. KrFU mener en avtale også må inkludere omfattende økonomisk bistand for palestinske flyktninger som ikke kan få muligheten til å vende tilbake til sine tidligere hjem innenfor staten Israel. Nabostatene må ta sin del av ansvaret for å integrere flyktningene.
For å å sikre en langsiktig stabil fred, er det helt nødvendig å legge til rette for økonomisk utvikling og reduksjon av fattigdommen. KrFU tar derfor avstand fra en boikott av Israel. En reduksjon av handelen med Israel vil svekke de palestinske områdene like mye som det vil svekke staten Israel, og den vil med all sannsynlighet ramme norsk bistand til området. KrFU mener det tvert imot bør arbeides aktivt med å styrke handelen i området, både mellom Israel og de palestinske områdene, og med nabostatene. De palestinske områdene må demokratiseres, og det må ytes betydelig internasjonal bistand for å bygge opp områdene, sikre et godt styresett og redusere fattigdommen, uttaler landsstyret i KrFU.
