
5.9.2005
Åslaug Haga, SP
Norge trenger en ny nordområdepolitikk
Norge trenger en helhetlig strategi for nordområdene. Senterpartiet vil arbeide for en ny og mer slagkraftig nordområdepolitikk i en eventuell sentrum - venstre regjering. En ny politikk for nordområdene må også omfatte forsvars-, distrikts- og næringspolitikk.
Nord-Norge må videreutvikles på grunnlag av kompetansen og de rike naturressursene i landsdelen. En offensiv distriktspolitikk er også viktig i en langsiktig strategi for å sikre våre interesser. Det er en ufravikelig forutsetning at ressursene utnyttes på en miljømessig forsvarlig måte. I eventuelle regjeringsforhandlinger er Sp opptatt av å finne et kompromiss for aktivitet i Barentshavet innenfor en miljømessig forsvarlig ramme.
Senterpartiet vil ha en massiv satsing på samferdsel i Nord-Norge, med gratis ferjer, bredbånd til alle innen 2007 og mer penger til vei. For å sikre god tilgang på risikokapital vil vi etablere regionale næringsfond med en kapitalbase på 20 mrd. kr, gjeninnføre kommunale næringsfond og styrke Innovasjon Norge med 1,5 mrd. kr. Vi vil styrke reiselivssatsningen med 100 mill. kr og øke verdiskapingen i de marine næringene. Dessuten vil vi stimulere nordnorsk leveringsindustri til utvikling av miljøteknologi og styrke industriens posisjoner i et norsk - russisk marked.
Skal nordområdespørsmål få tilstrekkelig politisk fokus bør ansvaret for den fragmenterte nordområdepolitikken i en periode løftes opp på ministernivå. Det må også skapes større internasjonal forståelse for de miljømessige utfordringene i nordområdene. Sp mener at Norge må ta initiativ til et miljø-NATO; en Nord - Atlantisk Ressurs Organisasjon (NARO) for å drive målrettet alliansebygging for bærekraftig forvaltning av fiskeressursene og en energiutvinning som tar hensyn til havmiljøets sårbarhet. Det må utvikles felles miljøkrav og felles forståelse av de folkerettslige traktatene. Videre må overvåking, beredskap og seilingsleder til enhver tid tilpasses aktiviteten langs kysten. I tillegg må Kystvakten få mer penger til ressurskontroll.
Norge trenger en militær tilstedeværelse som en troverdig markering av norsk suverenitet og understrekning av at Norge er innstilt på å forsvare sine rettigheter og interesser. Senterpartiet vil øke den sjømilitære tilstedeværelsen i Nord-Norge og opprettholde den øvrige forsvarsaktiviteten i Nord-Norge. Vi mener tiden er moden for å nedsette en ny Forsvarskommisjon. Det har skjedd store endringer i det norske Forsvaret de siste årene - og Norge står nå overfor andre sikkerhetspolitiske utfordringer enn tidligere. Sp vil arbeide for at en eventuell sentrum-venstre regjering oppretter en ny forsvarskommisjon for å få en bred gjennomgang av norsk forsvars- og sikkerhetspolitikk.
Nordområdene er for viktige til å gå for lut og kaldt vann. Senterpartiet vil være garantisten for at en eventuell sentrum - venstre regjering har en langsiktig og helhetlig nordområdestrategi.
