
Mandag 15. februar 1999
Sentralstyret i Kristelig Folkeparti:
Utvid barnetrygden til 18 år
Vi oppfordrer regjeringen til å foreslå en omfordeling av barnetrygden til å gjelde frem til barnet fyller 18 år, mot 16 år i dag. Dette uttaler KrFs sentralstyre, som mener en slik utvidelse bør foreslås i forbindelse med framleggingen av statsbudsjettet for år 2000.
En omfordeling av barnetrygden må skje uten at de totale utgiftene for staten øker, og derfor baseres på en kostnadsnøytral modell. Det vil innebære at satsene reduseres for alle eller noen av de øvrige årskullene.
Det er mange grunner til at regjeringen bør foreslå en slik omfordeling. Det formelle forsørgeransvaret varer til barnet fyller 18 år. Foreldrenes utgifter til ungdommer i denne alderen er også høye. Det henger blant annet sammen med utgifter til skolegang, fritidsaktiviteter og høyere reiseutgifter.
Sentralstyret i KrF understreker at barnetrygden fremdeles skal være en generell overføringsordning til alle barnefamilier, og ikke gjøres behovsprøvd.
