
Oslo, 13. oktober 2005
Venstre
- Mange fagre løfter og stor fallhøyde
Lars Sponheim mener det er flere positive løfter i Soria Moria-erklæringen.
- Det gjenstår å se om de klarer å gjennomføre alt dette uten å true den gode økonomiske utviklingen i landet og uten kraftige skatteøkninger, sier Sponheim.
- Nå må vi gi den nye regjeringen tid til å vise resultater. Jeg er åpen og avventende til om løftene fra valgkampen og løftene i denne regjeringsplattformen følges opp, fortsetter Sponheim. Han er glad for at Arbeiderpartiet ser ut til å ha vunnet fram på de områdene der SV og Senterpartiet har sine mest ytterliggående løsninger.
Den nye regjeringens næringspolitikk er Sponheim imidlertid lite imponert over.
- Dette er reverspolitikk over hele linja. Dette er fortidens løsninger - et gufs fra fortiden, sier Sponheim.
Sponheim er ikke veldig imponert over miljøprofilen i regjeringsplattformen. - SV har i forhandlingene klart å få til det samme på vern av Vefsna som det Venstre har klart i inneværende periode, men det er meget uklart hva de har fått til på vern av Lofoten utenfor Nordland 6. Det er skuffende at SV, eller "lille-AP" om du vil, ikke har benyttet denne muligheten til varig vern av Lofoten, avslutter Sponheim.
