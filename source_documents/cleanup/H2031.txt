
Onsdag 26. februar 1992
Stortingsrepresentant Odd Holten:
ALKOHOLPOLITISKE HENSYN MÅ AVGJØRE POLPRISER
-Det må fortsatt være slik at alkoholpolitiske hensyn avgjør Vinmonopolets pris-politikk, og jeg er glad for signalet om at dette fremdeles er regjeringens målsetting. Dette sier stortingsrepresentant Odd Holten (KrF, Østfold) etter onsdagens spørre-time i Stortinget. Sosialminister Tove Veierød slo der fast det ikke ligger an til noen endring når det gjelder å bruke avgifter og polpriser som alkoholpolitisk virke-middel.
Odd Holten tok utgangspunkt i at Arbeids- og administrasjonsdepartementet har bedt Sosialdepartementet vurdere Vinmonopolets prisfastsettelsespolitikk på bakgrunn av en uttalelse fra Prisdirektoratet. Han ba statsråden sørge for at det først og fremst vil bli lagt vekt på edruskapspolitiske hensyn ved prisfastsettelser på Vinmonopolet.
Det vil det bli, forsikret sosialministeren, men tok et lite forbehold når det gjaldt "Bag & Box"-viner. Man må unngå beskyldninger om diskriminering av noen typer, argumenterte hun.
Holten kunne ikke se at helseskadlige produkter har noe krav på beskyttelse mot diskriminering, og fryktet at en endring av prisfastsettelsesreglene for denne typen viner, ville medføre økt forbruk.
På Holtens tilleggsspørsmål om det ligger an til mer markedsorientert pris-fastsettelse av noen typer vin, svarte statsråden benektende. Prisene er et viktig element når det gjelder å redusere alkoholforbruket og dermed skadevirkningene, forsikret hun. Hun tilføyde at det er et alkoholpolitisk mål for regjeringen å begrense tilgjengeligheten på alkohol, for å kunne redusere forbruket.
