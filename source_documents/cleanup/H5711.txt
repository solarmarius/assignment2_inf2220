
7/4-02
FORNY LANDBRUKSPOLITIKKEN!
- Norsk landbruk trenger en fornyelse som kan sikre optimisme og utvikling i næringa. Senterpartiet vil ha et variert landbruk som produserer miljøvennlig og som bidrar til utvikling av kvalitet i norsk matproduksjon. Skal dette oppnås må landbrukspolitikken endres, sier Senterpartiets stortingsrepresentant Marit Arnstad. Hun har ledet arbeidet med partiets landbrukspolitiske plattform som ble vedtatt på landsstyremøte i helga.
- Senterpartiet vil oppmuntre mangfoldet i norsk landbruk. Skal både små og større gårdsbruk ha livets rett er det avgjørende at overproduksjon unngås og at utøverne i landbruket gis inntekt på linje med andre for det arbeidet som utføres, sier Arnstad.
Senterpartiets landsstyre ønsker et sett av skattetiltak for å gi bedre lønnsomhet i næringa.
Det foreslås å gi landbruket et inntektsfradrag med inntil 25%, at regelverket for beregning av jordbruksinntekt endres og at formuesskatten på næringseiendom fjernes.
- Dette er tiltak som burde appellere til en regjering som har gitt omfattende løfter om skattelette, sier Arnstad. Hun forventer at regjeringspartiene uten videre stiller seg bak både et inntektsfradrag og fjerning av formuesskatt på næringsformue.
Senterpartiet er uenig i Regjeringens ønske om sterk strukturendring i landbruket. - Det er ikke samfunnsøkonomisk riktig å bruke statlig kapital til å fremme en stordrift innen melkeproduksjon som vil føre til ny overproduksjon og dårligere lønnsomhet for flertallet i næringen. Det vil bety kroken på døra for store deler av melkeprodusentene på Vestlandet, i fjellbygdene og i Nord-Norge. Det kan ikke være Statens oppgave å fremme bondekannibalisme, dersom målet for landbrukspolitikken er optimisme i næringa, trygg mat og livskraftige bygder, sier Arnstad.
Senterpartiet er åpen for samdriftsløsninger og økt fleksibilitet i næringa.
- Vi ønsker en enklere og friere hverdag for bonden, men forenkling må skje på en slik måte at det ikke innebærer en skjult strukturendring. FOLA-rapporten har en annen agenda enn bare forslag til forenkling. Det er unødvendig og skaper usikkerhet hos de som arbeider i landbruket, sier Arnstad.
Senterpartiets landsstyre Ønsker en sterkere satsing på produksjon av Økologiske matvarer og på utvikling av kvalitets- og spesialprodukter som kan Øke bredden av norsk produsert mat.
Landbrukspolitisk plattform
- Vedtatt på Senterpartiets landsstyremøte 6.-7.april 2002:
Et mangfoldig og livskraftig landbruk!
Norsk landbruks viktigste oppgave er å produsere trygg og rein mat. Dette er et gode for samfunnet. Et livskraftig Norge krever et livskraftig landbruk. Det innebærer et landbruk hvor det er rom små og større enheter og hvor man oppmuntrer til lokalt mangfold og kreative krefter. Landbrukets betydning for et levende distrikts-Norge er stor. Det er derfor avgjørende å ivareta en variert bruksstruktur. Mangfoldet må oppmuntres, dreining mot virkemidler som fører til større bruk må unngås.
Norsk landbruks potensiale er stort som produsent av mat med høy kvalitet i ei tid med klimaendringer og et usikkert sykdomsbilde i dyreholdet over hele verden. Det er viktig at norsk landbruk opprettholder og videre utvikler et høyt kunnskapsnivå innen primærproduksjon og foredling, og at grunnleggende Økologisk innsikt ikke forsømmes i skoleverket.
Senterpartiet vil arbeide for et landbruk med utviklingsmuligheter. Et landbruk hvor de samlede matressursene i Norge blir forvaltet på en fornuftig og bærekraftig måte. Et landbruk hvor ungdom tør og vil satse. Et landbruk hvor miljø og kvalitet står sentralt. Et landbruk hvor bonden får større frihet. Et landbruk hvor den private eiendomsretten respekteres.
I tiden framover blir det en sentral utfordring å sikre balanse i markedet. Overproduksjon av jordbruksprodukter har vært en medvirkende årsak til lav lønnsomhetsutvikling i jordbruket. Senterpartiet ser ikke grunn til å gjennomføre store og planmessige strukturendringer i næringen. Strukturutviklingen i landbruket har så langt gitt bøndene mer arbeid, men ikke Økt lønnsomhet, samtidig som de faglige miljøene forringes og landbrukets betydning for en offensiv distriktspolitikk svekkes.
Senterpartiet er derfor uenig i Regjeringens prioriteringer i jordbrukspolitikken. Det kan ikke være samfunnsøkonomisk riktig å bruke statlig kapital til å fremme stordrift innen melkeproduksjonen som kun vil føre til større overproduksjon og dårligere lønnsomhet for flertallet i næringen. Det vil bety kroken på døra for store deler av melkeprodusentene på Vestlandet, i fjellbygdene og i Nord Norge. Det kan ikke våre Statens oppgave å fremme bondekannibalisme, dersom målet for landbrukspolitikken er optimisme i næringa , lønnsomhet, trygg mat og livskraftige bygder.
Med dette som grunnlag vil Senterpartiet arbeide utfra følgende målsettinger:
Utøverne i landbruket må gis en inntektsmulighet på linje med andre for utført arbeid.
Landbruket og myndighetene må sammen sikre balanse i markedet for jordbruksvarer
Norsk jordbruk må stå som en garantist for å tilby forbrukerne trygg og ren mat
Landbruket skal bidra til å sikre bosetting og matforsyning i hele landet
Landbruket må gis mulighet til å ta ansvar for forvaltning av kulturlandskapet.
Bonden må få en enklere og mindre byråkratisk hverdag.
Bonden må få mulighet til å utnytte alle naturressurser knyttet til sin eiendom.
Norge skal ha et sterkt importvern for jordbruksprodukter.
Det er ikke skjebnen som avgjør fremtiden for landbruket i Norge. Landbrukets framtid handler om politiske valg. Senterpartiets målsettinger for landbruket tilsier endringer i forhold til dagens politikk. Gjennom denne handlingsplanen foreslår Senterpartiet en rekke tiltak som raskt kan iverksettes. Nye tiltak vil være nødvendig for å skape en positiv utvikling for norsk landbruk i årene framover. Sammen med tiltak i landbrukspolitikken kreves det fra myndighetenes side en konsekvent respekt for den private eiendomsretten og for det å drive jorda.
Senterpartiet vil styrke samvirket for å sikre omsetning og avkastning i jordbruket og stabil forsyning av kvalitetsmat til forbrukerne. Landbrukssamvirke har i tillegg et samfunnsansvar gjennom lokalisering av bedrifter. Lovverket for samvirkeforetak må bedres gjennom en egen samvirkelov.
Senterpartiet vil bruk skatte- og avgiftspolitikken aktivt for å gi bedre lønnsomhet i landbruket.
1. Jordbruket må gis et utvidet inntektsfradrag med inntil 25% fradrag i alminnelig jordbruksinntekt.
2. Formuesskatt på næringseiendom fjernes.
3. Regelverket for beregning av jordbruksinntekt må endres slik at all inntekt knyttet til utnyttelse av gårdens ressurser regnes inn som jordbruksinntekt.
4. Avskrivningssatsen for jordbruksbygg må Økes til 6% og for maskiner til 20%
5. Ordningen med skogavgift må utvides og beløpsgrensene oppheves.
Senterpartiet vil oppfylle inntektsmålet i jordbruket
Ved årets jordbruksoppgjør må det gis rom både for økte priser til produsent og for økte overføringer. økte overføringer må særlig rettes inn mot kombinasjonsbruk, til nye typer verdiskapning og til bygdeutvikling.
Senterpartiet vil innføre en investeringsordning som bidrar til rekruttering til jordbruket.
1. Det er et behov for å investere i landbruket. En ny investeringsordning må knyttes til generasjonsskifte i landbruket. Nye utøvere må få anledning til å vedlikeholde det produksjonsapparatet som gården utgjør. Det må også gis økt støtte til investeringer for å oppfylle lover og forskrifter knyttet til jordbruksdrift, og til utvikling av alternative drifts- og inntektsmuligheter.
2. Senterpartiets forslag er å anse som et alternativ til en investeringsordning som er knyttet til struktur. SP vil ikke gi støtte til en ordning som kan forsterke stordrift og føre til ny overproduksjon.
Senterpartiet vil åpne for mer fleksibilitet og samarbeid i næringen.
1. Samdrift er en av flere mulige samarbeidsløsninger i jordbruket. Samdrift skal kreve en viss andel av arbeidsinnsats fra den enkelte. Det skal være et tak på 500 000 liter melk i samdriftene. Regelverket for antall bønder i samdriftene og for avstandene mellom bruk bør fjernes.
2. Det bør oppmuntres til samarbeidsordninger for salg av gårdsmat direkte til forbruker, til utnytting av utmarksressurser og til kulturlandskapspleie.
3. Det bør ikke gis anledning til å innføre selskapsformer med begrenset ansvar på jord som faller inn under odelsloven. Dette er ikke til hinder for at annen virksomhet på gården kan organiseres som A/S.
4. Senterpartiet går inn for at melkekvoter som går ut av produksjon skal fordeles til aktive brukere og at kvotene således ikke skal være fritt omsettelige. Målet må være å styrke et bruks inntektsgrunnlag med basis i eksisterende produksjonskapasitet Senterpartiet vil oppmuntre mangfoldet innen landbruket.
1. Nisjeproduksjon og gårdsmat skal oppmuntres gjennom mindre byråkrati, enklere regelverk, et enkelt kvalitetsikringssystem og mulighet til fri prisfastsettelse på produktene. Inndelingen av kjøtt i kvalitetsklasser må følges opp av kjedene og bli synlig i butikkene, og slik stimulere til at folk i større grad enn i dag blir villige til å betale for kvalitet.
2. Bruk som kombinerer flere produksjoner innen jordbruket har kommet urimelig ut av de siste jordbrukoppgjørene. Dette må rettes ved at kombinasjonsbruk gis større arealtilskudd, samtidig som disse brukene skal prioriteres i forhold til tilskuddssatsene for produksjon.
3. Konsesjonsgrensene må fastholdes både for å motvirke overproduksjon og unødige strukturendringer.
4. Det må settes en øvre grense for hvor store samlede tilskudd som kan tilføres det enkelte bruk.
5. Mobile slakteri og hjemmeslakting må tillates og oppmuntres for å bidra til økt verdiskaping i bygdesamfunnet og for å opprettholde grunnlag for lokale mattradisjoner.
6. Skal Ønsket om å utnytte utmarksressursene realiseres må verneregler begrenses og rovdyrpolitikken legges om. Grunneiers mulighet til å utnytte jakt og fiskerett som næringsgrunnlag mår ikke begrenses av unødvendige regler om hygiene, kontroll eller prisregulering.
7. Skal man opprettholde et aktiv landbruksnæring med høy kompetanse, må landbruksutdanningen styrkes.
Senterpartiet vil gjøre hverdagen enklere og friere for bonden
1. Regelverket som knyttes til bondeyrket må gjøres enklere enn i dag uten at dette skal innebære en skjult strukturendring.
2. Det må vises større fleksibilitet i praktiseringen av EØS-regelverk knyttet til jordbruket og næringsmiddelindustrien.
3. Den private eiendomsretten må respekteres fullt ut når det gjelder vernebestemmelser. Det innebærer blant annet at erstatningsreglene for vern av privat jord og skog må endres.
4. Hovedelementene i odelsloven må opprettholdes og sikre at ressursene blir forvaltet langsiktig.
5. Boplikten og driveplikt skal opprettholdes som en naturlig forpliktelse som følger med retten til å eie jord.
6. Landbruksbefolkningen må sikres muligheter for ferie og fritid på linje med andre yrkesgrupper. Velferdsordningene i landbruket må utvikles og forbedres, og avløserordningen styrkes.
7. Det må praktiseres et langt sterkere jordvern.
Senterpartiet vil arbeide for en miljøvennlig matproduksjon
1. Målet for hele landbruket skal være en trygg og ren matproduksjon som er basert på bærekraftige prinsipp.
2. Jordbruket skal dekke etterspørselen etter økologiske matvarer i Norge. Man skal hele tiden ha en produksjon som er stor nok til å møte økt etterspørsel. Norsk Økologisk mat har også potensiale for eksport. Dette tilsier at man må Øke produksjonen av Økologisk mat.
3. Etterspørselen etter godkjente Økologiske matvarer skal stimuleres gjennom mer støtte til markedsføring og distribusjon.
4. Kunnskapsformidlingen om Økologisk produksjon må bli bedre samtidig som det må drives mer forsøkvirksomhet på området.
5. Miljøavgifter innen jordbruket skal øremerkes til tiltak som kan gi mer miljøvennlig produksjon av mat.
6. For å sikre dyrehelse bør det innføres forbud mot import av dyr fra land med høyere smitterisiko enn Norge.
