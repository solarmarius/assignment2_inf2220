
Fredag 3. juni 1994
KrFK-leder Aud-Inger Aure om Familiens År:
PÅFALLENDE MANGEL PÅ ETISK FORANKRING
-Det er en påfallende mangel på etisk forankring i den informasjonen og det materialet som Barne- og Familiedepartementet har sendt ut i forbindelse med Familieåret 1994. Hovedbudskapet synes å være at alle familie- og samlivsformer er like bra, bare de fungerer godt akkurat nå. Det sa lederen for Kristelig Folkepartis Kvinner, Aud-Inger Aure, under sin tale til organisasjonens landsmøte i Oslo fredag.
-Jeg synes det er direkte oppsiktsvekkende at man i informasjonsstoffet om Familiens År fra Barne- og Familiedepartementet ikke nevner ett ord om forpliktende samliv eller om betydningen av stabilitet og trygghet gjennom oppvekstårene i en ramme der ekteskap mellom kvinne og mann er basis, sa Aud-Inger Aure. Hun viste til at det hittil i Familiens År ikke har vært mulig å finne fram noe fra departementets side som holder fram ekteskapet som den beste samlivsform for barns og unges oppvekst.
-Alle barn har krav på samfunnets omsorg og oppmerksomhet, uansett hvordan foreldrene deres har valgt å innrette seg. Men dersom en slik åpen, og i utgangspunktet riktig, holdning går så langt at man ikke lenger skal kunne si hva som er rett og galt, godt eller dårlig, vitner det om normløshet og ansvarsløshet hos de som er satt til å styre, sa Aud-Inger Aure i talen til KrFKs landsmøte i Oslo fredag.
