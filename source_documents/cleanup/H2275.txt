
Torsdag 21. januar 1993
Stortingsrepresentant Solveig Sollie (KrF):
PÅSATTE KIRKEBRANNER
- ET SYMPTOM PÅ ÅNDELIG KRISE
-Det er en skremmende utvikling som har funnet sted dersom det er sant at kanskje flesteparten av de mange kirkebrannene i 1992 ble påsatt av folk med bakgrunn i satanistiske miljøer. Det bekrefter i så fall hvor viktig det er at et samfunn har klare verdier, og at disse er tuftet på en kristen grunnvoll. Det er et symptom på en åndelig krise i vår tid når slike ting kan få utvikle seg. Det sier stortingsrepresentant Solveig Sollie (KrF, Telemark).
Solveig Sollie ser meget alvorlig på at det finnes aktive satanistiske miljøer i Norge.
-At slike krefter vinner fram der kristendommen går tilbake, er en prosess som vi kjenner både fra Bibelen og fra kirkens liv. Et samfunn kan ikke fungere i et religiøst vakum, og jeg ser på dette som en frukt av at ulike samfunnsinstitusjoner gjennom årtier har forsøkt å redusere, for ikke å si fjerne, kristendommens påvirkning i skoler, barnehager og samfunnsliv. De satanistiske ungdomsmiljøene er noe av konsekvensen av den såkalte livssynsnøytraliteten, sier hun.
Solveig Sollie ønsker ikke å kommentere den konkrete arrestasjonen i Bergen, i forbindelse med etterforskningen av kirkebrannene der, men sier at intervjuet som den arresterte 18-åringen har gitt til Bergens Tidende, og medieoppslagene i etterkant, i seg selv er alvorlig varsler om en skremmende utvikling.
-Jeg nøler ikke med å karakterisere dette som en åndskamp, og som et kristent menneske er jeg klar over at den bare kan møtes med åndelige våpen, nemlig Guds ord og bønn, sier hun.
-Allerede på et tidlig tidspunkt var det noen som sa at de fryktet det var okkulte miljøer som sto bak de mange kirkebrannene. De ble avvist og til dels latterliggjort den gangen, men nå ser det ut til at de har fått sine verste anelser bekreftet. Jeg vil derfor utfordre foreldre, besteforeldre og alle andre som driver med verdiformidling til å følge nøye med på hva slags påvirkning de unge utsetter seg for gjennom den musikk de hører, de bøkene og bladene de leser og de filmene og videoene de ser, sier Solveig Sollie.
