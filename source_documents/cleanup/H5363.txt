
22/11-01
Av Magnhild Meltveit Kleppa (Sp):
Kværner må sikrast stabilitet
Det er trist at landet har ein næringsminister som ikkje vil engasjera seg aktivt for å sikra den kompetanse- og dei 5000 arbeidsplassane Kværner har i Norge,seier stortingsrepresentant Magnhild Meltveit Kleppa frå Senterpartiet. Kleppa stilte i Stortingets spørjetime i dag spørsmål til næringsministeren om han vil føreta seg noko for å sikra det forslaget til langsiktig finansiell løysing som føreligg,eit forslag som styret, bankane, eit fleirtal av aksjonærane og dei tilsette står bak. Det var uaktuelt for næringsminister Ansgar Gabrielsen å engasjera seg, han meinte aksjonærane sjølv fekk rydda opp.
Kva næringsministeren no seier og gjer er viktig, eg er overraska over at han uttala seg så lettvint om fylgjene av ein eventuell konkurs. Det handlar i tilfelle om ein av dei største konkursane så langt i Europa og med øydeleggjande konsekvensar for selskapet, for dei tilsette og for dei lokalsamfunna dei representerer. Ringverknadene for olje- og gassindustrien og for leverandørindustrien vil vera formidable.
No er det om å gjera at alle krefter medverkar til stabilitet kring den løysinga som dei tilsette sjølv tilrår for Kværner, seier Kleppa.
