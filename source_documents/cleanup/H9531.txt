
Dato: 18. august 2005
Stortingsrepresentant Siv Jensen (FrP)
- Patetisk av SOS-rasisme
- Jeg synes det er direkte patetisk at SOS-rasisme har laget en brosjyre hvor FrP blir fremstilt som nazistisk. Dette er nok et bevis på at organisasjonen ikke lenger kan tas alvorlig i den offentlige debatt, sier nestformann i FrP, Siv Jensen.
- Det er samtidig litt av et signal at en organisasjon som SOS Rasisme tar i bruk denne typen virkemidler i et forsøk på å unngå en debatt om de faktiske forhold som dessverre viser at en feilslått innvandrings- og integreringspolitikk har ført til at folk med utenlandsk opprinnelse er overrepresentert på mange kriminalstatistikker, utdyper hun.
- FrP vil imidlertid verne om ytringsfriheten og ønsker ikke å reagere ytterligere på denne kampanjen. Kampanjen faller på sin egen urimelighet og velgerne vet hva FrP står for i innvandringspolitikken. Det er jo ikke akkurat noe nytt at våre politiske motstandere bruker ulike virkemidler for å holde fokuset vekk fra innholdet i disse sakene, sier Jensen.
Hun legger avslutningsvis til at hun synes "det er utrolig at de andre politiske partiene fortsatt mener det er fornuftig å bevilge betydelig pengestøtte til denne organisasjonen".
