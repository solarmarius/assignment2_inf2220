
Stortinget, 6. oktober 2004
May-Britt Vihovde (V)
- God miljøprofil og et enklere skattesystem
Venstres kommentar til statsbudsjettet for 2005
Venstre har fått gjennomslag for flere av sine kjernesaker i samarbeidsregjeringens budsjettforslag. ­ Dette er et godt budsjett for miljø og verdiskapning, budsjettet har i tillegg en god sosial profil, sier finanspolitisk talskvinne i Venstre May-Britt Vihovde.
Regjeringen fører en ansvarlig budsjettpolitikk, og bedre rammebetingelser for næringslivet sikrer og skaper arbeidsplasser. Vi tar nødvendige skritt i retning av et mer rettferdig skattesystem. ­ Venstre har kjempa mot delingsmodellen siden den ble innført i 1992, og her foreslår regjeringen å avskaffe den kompliserte og urettferdige delingsmodellen. Lettelser i toppskatten og økt bunnfradrag bidrar også til et enklere skattesystem. ­ Med økt skatt på forbruk og lavere skatt på arbeid får du Venstres skatteskifte fra rød til grønn skatt, fortsetter Vihovde.
Venstre fortsetter å levere en storsatsning på kollektivtrafikk. Vi har levert 4 milliarder kroner på 4 år, noe som gir resultater. Rekordmange reiser nå kollektivt og alle de store byene har enten redusert billettprisene og/eller økt rutetilbudet, sier Vihovde. Hun understreker at regjeringen med dette ligger over Sem-erklæringens mål på kollektivtrafikk.
­ Venstre er også glad for at budsjettet har en god sosial profil. Samarbeidsregjeringens styrking av psykiatrien, økte satsing på rusomsorg, økt bistand til verdens fattige samt styrkingen av politiets driftsmidler er kjærkomment for Venstre, avslutter Vihovde.
