
5.9.2005
Steinar Bastesen, Kystpartiet
Høyre og Ap er særinteresseparti
De største særinteressepartiene ved dette valget er Høyre og Arbeiderpartiet. De vil ha Norge inn i EU for enhver pris, selv om de prøver å skjule det for velgerne. De vil bygge ut en sterk og sentralistisk stat, med mange nye statsjobber i Oslo, selv om de prøver å skjule det før valget. Jobbene tar de fra distriktene. Men verst er det at H, Ap, og Sp vil få strømprisene til å eksplodere. Glem SV og Venstre. De er verre. Sats på Kytspartiet, vi skal aksjonere mot denne politikken.
Selvsagt blir det feil å hevde at Kystpartiet er omtrent det samme som Senterpartiet, som er et særinteresseparti for storbøndene. Det blir feil når Senterpartiets Åslaug Haga hevder at Kystpartiet er omtrent lik Senterpartiet i sin politikk. Vi er svært ulike. Kystpartiet har i flere år kjempet for en landbrukspolitikk som skal opprettholde landbruket i distriktene, satse på at landbrukssamvirket blir en sterkere støttespiller i distriktene, og satse mye mer på familielandbruket og deltidslandbruket. Senterpartiet har sittet i en Bondevikregjering som bidro sterkt til å rasere distriktslandbruket!
Kystpartiet kjemper for kysten. Før forrige stortingsvalg ble Senterpartiet innstendig bedt om å kjempe for å bygge ut kaier langs kysten, lage flere dypvannskaier og bygge ut farledene. Det var kystfolk som bad dem om det. De gjorde ingenting mens de satt i regjering, og de har ikke bidratt med noe siden.
Kystpartiet vil opprettholde alle lokalsykehus, modernisere dem og ha alle akuttavdelinger intakt. Senterpartiets fylkesordførere har aktivt nedlagt lokalsykehus, og kuttet i akuttavdelinger. Vi syns Senterpartiet er en katastrofe i kampen for lokalsykehusene.
Kystpartiet vil at folket skal eie både vannkraften og fiskerettighetene, slik de alltid har gjort. De skal ikke gis til noen få store fiskebåtredere. Senterpartiets fiskeriministre har ikke kjempet for at fiskerne i Nord-Norge skal få bedre vilkår, snarere tvert i mot.
Verst er det likevel at det var Senterpartiets olje- og energiminister Eivind Reiten som begynte med å omorganisere eierskapet til vannkraften. Han gikk siden over til Hydro, og er sentral i arbeidet med å stjele folkets vannkraft, og få det inn i børsnoterte selskaper, slik at eierskapet havner i utlandet. Resultatet er at norske innbyggere kan få doblet eller tredobel størmprisen sin. Det er Senterpartiets politikk. Derfor er Senterpartiet en av våre store motstandere. Vi kan ikke stole på dem. Senterpartiet er i vanskelige saker enten uten handling, eller et lett bytte for motparten. Å stemme Senterpartiet i stedet for Kystpartiet er omtrent som å snike seg over til fienden nattestid.
