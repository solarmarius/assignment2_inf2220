
Stortinget, 27. november 2003
Stortingsrepresentant Carl I. Hagen
- Ingen grense for representasjon med Normans utvidede fortolkning!
- Slik statsråd Norman velger å tolke reglene for bevertning og representasjon i sitt brev til meg, finnes det ingen skranker eller grenser for hva han kan definere som representasjon innenfor regelverket, sier Carl I. Hagen.
- Han kan således med sin meget spesielle og vide fortolkning spise og drikke med hvem han vil (også alene), når han vil og hvor han vil. En slik utopisk tenkning er etter min mening uforenelig med hele grunnlaget for Statens personalhåndbok, Håndbok for politisk ledelse og normal fornuftig skjønnsutøvelse av ansvarlig voksne personer.
- Jeg fastholder mine påstander og min fortolkning av regelverket i mitt brev og konstaterer med beklagelse at det er en avgrunn i forståelsen av hvorledes regelverket skal brukes mellom statsråd Norman og meg!
- Dette er ikke lenger en sak for Stortinget idet statsministeren har lovet å sørge for en gjennomgang av regelverk, praksis, og kontrollrutiner på området. Når Kontroll- og konstitusjonskomiteen mottar svar fra statsministeren om denne gjennomgang vil det forhåpentlig bli klart om statsministeren stiller seg bak statsråd Normans skjønnsutøvelse og merkverdige forståelse av reglene for diettgodtgjørelse, avslutter Carl I. Hagen, medlem av Stortingets kontroll- og konstitusjonskomité.
