
10.12.02
RV
Frifinn Jon Lech Johansen!
Rød Valgallianse krever at Oslo tingrett frikjenner Jon Lech Johansen, også kalt DVD-Jon. Han blir i disse dager stilt overfor en helt meningsløs tiltale som øko-krim har produsert på oppdrag fra den amerikanske film- og mediaindustrien.
-Jon Johansen er tiltalt for å ha oppfunnet en digital hammer. Redskapet kan brukes som mordvåpen, men er først og fremst hendig når du skal spikre. Spikeren, det vil si DVD-filmen, har Johansen kjøpt og betalt for, sier RV-leder Aslak Sira Myhre i en kommentar.
Inger Marie Sunde, Økokrim, og norske myndigheter har gjennom de tre årene som har gått vist at de ikke har hatt det minste kjennskap til data-teknologi, og heller ingen forståelse av det tjuveriet som gigantene i media-industrien prøver å gjennomføre.
Jon Lech Johansen blir ikke forfulgt fordi han har tjuvkopiert DVD-filmer, men fordi han har rokka ved den "redskapsmonopoliseringen" som er i ferd med å bli gjenomført. Produsenter av innhold, som Micosoft eller Warner, prøver å bestemme hvilke programmer du skal bruke, hvilken teknologi du skal kjøpe og hvordan du skal disponere dine egne eiendeler. De nøyer seg ikke med å selge deg kopier av produktene sine til en uanstendig høy pris, de vil også styre bruken din av varen etter at du har kjøpt den.
-Økokrim burde frafalt tiltalen mot Jon Lech Johansen. Når det ser ut til å være for seint, er det opp til rettsapparatet å sende Inger Marie Sunde og mediaindustrien hjem med skjegget i DVD-spilleren. Frifinnelse av Jon Lech Johansen er et demokratisk krav, avslutter Sira Myhre.
