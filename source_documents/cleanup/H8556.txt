
20. august 2004
Arbeiderpartiet
Krever maksimalgrense for elever
Arbeiderpartiets kvinnebevegelse krever at en maksimalgrense for antall elever som kan tilhøre en gruppe, innføres. I tillegg må lærere få tilbud om videreutdanning og kurs. Foresatte og elever må få mer grundig informasjon om endringene i skoleverket, mener kvinnebevegelsen.
Disse kravene ble vedtatt av ledermøte i kvinnebevegelsen 20. august.
I uttalelsen vises det til at når kommunene sliter med økonomien, vil konsekvensen bli at klassene vokser og vi får flere elever per lærer. Arbeiderpartiets kvinnebevegelse mener dette er en utvikling i gal retning. Konsekvensen har blitt en sparereform.
- Bondevik har uttrykt bekymring for det han mener er sulteforing av skolene. Arbeiderpartiets kvinnebevegelse peker på at det jo nettopp er dette Regjeringen har gjort ved nedskjæringer av overføringer til kommunene. Kvinnebevegelsen krever derfor at Regjeringen tar ansvar for sulteforing av den offentlige skolen og tilfører tilstrekkelige overføringer i statsbudsjettet for 2005, heter det blant annet i uttalelsen.
Kvinnebevegelsens ledermøte krever også flere sykehjemsplasser, en bedre mannshelse og en human flyktingepolitikk.
Uttalelsene finner du i sin helhet på Arbeiderpartiets hjemmeside www.dna.no 
