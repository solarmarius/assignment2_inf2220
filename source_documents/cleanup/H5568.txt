
Oslo, 11. februar 2002
Erna Solberg
Desentralisering til kommunene
Regjeringen ønsker at kommunene skal få betydelig flere miljø- og landbruksoppgaver. De gjenværende oppgaver hos fylkesmannen er av en slik karakter at staten bør ha ansvaret for dem. Regjeringen vil derfor foreslå at miljø- og landbruksoppgaver ikke overføres fra fylkesmannen til fylkeskommunen. Fylkeskommunen vil heller ikke få økt ansvar for planlegging og arealforvaltning. Fylkeskommunen vil imidlertid få økt ansvar og myndighet i regional- og distriktspolitikken.
Regjeringen sa i november i fjor at den ønsket å vurdere fylkeskommunens oppgaver på ny i lys av Sem-erklæringen.
Kommunalministeren har i dag sendt brev til fylkeskommunene, fylkesmennene, Kommunenes Sentralforbund, statens utdanningskontor, fylkeslegene og hovedsammenslutningene. I brevet orienteres det om at Regjeringen vil anbefale overfor Stortinget at de planlagte endringene på regionalt nivå knyttet til miljø, landbruk, planlegging og arealforvaltning, ikke iverksettes. Regjeringen har i konklusjonen lagt særlig vekt på følgende fire hensyn:
- Kommunene bør overta ansvaret for miljø- og landbruksoppgaver som krever lokalpolitisk skjønn.
- Staten bør ha ansvaret for standardiserte og regelorienterte oppgaver samt kontrolloppgaver innen miljø og landbruk.
- Endringer i oppgavefordelingen bør bidra til redusert byråkrati.
- Fylkeskommunen bør ikke utvikles til en overkommune.
- Regjeringen ønsker å desentralisere flere miljø- og landbruksoppgaver til kommunene. De er de nærmeste til å håndtere saker som krever lokalpolitisk skjønn. Regjeringen vil foreslå at de bedriftsrettede bygdeutviklingsmidlene som i dag forvaltes av SND desentraliseres til kommunene. I tillegg ønsker Regjeringen å desentralisere de miljørettede virkemidlene og skogsmidlene under Landbrukets utviklingsfond hos fylkesmannen til kommunene, sier Erna Solberg.
- Regjeringen vil på denne bakgrunn foreslå å gjøre om vedtaket om oppgavefordelingen som Stortinget gjorde i forrige periode.
