
04.12.2001
@-brev fra Jens 4. desember 2001
- I går startet rettssaken om drapet på Holmlia. Et ungt menneskeliv gikk tapt, og vi mistet alle noen illusjoner om landet vårt. Den tok fra barn og unge på Holmlia den selvfølgelige tryggheten og minnet oss om at vaksinen mot rasisme hele tiden må oppdateres, skriver Jens Stoltenberg i @-brev fra Jens 4. desmeber 2001.
Kjære @-brevvenn!
I går startet rettssaken om drapet på Holmlia. Et ungt menneskeliv gikk tapt, og vi mistet alle noen illusjoner om landet vårt. Den tok fra barn og unge på Holmlia den selvfølgelige tryggheten og minnet oss om at vaksinen mot rasisme hele tiden må oppdateres.
Det er stadig færre av oss som kan fortelle historiene om hvordan det var å sitte som fange i Tyskland eller på Grini. Krigens redsler og erfaringene fra okkupasjonen har til en viss grad vaksinert oss mot at for eksempel det norske flagget har kunnet bli et symbol for nynazister. Det at det tynnes i rekkene hos krigsgenerasjonen, gjør utfordringen større i forhold til å få stadig nye generasjoner barn og unge til å forstå dybden i ondskapen og hvor farlige de nynazistiske miljøene kan være. Inntil drapet på Holmlia flirte mange ungdommer av alvorstunge voksne som skremte med hva nynazisme er. Det er ikke mange som tviler på alvoret nå lenger, men rasismen finnes blant oss fortsatt.
Vi som politikere har fått kritikk for at vi har glemt denne viktige kampen etter at 40.000 i Oslo og mange tusen andre steder i landet gikk i fakkeltog mot rasismen.
Både vi som politikere og alle andre, voksne og ungdommer, kan alltid gjøre mer for å slåss mot et forkastelig menneskesyn. Sånn sett er kritikken berettiget.
Men noe gjorde vi. Etter det som skjedde på Holmlia hadde jeg møte med en lang rekke mennesker som alle hadde det til felles at de hadde erfaring med minoritetsmiljøer, nynazistiske miljøer eller ungdomsarbeid generelt, og kunnskaper om hvordan skape gode lokalmiljøer. Det var forskere, politifolk, ungdommer, og lærere, blant andre. På forsommeren i år ble det lagt fram en 12.punkts handlingsplan mot rasisme. Tiltakene fokuserte særlig på oppvekst, barn og unge og på statens rekrutteringspolitikk. Vi bestemte blant annet å pålegge alle departementer å innkalle minst én søker med minoritetsbakgrunn til intervju for hver stilling som utlyses, forutsatt at søkeren er kvalifisert for stillingen. Andre tiltak rettet seg mot utestedsdiskriminering og diskriminering på boligmarkedet. Vi bevilget dessuten 2 millioner ekstra til antirasistisk arbeid blant frivillige organisasjoner.
Å bekjempe rasistiske holdninger er ikke enkelt. Både rasisme og drap er forbudt. Likevel skjer det. Stortinget kan ikke vedta folks holdninger. Men vi kan alltid gjøre mer for å bekjempe rasisme. Vi kan være tydelige voksne på hver vår plass. Vi kan oppføre oss skikkelig i hverdagen og vise respekt for alle med minoritetsbakgrunn. Arbeidsgivere kan ansette flere innvandrere. Boligeiere kan leie ut til flyktninger og minoriteter. Dessuten bør vi til enhver tid sikre at alle ungdommene våre blir vaksinert mot rasisme i skolen på samme obligatoriske måte som mot tuberkulose.
Vennlig hilsen
Jens Stoltenberg
