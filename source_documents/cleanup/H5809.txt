
30/4-02
Ole Jakob Løland, sentralstyremedlem Norges Unge Venstre
GJELDSKRISEN ER IKKE LØST!
Det er en utbredt misforståelse at gjeldskrisen for u-landene allerede er løst. Fortsatt bruker verdens fattigste land hvert år mer penger på gjeldsbetjening til rike land og finansinstitusjoner enn de bruker på produktive investeringer i helse, utdanning og annen infrastruktur for egen verdiskapning. Ifølge SLUG (Aksjon Slett Ulandsgjelda) betaler de av Verdensbanken og IMF definerte fattigste landene fortsatt 59 millioner US dollar hver eneste dag til rike kreditorer her i Vesten. Fortsatt dør over 19 000 barn hver dag ( ifølge FN-statistikk) som en direkte følge av gjeldskrisen.
Sentrumsregjeringens gjeldsplan var et gjennombrudd i kampen for å få slettet ulandsgjelda. Planen er knyttet opp mot Verdensbankens HIPC-initiativ, en ordning ikke har vært tilstrekkelig for å slette all gjeld som legger byrder på den fattige befolkningen i Sør. Dessuten anser denne ordningen gjeld som legitim.
Unge Venstre har nå fått med Venstres landsmøte på å gå videre. Vi anser nå store deler av ulandsgjelda som illegitim. Gjeld som truer grunnleggende menneskerettiger er illegitim å betale. Gjeld som er tatt opp av og gitt til udemokratiske regimer er eksempler på illegitime låntakere og utlånere som handler illegitimt. Og gjeld som er tatt opp til illegitime formål (f.eks. kjøp av landminer) er et annet eksempel på illegitim gjeld.
Det mest åpenbare eksempelet på dette er kanskje Sør-Afrika, der apartheid-regimet tok opp svære lån til å undertrykke det svarte flertallet av befolkningen, og som det samme flertaller nå må betale tilbake på.
Derfor må Norge arbeide for å opprette en multilateral (FN- basert) klageinstans som regjeringer med en illegitim gjeldsbyrde kan bringe sin sak inn for. Slik vil vi fokusere på kreditorenes ansvar og rolle i gjeldskrisen. Eksempelet fra Sør-Afrika viser med tydelighet at kreditorene ikke er en nøytral part og må kunne stilles til ansvar for å f.eks. ha lånt ut penger til et apartheid-regime. gjeldsslette er et spørsmål om rettferdighet, ikke om veldedighet. Venstre går foran og håper Regjeringen følger etter.
