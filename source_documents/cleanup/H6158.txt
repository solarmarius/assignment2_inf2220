
10.09.2002
Arbeiderpartiet
Ei regjering utan næringspolitikk
Det kjem dagleg alvorlege signal frå heile landet om at konkurranseutsett næringsliv slit. Dersom me ikkje no får snudd den trenden me no er vitne til, kan det bli ei massiv nedlegging av industrien vår. Vi må ta situasjonen på alvor og ikkje bagatellisera slik Regjeringa gjer. Dette skriv leiar i stortingets næringskomité, Olav Akselsen, i dette innlegget
Det kjem dagleg alvorlege signal frå heile landet om at konkurranseutsett næringsliv slit. Høg rente, høg kronekurs og dyre lønsoppgjer har bidratt til å redusera konkurransekrafta i forhold til utlandet. Me høyrer om nedlegging av produksjon, utflagging av arbeidsplassar, permittering og auka arbeidsløyse. Arbeidsløysa spreier seg til stadig fleire sektorar, og me veit at Noregs Bank har spådd at 60.000 industriarbeidsplassar vil gå tapt i løpet av ein tiårsperiode.
Aetat meldte forrige veke om at den samla arbeidsløysa no er på over 80.000 personar; 23 prosent fleire enn i same månad i fjor. Berre den siste månaden har om lag 1.500 personar fått melding om oppseiing. Situasjonen ser altså alvorleg ut for stadig fleire små og store bedrifter på mange plassar rundt om i heile landet. I eit slikt perspektiv er det meste alvorlege at Regjeringa ikkje tek situasjonen på alvor. Me har ei Regjering som bagatelliserar nedlegging, som bagatelliserar utflagging og som bagatelliserar behovet for ein brei næringspolitikk. Sjølvsagt er ikkje situasjonen svart-kvit, men Arbeidarpartiet meinar det er all grunn til uro. Industrien er inne i den kraftigaste nedgangsperioden på lenge.
Dersom me ikkje no får snudd den trenden me no er vitne til, kan det bli ei massiv nedlegging av industrien vår. Når me i tillegg veit at svært mange av industribedriftene våre ligg i distrikta, og at mange av dei er hjørnesteinsbedrifter i lokalsamfunna, må me ta situasjonen på alvor og ikkje bagatellisera slik Regjeringa gjer.
Til no har Regjeringa sine tiltak vore som brensel på bålet. Kutt i forskingsmidlar, kutt i arbeidsmarknadstiltak, kutt i støtte til nyetablering gjennom SND og kutt i overføringa til kommunale næringsfond.
Budsjetta Regjeringspartia har fått vedteke med hjelp frå FrP har dessutan bidrege til å auka temperaturen i norsk økonomi ved å auka den offentlege pengebruken.
For Ap vil fortsatt arbeid til alle vera jobb nummer ein. Difor tar me situasjonen på alvor. I vår fremma me forslag om ein omfattande tiltakspakke for norsk næringsliv og anna konkurranseutsett næring. Forslaga våre fekk diverre berre Ap sine stemmer, men me vil prøva igjen.
Den alvorlege situasjonen krev handling, ikkje passivitet og bagatellisering slik Regjeringa bedriv.
