
Onsdag 9. juli 1997
KLART TVERRPOLITISK FLERTALL FOR KONTANTSTØTTE
Det er flertall i samtlige politiske partier, med unntak av Rød Valgallianse, for å innføre en kontantstøtteordning, i kombinasjon med barnehageutbygging. Det viser en meningsmåling som MMI har foretatt for Kristelig Folkeparti. Oppslutningen om kontantstøtten er noe større blant kvinner enn menn, og er størst i aldersgruppen mellom 25 og 39 år, som er den aldersgruppen med flest småbarnsforeldre. Målingen ble presentert på en pressekonferanse Kristelig Folkeparti hadde i Oslo onsdag formiddag.
De 948 personene som ble kontaktet i denne undersøkelsen, ble bedt om å svare på innsatsen bør konsentreres om barnehageutbygging, eller om samfunnet bør kombinere barnehageutbygging med innføring av kontantstøtte. 54 prosent ønsker en kombinasjon av barnehageutbygging og kontantstøtte, mens 25 prosent mener man bør konsentrere seg om barnehageutbygging. 20 prosent av de spurte har ingen mening om dette, eller har ikke svart på spørsmålet.
Når det gjelder de enkelte partiene, er tallene henholdsvis 46 prosent og 24 prosent for Arbeiderpartiets velgere i favør av kontantstøtte, 56 prosent og 24 prosent i Fremskrittspartiet, 63 og 23 prosent i Høyre, 80 og 8 prosent i KrF, 63 og 22 prosent i senterpartiet, 50 og 42 prosent i SV, og 62 og 16 prosent i Venstre. Både i gruppen "Andre partier" og blant hjemmesitterne er det flertall for kontantstøtte, henholdsvis 42 og 67 prosent for, mens henholdsvis 15 og 16 prosent i disse gruppene ønsker å prioritere barnehageutbygging.
Bare blant RVs velgere er det et flertall som ønsker å konsentrere seg om barnehageutbygging, nemlig 56 prosent. 26 prosent av RV-velgerne ønsker en kombinasjon med kontantstøtte.
Interessen for kontantstøtte er omtrent likt fordelt mellom kvinner og menn. 56 prosent av kvinnene ønsker en kombinasjon av barnehageutbygging og kontantstøtte, mens 52 prosent av mennene ønsker det samme. I aldersgruppen mellom 25 og 39 år ønsker 68 prosent av de spurte kontantstøtte, mens 22 prosent ønsker kun barnehage. Undersøkelsen viser at det er flertall for kontantstøtte i alle aldersgruppene, men blant de yngste og de eldste er "vet ikke"-prosenten forholdsvis høy. Det er også flertall for kontantstøtte i alle inntektsgruppene, høyest i gruppen med en inntekt mellom 200 og 400 tusen. Her ønsker 62 prosent kontantstøtte, mens 22 prosent mener man skal konsentrere seg om barnehage-utbygging.
Det var Kristelig Folkepartis nestleder Einar Steensnæs og parlamentarisk nest-leder Solveig Sollie som presenterte undersøkelsen på KrFs pressekonferanse i Oslo onsdag formiddag.
