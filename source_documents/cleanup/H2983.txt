
Mandag 27. januar 1997
Stortingsrepresentant Odd Holten (KrF):
Trygghet og omsorg for eldre
- På vegne av Kristelig Folkeparti kan jeg allerede nå forsikre regjeringen, ved sosial­ministeren, om at KrF vil gi sin støtte til utbyggingsplanen av enerom i tilknytning til langtids­programmet, slik at alle eldre innen fem år kan få det dersom de ønsker det, sa Odd Holten på et møte i Skiptvet i dag.
- Et godt fungerende velferdssamfunn bedømmes blant annet ut fra hvordan eldre opplever trygghet og omsorg. Sosialministeren har lovet alle eldre som ønsker det enerom innen fem år. Dette er bra, men hva med alle de eldre som i dag ikke får mulighet til sykehjems­plass overhodet, uttalte Odd Holten.
Ved høstens budsjettbehandling måtte sentrumspartiene arbeide svært tungt i lange drøftinger med Arbeiderpartiet for å få styrket kommuneøkonomien, herunder økte rammer til eldreomsorgen. - Dette burde være unødvendig utifra Arbeider­partiets egen målsetting for eldre­omsorgen, sa Odd Holten. Han la til at det kan synes som om det er betydelig avstand mellom ord og handling i et så viktig for­delings­spørsmål som det å gi et forsvarlig tilbud til eldre mennesker.
- Statsråd Grete Knudsen har beskyldt kommunene for å unndra seg sitt ansvar fordi de angivelig ikke har prioritert eldreomsorgen. Denne kritikken er unød­vendig overfor en kommune­sektor som ofte er sterkt presset økonomisk. Kristelig Folke­parti er derfor særdeles tilfreds med at det lyktes å forhandle på plass økte rammer på 5 milliarder kroner i forhold til regjeringens forslag ved årets budsjett­behandling, uttalte Odd Holten.
