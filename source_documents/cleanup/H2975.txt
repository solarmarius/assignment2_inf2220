
Lørdag 25. januar 1997
KrF-leder Valgerd Svarstad Haugland:
RATTSØ II LOVER IKKE GODT FOR KOMMUNENE
-Lekkasjene som er kommet fra den såkalte "Rattsø II-innstillingen" om kommune-økonomien, lover ikke godt verken for kommuneøkonomien eller det lokale selv-styret. Det et dårlig signal til kommunene at de skal få enda mindre igjen for den verdiskapning som skjer i kommunen enn de får med dagens ordning. Jeg håper Arbeiderpartiet også ved neste korsvei innser at Kristelig Folkeparti er en bedre samarbeidspartner enn Høyre, dersom man ønsker kommunenes beste. Det sa Kristelig Folkepartis leder Valgerd Svarstad Haugland i talen sin til KrFs lokal-lagslederkonferanse, som er samlet i Drammen denne helgen.
Valgerd Svarstad Haugland advarte mot forslaget fra utvalget om at staten skal ta alle skatteinntektene fra aksjeselskap. -Jeg ser at det kan være behov for en forandring fra dagens ordning om at det er kommunen der hovedkontoret ligger som skal få skatte-inntektene. Det kan virke urettferdig i forhold til den kommunen der verdiskapningen faktisk skjer. Men det er ulogisk at staten i stedet skal ta skatteinntektene, og så fordele dem til kommunene etter eget forgodtbefinnende, sa Valgerd Svarstad Haugland.
-Blir dette gjennomført, vil det svekke skatteinngangen i kommunene, og det vil svekke kommunenes inntektsmuligheter på etablering av nye virksomheter i kommunen. Ifølge Aftenposten vil utvalget også stimulere kommunene til å interessere seg mer for skattepolitikk og skatteinnkreving, og at skattedelen av kommunebudsjettene skal økes. Men så langt jeg kan se, vil forslagene fra utvalget ha den stikk motsatte effekt, sa Valgerd Svarstad Haugland.
KrF-lederen understreket at KrF ikke ønsker en kamp mellom by og land når det gjelder kommuneøkonomien. -Både sentrale strøk og distriktskommuner har problemer som de sliter med. I fjor var det et felles problem for dem at Høyre og Arbeiderpartiet fant hverandre ved behandlingen av kommuneøkonomomiproposisjonen. De signalene som er kommet om Rattsø II-innstillingen innebærer store forandringer. Vi mener det er viktig med gode og helhetlige løsninger, og jeg håper Arbeiderpartiet vil innse at det er lettere å få til dette i samarbeid med KrF enn med Høyre, sa Valgerd Svarstad Haugland til de 200 deltakerne på KrFs lokallagslederkonferanse i Drammen lørdag.
