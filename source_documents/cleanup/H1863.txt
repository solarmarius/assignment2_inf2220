
Torsdag 9. april 1992
Stortingsrepresentant Per Sævik (KrF):
MILJØET KREVER EN AKTIV BISTANDSPOLITIKK
For Kristelig Folkeparti vil hensynet til miljøet være et sterkt argument for å opprettholde et høyt nivå på norsk uhjelp også i framtida. Bare slik kan vi unngå at de fattige ulandene tvinges til å ta kortsiktige hensyn i sin egen ressursforvaltning for å overleve. Mange av dem kjenner seg tvunget til å misbruke naturressursene sine, og blir dermed ikke i stand til å bevare grunnlaget for å overleve i et lengre tidsperspektiv. Dette sa stortingsrepresentant Per Sævik (KrF, Møre og Romsdal) da Stortinget torsdag drøftet miljøvernminister Thorbjørn Berntsens miljøpolitiske redegjørelse.
Per Sævik minnet om at det bare er noen uker til den store miljøkonferansen i Brasil skal holdes. I omfang blir konferansen gigantisk, men Per Sævik syntes utsiktene for at konferansen blir vendepunktet for den internasjonal utviklingen på miljøfronten, ikke virket så lovende.
-Når Rio-møtet gjør opp status over de 20 år som er gått siden miljøkonferansen i Stockholm, må det være hevet over tvil at miljøet ikke har råd til 20 nye slike år, slo Per Sævik fast.
Per Sævik rettet også oppmerksomheten mot forholdene i den vestlige verden, og på nordkalotten. Han minnet også om at alle har et individuelt ansvar for miljøet.
-Når Kristelig Folkeparti er opptatt av å få en mer dynamisk miljøpolitikk, er det ut fra den kjensgjerning at det er langt igjen før den enkelte ser at ansvaret for miljøet er et personlig ansvar, sa han.
-Dersom vi skal oppnå en positiv forståelse for bruken av miljøvernavgifter, vil det etter KrF sitt syn være helt nødvendig å sette disse inn på egne fond der de kan brukes i det omstillingsarbeidet som er nødvendig for næringslivet. Slik systemet fungerer idag, er det altfor mange som oppfatter det som en del av et avgiftsnivå som er konkurransevridende i forhold til det markedet næringslivet skal arbeide mot, sa Per Sævik i sitt innlegg i miljødebatten i Stortinget torsdag.
