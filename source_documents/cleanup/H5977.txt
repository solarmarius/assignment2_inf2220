
11.06.2002
- En gledens dag for småbarnsforeldre
Dette er en gledens dag for alle småbarnsforeldre og deres barn. Arbeiderpartiet, Fremskrittspartiet, Sosialistisk Venstreparti og Senterpartiet har inngått en forpliktende avtale som sikrer barnehageplass til en rimelig pris for alle som ønsker det, uttaler en fornøyd Hill-Marta Solberg. Avtalen sikrer forutsigbarhet i barnehagesektoren gjennom et offentlig tilskudd på om lag 80 prosent og stimuleringstilskudd, og den sikrer at foreldrebetalingen fra og med 1. august 2003 er maksimalt 2500 kroner og maksimalt 1500 kroner fra og med 1. august 2004.
- Dette er en gledens dag for alle småbarnsforeldre og deres barn. Arbeiderpartiet, Fremskrittspartiet, Sosialistisk Venstreparti og Senterpartiet har inngått en forpliktende avtale som sikrer barnehageplass til en rimelig pris for alle som ønsker det, uttaler en fornøyd Hill-Marta Solberg. Avtalen sikrer forutsigbarhet i barnehagesektoren gjennom et offentlig tilskudd på om lag 80 prosent og stimuleringstilskudd, og den sikrer at foreldrebetalingen fra og med 1. august 2003 er maksimalt 2500 kroner og maksimalt 1500 kroner fra og med 1. august 2004, går det fram av en pressemelding 11. juni 2002.
De viktigste hovedpunktene i avtalen er:
Enighet om prisnivået gjennom en maksimal takst.
Enighet om å innføre en lovfestet rett til barnehageplass for alle barn
Enighet om en plikt for kommunene til å sørge for et tilstrekkelig antall barnehageplasser - og svært viktig: enighet om et stimuleringstilskudd allerede fra 1. juli i år, slik at vi får ny fart på barnehageutbyggingen.
Enighet om å sikre kvaliteten på barnehagetilbudet
Tilskudd til funksjonshemmede barn videreføres, og tilskuddet utvides til barn med spesielle behov.
Enighet om å sikre en buffer som hindrer barnehagenedleggelse
Og svært viktig: 80 prosent offentlig tilskudd kommer allerede fra 1. august 2003, samtidig som maksprisen da settes til 2500 kroner, makspris på 1500 kroner innføres først 1. august 2004. Dette gir barnehagene en overfinansiering som gjør at det er mulig å innfase dette på en meget forsvarlig måte.
Enighet om fullfinansiering av reformen.
- Den samlede kostnaden på dette opplegget er om lag på nivå med det Stoltenberg-regjeringen hadde lagt opp til i sin barnehageplan fram mot 2005, og vi kan derfor trygt forsvare økonomien i dette opplegget, fortsetter Solberg.
- Dette er startskuddet for å sette full fart på barnehageutbyggingen, og når foreldrebetalingen nedtrappes, først til 2500 kroner og så til 1500 kroner, vil dette gi mange foreldre titusener i bedret familieøkonomi. Nå må vi sette alle kluter til slik at vi får bygd nok plasser til alle, sier Hill-Marta Solberg.
