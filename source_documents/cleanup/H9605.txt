
1.9.2005
Trude Malthe Thomassen, Miljøpartiet De Grønne
Hvis vi vil ha en fremtid
Menneskeheten står overfor to store utfordringer: klimaendringene og den voksende forskjellen mellom fattige og rike. Det er problemer som berører hele spekteret fra enkeltindividet, via nasjonale oppgaver til internasjonale relasjoner. Det er en sammenheng mellom fattigdom og miljøproblemer. Klimaendringene fører til større nød, der nøden allerede er stor. Det er de fattigste som lider under tørke eller flomkatastrofer, avlingssvikt og sult. Kampen om mat og tilgang til ferskvann fører igjen til voldelige konflikter. Miljøvern er derfor også fredsbygging.
Kunstgjødsel og sprøytemidler har gjort bondens arbeid lettere. Men det industrialiserte jordbruket har også ført til utarming av jorden, forurensing av ferskvannskilder og redusert næringsverdi i matvarene. Måten dyrene blir behandlet på fører til sykdommer både på dyr og mennesker. For ikke å snakke om de lidelser vi påførerer dyrene ved å betrakte dem som rene matvareprodusenter.
Industri og transport, spesielt flytrafikken er de største nasjonale luftforurenserne. Internasjonalt er det også kullkraftverk og rovhugst på skog, spesielt regnskogene, som bevirker klimaendringer. Norge har ellers et stort ansvar for luftforurensningene på grunn av oljevirksomheten vår.
Oljen henter vi i havet - med stor fare for å ødelegge et rikt matfat. Med oljeviksomhet i spesielt sårbare fiskeområder, som Lofoten og Barentshavet - står vi i fare for å undergrave en viktig matkilde. Oljen er en begrenset ressurs som vil ta slutt en gang. Hverken for miljøet eller fremtidige generasjoner er det noen fordel at vi pumper den opp så fort som mulig. Det er heller ingen fordel at vi i stor grad lar økonomien hvile på oljen, mens vi legger ned jordbruket og industrien for øvrig.
Det er viktig at vi forvalter ressursene som er gitt oss med en viss ærbødighet og i overensstemmelse med naturens tålegrenser. Når det tilsynelatende kan lønne seg å sende fisk til Kina med fly for å få den filetert, skyldes det at vi hverken tar med miljøkostnaden, det faktum at vi får flere arbeidsledige i Norge eller at vi underbetaler kinesiske arbeidere. Både økologisk og samfunnsøkonomisk er dette dårlig økonomi og dårlig ressursforvaltning. På sikt undergraver vi våre egne eksistensvilkår.
Tradisjonell grønn tenkning går ut på at man skal avgiftsbelegge forbruket for å redusere det. Jeg tror ikke det er veien å gå i dag, grunnet økende økonomiske forskjeller. Klimaendringene krever tiltak det ikke bør være mulig å kjøpe seg ut av. Jordkloden er én og felles for oss alle. I rettferdighetens navn tilsier det at vi oppretter individuelle forbruks- og utslippskvoter. Hvor mange jordkloder det skal til for å opprettholde ditt forbruk kan du finne ut ved å gå inn på www.myfootprint.org  . Stem Grønt for en fremtid overhodet!
Trude Malthe Thomassen
nasjonal talsperson
Miljøpartiet De Grønne
