
Kristiansund 24. august 1999
- Velkommen etter, Ap!
- Jeg er glad for at også Ap nå ser at det er nødvendig å bedre situasjonen for de private barnehagene. Regjeringen har lenge vært opptatt av dette. En av målsettingene med barnehagemeldingen som kommer til høsten er nettopp å sikre en større grad av likebehandling mellom private og kommunale barnehager. Det er positivt at Ap nå kommer med signaler om støtte til dette, sa KrF-leder Valgerd Svarstad Haugland i Kristiansund i dag.
- Private barnehager utgjør en viktig del av det totale barnehagetilbudet. Det er private aktører som har stått for størstedelen av den nyetableringen av barnehager som har skjedd på 90-tallet. Staten gir det samme tilskuddet til kommunale og private barnehager. Samtidig er det store variasjoner fra kommune til kommune i hvilken grad det gis kommunal støtte til private barnehager. Regjeringen ønsker derfor at private barnehager som inngår i kommunens planer og totale tilbud også skal motta støtte fra kommunen, sa KrF-lederen.
- Thorbjørn Jagland skrev i går at han er bekymret over tilstanden for de private barnehagene. I revidert nasjonalbudsjett la regjeringen fram forslag om en bevilgning på 37 millioner kroner slik at de private barnehagene som hadde økonomiske problemer fikk styrket sin økonomi. Den gang ønsket ikke Ap en slik prioritering av de private barnehagene. At de nå kommer med forslag som er i tråd med det regjeringen har signalisert vil komme i barnehagemeldingen ser jeg som positivt, sa Valgerd Svarstad Haugland.
