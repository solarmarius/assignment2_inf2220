
3. desember 1998
Fra stortingsrepresentant Are Næss (KrF)
Inkonsekvens i ruspolitikken
-Jeg ser til min forundring at Arbeiderpartiet legger seg på en stadig mer alkoholliberalistisk linje, og skaper flertall sammen med FrP og Høyre for flere vinmonopol, selvbetjening på vinmonopol og skjenking av vin på innenlandske flyreiser. Disse tiltakene vil ene og alene øke tilgjengeligheten og bruken av alkohol.
Dette uttrykte stortingsrepresentant Are Næss i sitt innlegg tirsdag. Stortinget behandlet da Regjeringens handlingsplan for redusert bruk av rusmiddel.
-Regjeringens handlingsplan har som mål å redusere bruk av rusmiddel. Denne målsettinga er alle partiene enig i, men AP, FrP og Høyre går likevel inn for liberaliseringstiltak med en sånn iver at forslaget inneholder ordene "snarest" og "omgående". Mens det tidligere har vært en målsetting å holde et visst tak på antall vinmonopolutsalg, er den nye linjen å tallfeste et minimum. Det er ikke tatt forbehold om lønnsomhet. Som kjent er det mange tjenester som er i ferd med å avvikles i distriktene på grunn av manglende lønnsomhet. Det ville være selsomt, for å si det mildt, om vi skulle få nedlagt skoler, postkontor osv. av økonomiske grunner samtidig som staten eventuelt skal subsidiere ulønnsomme vinmonopolutsalg fordi stortingsflertallet har vedtatt et minimumstall for slike utsalg, uttrykker Are Næss.
- Næss mener at det er ulogisk å gå inn for redusert bruk av rusmidler samtidig som man i praksis åpner de kraner man kan. Det henger ganske enkelt ikke sammen, sier et engasjert medlem av sosialkomiteen, Are Næss.
