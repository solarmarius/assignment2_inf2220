
Lørdag 20. januar 2001:
Sentralstyret i Kristelig Folkepartis Kvinner:
KJØNNSBASERT FORFØLGELSE MÅ VÆRE ASYLGRUNN
Sentralstyret i Kristelig Folkepartis Kvinner synes det er urovekkende at såpass få kvinnelige asylsøkere som oppgir at de har flyktet fra kjønnsbasert forfølgelse, har fått asyl i Norge. Mye tyder på at det er praktiseringen av utlendingsloven som gjør at disse kvinnene har vansker med å bli trodd.
Kommunalkomiteen har til behandling en stortingsmelding om diverse utlendingssaker. Saksordfører Anita Apelthun Sæle ønsker en gjennomgang av hva som ligger i begrepet "sterke menneskelige hensyn", slik at man bedre vil kunne ivareta personer som søker asyl blant annet på bakgrunn av kjønnsbasert forfølgelse. Dette kan være voldtekt, mishandling eller frykt for tvangsekteskap. Det ligger også en utfordring i det Flyktningerådet peker på i bladet "På Flukt", nemlig at noe av årsaken til at så få kvinner blir trodd, er at det ikke er god nok kunnskap blant saksbehandlerne, verken om regelverket eller om kvinnenes situasjon i de landene de kommer fra.
Sentralstyret i Kristelig Folkepartis Kvinner er glad for at stortingsrepresentant Ågot Valle (SV) tok opp dette temaet i Stortingets spørretime 17. januar. Når statsråd Sylvia Brustad i sitt svar lovte å ta initiativ til en gjennomgang av dette på generelt grunnlag, gir det grunn til en forsiktig optimisme på disse kvinnenes vegne. Regjeringspartiets fraksjon i kommunalkomiteen bør derfor støtte KrFs forslag om en gjennomgang av kriteriene for "sterke menneskelige hensyn", slik at kjønnsbasert forfølgelse kan bli et selvstendig asylkriterium.
