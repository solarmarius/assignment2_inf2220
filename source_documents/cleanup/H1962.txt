
Torsdag 18. juni 1992
Komitéleder John S. Tveit (KrF) i stamveisdebatten:
LANG SAKS VEI MOT VEDTAK
Saken om en stamvei mellom Oslo og Bergen har hatt en lang forhistorie, og har skapt et stort engasjement. Meningene om trasévalg er delte, og det er ikke flertall i samferdselskomiteen for noen av forslagene som er med i innstillingen. Det måtte lederen for Stortingets samferdselskomité John S. Tveit (KrF, Rogaland) konstatere da Stortinget drøftet stamveissaken torsdag.
John Tveit la ikke skjul på at han er kritisk til den avtalen mellom Arbeiderpartiet og SV som er blitt omtalt som "hestehandelen", men understreket samtidig at han ikke er imot å forsere arbeidet med innkorting av Bergens-banen.
-Men det virker kunstig å gjøre vedtak om å prioritere et relativt stort jernbane-prosjekt uten at rammene for neste planperiode er fastsatt, slo han fast.
Det er ikke bare samferdselskomiteen som er delt i stamveissaken. Både i Senter-partiet og i Kristelig Folkeparti er det ulike meninger om trasévalget ut fra argumenter som Tveit beskrev som "sprikende i alle retninger".
Tveit gjorde det klart at han ville gå imot en løsning som krever en tunnell fra Aurland til Lærdal, og begrunnet dette med både sikkerhetsmessige og miljømessige konsekvenser.
-Både departementetets egen fagetat og andre kompetente instanser har pekt på at det er nødvendig med mer erfaring med drift av lange tunneller før man gir klarsignal til det som blir den lengste tunnell i verden med sine 24 kilometer, sa Tveit, som ikke kunne forstå at det vil være særlig attraktivt for turister i Norge å se så mye av landet de besøker fra innsiden når man besøker denne delen av landet.
