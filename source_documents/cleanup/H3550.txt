
04.06.99
Kristin Halvorsen, leder i SV:
Sosialistisk Venstrepartis Pressetjeneste
Stortinget
Tiden er inne for bombestans og Marshallplan
- Mye tyder på at det er forhandlet fram en reell fredsavtale. Det er derfor på tide med en bombestans for å teste ut Milosevic` fredsvilje. NATO må nå være med å sikre oppslutning om fredsavtalen i Russland, og at Milosevic underskriver avtalen. Et svært viktig bidrag fra NATO vil derfor være å innstille bombingen for sikring av avtalen, mener Kristin Halvorsen,
SVs leder.
- Regjeringen må umiddelbart redegjøre for Stortinget om hvordan en Marshallplan for Balkan skal komme i gang. Regjeringen må forplikte seg til gjenoppbygging også av Serbia.
- Regjeringen må redegjøre for hvilke internasjonale initiativ de tar for å få prosessen om en Marshallplan på banen i organer som NATO, OSSE og FN.
Arbeidet må settes i gang straks.
- SV legger inn en fullmakt til regjeringen på en milliard kroner i revidert nasjonalbudsjett, som en start for en Marshallplan. Regjeringens forslag om 350 millioner er for smått, mener Halvorsen.
- Bevillinger til en slik plan må gis over flere år. En slik plan må inneholde hjemreisehjelp, hjelp til dokumentasjon og identifikasjon, gjenoppbygging av infrastruktur, trygging av omgivelser og konfliktløsende arbeid på tvers av etniske grenser, avslutter Halvorsen.
