
Torsdag 22. august
KrFs kirkepolitiske utvalg:
-KrF bør arbeide for en nyordning av forholdet mellom stat og kirke
-KrF har vært en pådriver i den politiske prosessen for å overføre ansvar og myndighet for de kirkelige saker til Den norske kirkes egne organer. På denne bakgrunn er det naturlig at KrF tar nye politiske initiativ slik at denne prosessen kan fullføres ved at relasjonen mellom stat og kirke får en prinsipiell endring, uttalte leder av KrFs kirkepolitiske utvalg, Jens Petter Johnsen, da han på en pressekonferanse i dag la frem KrF-utvalgets innstilling.
-Det synes stadig vanskeligere for statsmakten å forvalte både et politisk samfunnsmandat og et mandat som kirkestyre i en statskirkeordning. Dette tilsier en endring av statskirkeordningen. KrF bør derfor initiere at det nedsettes en offentlig kommisjon for å utrede en nyordning av forholdet mellom stat og kirke, sa Johnsen.
Utvalget konkluderer med at KrF bør arbeide for en nyordning av forholdet mellom stat og kirke. Den norske kirke må ved en nyordning bevares som en kirke for folket, bygd på kirkens bekjennelse. Den må være en åpen, demokratisk og landsdekkende folkekirke, som selv har rett til å bestemme sin lære og sine ordninger.
De foreslår også at Grunnloven må endres i henhold til et endret forhold mellom stat og kirke slik at den statlige styringen oppheves, men en sterk relasjon understrekes. De går også inn for at et kristne verdi- og kulturgrunnlaget tas inn i Grunnloven.
