
Dato: 7. juni 2004
Stortingsrepresentant Jan Arild Ellingsen (FrP)
- Kriminelle går lys sommer i møte
Det sier justispolitisk talsmann i FrP, Jan Arild Ellingsen, etter at Regjeringen nå bes om å fortsette bruken av såkalt fremskutt prøveløslatelse. - Dette betyr rett og slett at kriminelle slipper å sone straffen de er idømt, konstaterer han.
Det var Dagbladet som i helgen skrev om at regjeringens plan om å slippe fanger ut før de har sonet ferdig dommen ikke ga så mange ledige fengselsplasser som justisministeren hadde trodd. Derfor kunne det nå gå mot en fortsettelse av ordningen. - Dette vil være en gedigen retrett i kampen mot kriminaliteten, sier Ellingsen.
"Bakstreversk"
Han er opptatt av at de kriminelle skal sone den straffen de blir idømt, og er svært kritisk til hele ordningen i sin helhet. - Det er noe ordentlig bakstreversk når en tyr til slike virkemidler for å få flere soningsplasser. Det sier jo litt om hvor lite interessert denne regjeringen er i å gjøre noe med soningskøene, fastslår han, og viser samtidig til at i regjeringens avtale med Ap om revidert budsjett er det avsatt 0 kroner til økt kamp mot kriminalitetsbekjempelse.
Gale signaler
Jan Arild Ellingsen mener at å utvide ordningen der det automatisk gis prøveløslatelse henholdsvis 5 dager tidligere for de med dommer lavere enn 90 dager, og ti dager for de med lengre dommer, gir fullstendig gale signaler.
- Dette er jo en beskjed til de kriminelle om at samfunnet ikke ønsker å bruke straff som virkemiddel og det er jeg redd kan gi dramatiske konsekvenser, fremholder Ellingsen.
Bryter "Sem- erklæringen"
Han mener og Regjeringen er også på ville veger i forhold til sine egne lovnader i Sem-erklæringen. Ellingsen viser til at regjeringspartiene i Sem-erklæringen forpliktet seg til å stoppe praksisen med automatisk prøveløslatelse etter 2/3 endt soning.
- Men nå velger de altså å slippe fangene ut ennå tidligere, avslutter han.
