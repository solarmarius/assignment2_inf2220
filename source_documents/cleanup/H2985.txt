
Av partileder Valgerd Svarstad Haugland, KrF
LIK PENSJON TIL
GIFTE OG SAMBOENDE
Endelig vil gifte og samboende pensjonister få den samme pensjonen. Dermed blir det slutt på en urettferdig forskjellsbehandling av gifte pensjonister som har vart i alt for mange år.
Sosialkomiteen på Stortinget har nettopp behandlet revisjon av folketrygdloven. I sin innstilling går flertallet i komiteen inn for at samboende pensjonister som har bodd sammen i 12 av de siste 18 månedene, skal behandles på samme måte som ektepar når det gjelder pensjonsforhold. Flertallet består av Kristelig Folkeparti, Høyre, Arbeiderpartiet og subsidiært også Senterpartiet.
Kristelig Folkeparti har helt siden 1988 arbeidet for å fjerne ulikheten mellom gifte og samboende pensjonister. Vi har tatt opp denne saken både i budsjettarbeidet i Stortinget og gjennom egne forslag (såkalte Dokument 8-forslag). Det har imidlertid vær liten vilje i Stortinget til å få gjort noe med saken ut over generelle flertallsmerknader og kosmetiske endringer. Derfor er KrF glade for at vi nå endelig har fått gjennomslag.
Et skår i gleden er det at flertallet i Sosialkomiteen bare gikk inn for at samboende pensjonister skal ned på det samme beløpet i pensjon som ektepar, nemlig 1,5 av det såkalte grunnbeløpet (G). Kristelig Folkepartis forslag er at alle pensjonistpar, gifte som samboende, skal bli hevet til 1,7 G. Organisasjonen OECD har regnet ut at nettopp dette beløpet vil gi et riktig forhold mellom pensjonistpar og enslige pensjonister i forhold til utgiftene ved å leve i to-persons- og en-persons-husholdninger.
Kristelig Folkeparti vil stå på like hardt framover for å få hevet pensjonistpar til 1,7 G. Da vil vi oppnå full rettferdighet.
