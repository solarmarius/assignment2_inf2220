
07.05.2002
Skuffende for distriktene og industrien
- Til tross for at Regjeringen har nesten 6 milliarder kroner i økte inntekter, får distriktene knapt en krone mer, og dette er skuffende, sier Ranveig Frøiland i en kommentar til revidert nasjonalbudsjett.
- Hvis Regjeringen er bekymret for en renteøkning og mener det er mer sannsynlig med en økning enn tidligere, er det Regjeringens ansvar å føre en finanspolitikk som tar høyde for dette, sier Ranveig Frøiland.
Hun konstaterer at Regjeringen velger å bruker hele den økte inntekten på nesten 6 milliarder kroner, og at det reviderte budsjettet ikke innebærer noe tilstramming i forhold til høstens budsjett. Hun viser til at både statsminister Bondevik og finansminister Foss har advart Stortinget mot å bevilge for mye penger av hensyn til renta.
Ranveig Frøiland konstaterer at revidert nasjonalbudsjett ikke innebærer noen styrking av distriktene. Hun viser til at Regjeringen i høstens budsjett kuttet bevilgningene til distrikts- og næringspolitikken med over 650 millioner kroner, og at reaksjonene på dette rundt i landet var skarpe.
- Til tross for at Regjeringen har hatt nesten 6 milliarder kroner i økte inntekter til disposisjon, har den altså ikke valgt å la noe av dette komme distriktene til gode. Dette er skuffende, særlig i en tid da industrien sliter tungt, sier hun.
Frøiland savner en mer offensiv holdning fra Regjeringen til problemene i konkurranseutsatt sektor, og kan ikke se at Regjeringen har grepet fatt i dette i revidert nasjonalbudsjett.
- Regjeringen gjør ikke nok for å få bort sykehuskøene og korridorpasientene, sier Frøiland, og lover at Arbeiderpartiet vil se nærmere på dette i forbindelse med behandlingen av revidert nasjonalbudsjett.
Ranveig Frøiland kan treffes på telefon 23 31 31 09
