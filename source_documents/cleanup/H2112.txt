
Fredag 4. juni 1993
KrF-aksjon for like pensjoner:
KREVER SLUTT PÅ URETTFERDIG FORKSJELLSBEHANDLING
Lørdag 5. juni vil KrF-lag over hele landet aksjonere for at det skal bli slutt på at samboende pensjonister får opptil 20.000 kroner mer i pensjon enn pensjonistekte-par. Dette er en sak Kristelig Folkeparti har arbeidet med i en rekke år. Til tross for pålegg fra et flertall i Stortinget, har regjeringen ennå ikke kommet med noen konkrete forslag til løsninger på dette.
-KrF hadde en tilsvarende aksjon i fjor høst, og når lokallagene "går på gata" nok en gang for denne saken, er det for å understreke at vi ser det som en viktig sak, og for å markere vår misnøye med at regjeringen ikke har foretatt seg noe i sitt forslag til Revidert nasjonalbudsjett, sier generalsekretær Gunnar Husan i Kristelig Folkeparti.
Gunnar Husan forteller at 52 KrF-lag har bestilt materiell, og vil holde stands i handletiden lørdag formiddag. Fra landskontoret er det sendt ut nærmere 10.000 løpesedler, i tillegg til at en rekke lag har bestilt kopieringsoriginaler, for å trykke opp løpesedler selv. Plakater er også laget og sendt ut i stort antall.
-Dette er en sak som opptar mange pensjonister, langt utenfor KrFs rekker. Ved forrige aksjon bad en pensjonist i Oslo som hadde stemt Arbeiderpartiet hele sitt liv om å få løpesedler som hun kunne dele ut i sitt nærmiljø, forteller Gunnar Husan.
