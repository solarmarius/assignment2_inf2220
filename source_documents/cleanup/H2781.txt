
Mandag 22. mai 1995
Solveig Sollie (KrF) i Stortingets voldsdebatt:
FORHÅNDSKONTROLL AV VIDEO BØR VURDERES RASKT
-Jeg vil be om at Regjeringen raskt følger opp sin egen handlingsplan mot vold i bildemedia, og vurderer spørsmålet om forhåndskontroll av videogram. Kommer den til Stortinget med et forslag om dette, er det flertall for et slikt forslag her i huset. Det sa stortingsrepresentant Solveig Sollie (KrF, Telemark) da Stortinget mandag drøftet justisministerens redegjørelse om voldsutviklingen i samfunnet.
Solveig Sollie mente det ikke kan være noen tvil om sammenhengen mellom medievold og voldsutviklingen i samfunnet. -Barn og unge kan få en forståelse av at man best løser problemer med vold. Ettersom vold også framstilles som rettferdig og heroisk, kan mange gutter identifisere seg med brutale skikkelser, sa Solveig Sollie, og la til at det er ekstra skadelig når vold framstilles som underholdning.
Solveig Sollie advarte mot at den klare sammenhengen mellom medievold og generelle voldstendenser i samfunnet skal bli brukt til å tilsløre mer komplekse og dyptliggende årsaker til voldsutøvelsen.
-Normoppløsning, utrygghet i barns nærmiljø, familieoppløsning, omsorgssvikt og liten kontakt mellom generasjonene, og mellom voksne og barn generelt, er også viktige årsaker til voldsproblematikken, slo Solveig Sollie fast, og mente at det bør forskes langt mer på disse sammenhengene.
Solveig Sollie var også opptatt av den betydning familiepolitikken og alkohol-politikken har for voldsutviklingen i samfunnet.
-Vi vet at alkoholpåvirkning er den langt viktigste enkeltårsak til voldskriminalitet. Derfor er det paradoks at et samfunn stadig øker alkoholtilgjengeligheten, samtidig som man grubler over hvordan den alkoholrealterte voldskriminaliteten skal bekjempes, sa Solveig Sollie i voldsdebatten i Stortinget mandag. (KrF-Press/NPE)
