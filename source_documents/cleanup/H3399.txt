
Asker, 12. mai 2001
Uttalelse fra KrFs sentralstyre:
Trygg mat fra norsk landbruk
KrF krever at regjeringen i landbruksoppgjøret denne gangen følger opp stortingsforliket om landbruksmeldingen som ble behandlet våren 2000.
Trygg mat fra et rent miljø i levende bygder er et konkurransefortrinn for norsk matproduksjon. Dette må vi ta vare på, uttaler sentralstyret i Kristelig Folkeparti.
Den tragedien som har rammet landbruket i Europa bør være et varsel for oss i Norge. Norge har hatt et landbruk uten for intensiv og ensidig stordrift, hvor norske bønder har sikret trygg norsk matproduksjon, og pleiet kulturlandskapet. Kristelig Folkeparti mener vi må legge til rette for å ta vare på de positive sidene ved det norske landbruket, ikke stille krav til driften som vil føre til at landbruket blir mer og mer likt det mest intensive landbruket i Europa. En slik politikk vil ødelegge miljøet, skape overproduksjon og sette matvaresikkerheten i fare. Forbrukerne må være trygge på at norsk mat er "ren" og produsert på en etisk forsvarlig måte.
Krav om strukturrasjonalisering og effektivisering kan føre til nedbygging av landbruket og ødelegge kulturlandskapet. En slik utvikling vil også ødelegge en viktig del av grunnlaget for sysselsetting og bosetting i distriktene. De samlede rammevillkår for våre familiegårdsbruk, med skatt, avgift, investeringstiltak og regelverk må følges opp i tråd med landbruksmeldingen.
Rekrutteringen til landbruket må sikres. Kristelig Folkeparti vil legge til rette for de som ønsker å satse på landbruk som yrke og næring. Vi vil vurdere Odelsloven med tanke på å rekruttere aktive eiere til landbruket. De som vil drive en gård, må ha prioritet foran de som bare ønsker å eie.
Kristelig Folkeparti vil:
· ha matproduksjon i hele landet
· ha et levende kulturlandskap som også er til nytte for reiselivsnæringen
· at utøvere i landbruket må ha inntektsmuligheter på linje med andre
