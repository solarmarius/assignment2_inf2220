
8.12.2005
Senterpartiet
-Lokalsykehusene er sikret!
Fredag behandles helsebudsjettet i Stortinget hvor Arbeiderpartiet, Sosialistisk Venstreparti og Senterpartiet øker budsjettet til sykehusene med 500 mill. kroner i forhold til Bondevik II. Regjeringspartiene Ap, SV og Sp viser videre i budsjettet til Soria Moria hvor det blant annet står:
« Regjeringen vil opprettholde et desentralisert sykehustilbud, som blant annet sikrer nærhet til akuttfunksjoner og fødetilbud. Ingen lokalsykehus skal legges ned. Regjeringen vil videreføre arbeidet med en bedre arbeidsdeling mellom sykehus som fremmer styrket pasientbehandling. »
Rune J. Skjælaaen, nestleder i Helse- og omsorgskomiteen på Stortinget, uttaler følgende: - Senterpartiet er veldig godt fornøyd med at disse tre partiene har sikret lokalsykehusene som blant annet sikrer nærhet til akuttfunksjoner og fødetilbud.
Senterpartiets helsepolitiske talsmann er også godt fornøyd med Helseminister Brustads oppfølging av Soria Moria i forhold til demokrati: -Allerede i januar vil de første folkevalgte komme på plass hos de regionale helseforetakene, noe som er første skritt i retning av mer folkevalgt styring over spesialisthelsetjenesten. Dette sammen med initiativ fra regjeringens side framover vil bidra til å stoppe den store privatiseringen av helsevesenet som har skjedd under Bondevik II på bekostning av helsetilbudet, spesielt i distriktene.
