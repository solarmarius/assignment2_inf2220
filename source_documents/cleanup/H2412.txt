
Onsdag 5. oktober 1994
Sosialpolitisk talskvinne Valgerd Svarstad Haugland (KrF):
POSITIVE SIGNAL TIL UTSATTE GRUPPER - FORPLIKTER TIL OPPFØLGING
Det er positivt at Regjeringen i sitt forslag til statsbudsjett går inn for at migrenemedisinen Imigran heretter skal gis på blå resept, og at den vil øke innsatsen overfor sykehusene, psykiatrien i kommunene og helsevernet for psykisk utviklings-hemmede. Alt dette er håndsrekninger til utsatte grupper og til hardt plagede mennesker. Men det forplikter også Regjeringen og Stortinget til å styrke rammene for kommunene og fylkeskommunene totalt sett. Det sier Kristelig Folkepartis sosialpolitiske talskvinne Valgerd Svarstad Haugland.
Svarstad Haugland sier hun har fått brev fra mange migrenepasienter som har fortalt om den hjelpen de har fått ved å bruke dette Imigran, og det har gjort sterkt inntrykk på henne.
-Når vi vet at migrene-plager rett og slett kan invalidisere et menneske gjennom mange år, og føre til både sosialt og yrkesmessig uførhet, synes jeg det er rimelig at utgiftene ved bruk av en slik medisin for de som virkelig trenger det, dekkes over Folketrygden, sier hun.
-Men både når det gjelder denne og andre forsterkninger, er det viktig at ikke kommunene og fylkeskommunene får en følelse av at statlige myndigheter gir med den ene hånden og tar igjen med den andre, sier Valgerd Svarstad Haugland.
