
Fredag 23. januar 1998
Partileder Valgerd Svarstad Haugland på KrF-konferanse:
MILJØTILTAK - OGSÅ ET KOMMUNALT ANSVAR
-Det er ennå mye som er uprøvd i samtlige av landets kommuner når det gjelder miljøtiltak. Kommuner og fylkeskommuner har store påvirkningsmuligheter både i forhold til egne tiltak, og gjennom krav man kan stille til samarbeidspartnere. Dette er et område der jeg vil utfordre Kristelig Folkepartis lokalpolitikere. Det sa partileder Valgerd Svarstad Haugland da hun talte til partiets lokalpolitiker-konferanse i Bergen fredag. Mer enn 500 riks-, fylkes- og kommunepolitikere er samlet fram til søndag.
Partilederen minnet i talen sin om at KrF under valgkampen i 1995 hadde lagt fram en klimatiltakspakke med en rekke konkrete forslag til hva som kan gjøres for å redusere klimautslippene. Blant de tiltakene som kan gjennomføres lokalt, nevnte hun innføring av lokal veiprising og bompengeavgifter, arealplanlegging som krever mindre transport-behov, innføring av parkeringsavgifter ved bilbaserte kjøpesentre, kollektivtilbud til store kjøpesentre og kildesortering og gjenvinning av ulike typer avfall. -Selv om forslagene ble lagt fram for mer enn to år siden, er det ingen grunn til at de ikke skal kunne tas fram igjen, sa Valgerd Svarstad Haugland.
KrF-lederen tok også opp den store fraflyttingen som skjer i mange kommuner.
-For enkelte kommuner kan bare en liten fraflytting være det som avgjør om de får beholde skolen, butikken eller postkontoret. Dette er en utfordring hele Regjeringen har forpliktet seg til å ta tak i gjennom Voksenåsen-erklæringen, og som alle tre partier står fullt og fast bak, sa Valgerd Svarstad Haugland. Hun la til at man ikke skal ha noen illusjoner om at det er en lett sak å stabilisere og snu flyttestrømmen, og at dette ikke er et område der enkle tiltak gir store og raske effekter.
-KrF har i sitt program en programformulering om at inntektsutviklingen for de som arbeider i landbruket må sikres på samme nivå som industriarbeidere, og at det skal oppmuntres til økologisk produsjon. Kravene til mest mulig effektiv produksjon i jordbruket de senere årene, har ført til en utvikling på bekostning av ressursgrunnlaget. Jeg tror ikke lav pris skal være den eneste konkurransefordelen norsk landbruk skal streve etter, særlig ikke når fokus på ren mat-problematikken er så sterk som i dag, sa hun.
