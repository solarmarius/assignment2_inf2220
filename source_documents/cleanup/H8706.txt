
15.10.04
Vedtatt uttalelse fra Venstres landsstyre
Et mer rettferdig skattesystem
Regjeringens budsjettforslag for 2005 er en stor seier for Venstres skattepolitikk. Skatt på arbeids- og kapitalinntekter utjevnes, delingsmodellen og skatt på bolig fjernes.Venstre har i 12 år, lenge alene, kjempet for å fjerne delingsmodellen. Fjerning av skatt på hus og hjem har vært vår kampsak enda lenger. Skatteskiftet fra mindre skatt på arbeid til mer skatt på forbruk er også i henhold til Venstres program.
Regjeringens skatteendring fører til vesentlig høyere skatt for de rikeste, når de tar ut penger til forbruk og ikke til nye næringsinvesteringer. Opposisjonen villeder når den overser denne store rettferdighetsreformen, og bare snakker om fordelingseffekten på lønnsinntektene. Minstefradraget økes, og alle skatteytere får lettelser med regjeringens politikk. Ved nye skattelettelser vil Venstre prioritere økning i minstefradrag og klassefradrag framfor reduksjon i toppskatten. Innslagspunktet for toppskatt bør følge den generelle lønnsutviklingen. Venstres kamp mot delingsmodellen har vært en verdikamp mot et system som straffer eiere som er aktive i egen bedrift. Det er en stor urettferdighet og et stort hinder for økt verdiskaping som nå tas bort.
