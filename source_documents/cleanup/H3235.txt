
04.10.00
Fra stortingsrepresentant Are Næss
Regjeringen svikter svake grupper
Innsatsen innen psykiatrien må forsterkes. 365 millioner kroner i økte bevilgninger er for lite. Fra et folkehelsesynspunkt er det lite positivt at Regjeringen vil redusere avgiftene på brennevin og kjøtt, men ikke redusere på fisk, frukt og grønnsaker. Det er også skuffende at Regjeringen reduserer midlene til rusomsorg og svangerskapsforebyggende innsats, sier Are Næss.
Regjeringen har foreslått en økning i bevilgningene til opptrappingsplanen for psykiatri på 365 millioner kroner. År 2001 er det tredje året i satsningsperioden som varer i 8 år. Innfasingsperioden er over og innsatsen innen psykiatrien må forsterkes dersom man skal nå målene. Det er viktig at opptrappingsplanen følges da psykiatrien er det mest forsømte området innen helsevesenet.
Kristelig Folkeparti ser det som viktig å fullføre eldresatsingen. Det er derfor gledelig at Arbeiderpartiet nå har tverrsnudd i forhold til sin egen evaluering av eldresatsingen og vil videreføre utbyggingen av sykehjem- og omsorgsboliger med et år.
Kristelig Folkeparti kan ikke godta at Regjeringen svikter de svakest stilte rusmisbrukerne ved å redusere bevilgningene til Evangeliesentrene og lignende tiltak. Også rusforebyggende arbeid i frivilllige organisasjoner må styrkes, ikke svekkes slik Regjeringen foreslår.
Det er viktig å redusere antall uønskede svangerskap og aborter. Det kan derfor ikke aksepteres at Regjeringen foreslår reduksjon i tilskuddene til AAN og andre tiltak innen dette området. Også her er det svake grupper som rammes av Regjeringens budsjettreduksjoner
