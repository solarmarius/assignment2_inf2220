
Onsdag 18. mars 1992
Odd Holten om prestenes arbeidsforhold:
LØFTEBRUDD Å TRENERE TILTAK
-Det nærmer seg løftebrudd når kirkedepartementet trenerer igangsettingen av tiltakene for å bedre prestenes arbeidsforhold. Bevilgningen over statsbudsjettet på sju millioner til dette formålet er en del av et budsjettforlik, og man kan ikke bare plukke ut et bit av et slikt forlik, sier stortingsrepresentant Odd Holten. Han har meldt et spørsmål til kirkeminister Gudmund Hernes der han ber om en forklaring på hvorfor dette arbeidet ikke er kommet igang.
-Det er ikke akseptabelt dersom departementet har tenkt å utsette dette med henvisning til at Revidert Nasjonalbudsjett skal legges fram, og at man får "se på saken" da. De sju millionene som er bevilget til dette, er bare et startbeløp. Presteforeningen har dokumentert et behov på 40 millioner til slike tiltak, og søkt om det, sier Odd Holten. Han understreker at det ikke er snakk om lønnskompensasjon, men om å gi prestene noenlunde samme arbeidsvilkår som andre har.
-Prestene er en av de ytterst få arbeidstakergruppene som ikke har noen som helst form for overtidskompensasjon. En prest får sin årslønn enten han har 40 timers arbeidsuke eller 100 timers arbeidsuke. Fra presteforeningen har man i årevis bedt om tiltak som kan bedre prestenes arbeidsforhold, men ingenting har skjedd. Fra preste-foreningen ble det oppfattet som et positivt signal at denne bevilgningen kom på plass, og jeg vet at det ga nytt mot til flere, sier Odd Holten. Han synes det er urimelig at mens offentlige etater som skole, teknisk og miljø har fått sterk vekst i bemanningen, har bemanningen blant menighetsprestene stått stille.
-Ingen kan mene at det er rimelig, sett i lys av de mange nye og viktige oppgavene som samfunnsutviklingen legger på prestene, slår Odd Holten fast.
Spørsmålet til kirkeministeren kommer opp i Stortingets spørretime onsdag 25. mars.
