
Dato: 2. desember 2004
Stortingsrepresentant Per Sandberg (FrP)
- Bedre med vietnamesere enn folkemordere
Innvandringspolitisk talsmann i FrP, Per Sandberg, støtter at en gruppe på 87 vietnamesiske båtflyktninger får komme til Norge fordi det er bedre, sier han, at disse kommer til landet enn at det kommer flere folkemordere og personer som mulla Krekar.
I dag ble et flertall i Kommunalkomiteen på Stortinget enig om at 87 vietnamesiske båtflyktninger som sitter statsløse på Filippinene, skal få oppholds- og arbeidstillatelse i Norge. Sandberg sier han blant annet støttet dette fordi det er langt bedre at det kommer arbeidsvillige vietnamesere enn straffedømte folkemordere og personer som mulla Krekar. I tillegg viser Sandberg til at Norge som signaturland har et ekstraordinært ansvar for disse menneskene.
- Dette er hovedgrunnene til at FrP sier ja til at denne gruppen får komme til Norge, sier han.
Det er viktig å bemerke at gruppen på 87 vietnamesere skal komme innenfor den vedtatte kvoten (1000 personer) av overføringsflyktninger fra UNHCR. Det betyr at Norge vil motta færre ordinære overføringsflyktninger - Dermed slipper vi å risikere at denne delen av kvoten blir brukt av lykkejegere, folkemordere og personer som mulla Krekar, forklarer Sandberg.
Han mener det er et paradoks at statsråd Solberg uttaler at Regjeringen går imot dette fordi de ikke er reelle flyktninger, samtidig som Regjeringen gir opphold til et stort antall ikke-reelle flyktninger.
Sandberg legger vekt på at Norge har et moralsk ansvar i å få denne gruppen båtflyktninger til Norge. - Vi forpliktet oss nemlig til å ta imot båtflyktninger som norske skip plukket opp etter Vietnamkrigen. Dette er personer som har sittet forlatt og statsløse på Filippinene fordi Norge ikke tidligere har tatt ansvar.
Per Sandberg er glad for at det nå er flertall for saken på Stortinget, men er skuffet over Høyre og APs standpunkt i saken. - Erna Solberg har hevdet at nye regler på Filippinene har gjort det umulig eller unødvendig at båtflyktningene får komme til Norge. Dette er tilbakevist, statsråden opererer med materiale som er utgått på dato. Politikere på Filippinene kommenterer statsråd Solbergs påstander som usanne, og at hun burde ta sin hatt å gå, avslutter Sandberg.
