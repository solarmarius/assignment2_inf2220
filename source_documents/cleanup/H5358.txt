
20.11.2001
- Mer til de som har minst
- Etter høstens budsjettbehandling står to ting klart: Regjeringen Bondevik II foreslår skattelettelser i millionklassen til de rikeste aksjeeierne, mens Arbeiderpartiet foreslår betydelig skattelette til de som har de laveste inntektene. Arbeiderpartiets forslag har bedre fordelingsprofil og bidrar til å gjøre det mer lønnsomt å jobbe, sier Arbeiderpartiets finanspolitiske talskvinne Hill-Marta Solberg i denne pressemeldingen fra 20. november 2001.
- Etter høstens budsjettbehandling står to ting klart: Regjeringen Bondevik II foreslår skattelettelser i millionklassen til de rikeste aksjeeierne, mens Arbeiderpartiet foreslår betydelig skattelette til de som har de laveste inntektene. Arbeiderpartiets forslag har bedre fordelingsprofil og bidrar til å gjøre det mer lønnsomt å jobbe, sier Arbeiderpartiets finanspolitiske talskvinne Hill-Marta Solberg.
Solberg peker på at Bondevik-regjeringen endret anslagene for de økonomiske utsiktene da den la fram sitt forslag til statsbudsjett for neste år. Samlet har dette gitt en økt handlefrihet på om lag 2,5 milliarder kroner.
- Dette er penger som Arbeiderpartiet vil bruke på å øke innsatsen overfor de vanskeligst stilte. Bondevik-regjeringen prioriterer derimot å bruke det meste av pengene på skattelettelser til de rikeste, sier Solberg.
Av det økte handlingsrommet bruker Arbeiderpartiet 1,4 milliarder kroner på tiltak overfor de vanskeligst stilte, hvorav over 800 millioner går til skattelettelser for de laveste inntektene. Satsen i minstefradraget økes fra 22 til 24 prosent. Det gir skattelette for lønnsinntekter mellom 130.000 og 180.000 kroner. Samtidig økes den skattefrie nettoinntektsgrensen for pensjonister med 1000 kroner. Sammen med økningen i minstefradraget gir dette betydelige skatteletter for pensjonsinntekter mellom 100.000 og 170.000 kroner.
Arbeiderpartiet tar også et løft for en mer sosial boligpolitikk. Stoltenberg-regjeringen la opp til en økning av Husbankens ramme med to milliarder kroner for neste år, noe som kunne gitt 4000 flere husstander etableringslån i forhold til i år.
- Dessverre fulgte ikke Bondevik-regjeringen opp dette, noe som spesielt vil ramme ungdom i etableringsfasen. For at unge og vanskeligstilte lettere kan etablere seg i boligmarkedet, vil Arbeiderpartiet bruke 43 millioner kroner i økte boligtilskudd til å bygge utleieboliger. Dette kommer i tillegg til vårt opprinnelige forslag om 62 millioner i boligtilskudd, sier Solberg. I tillegg går 77 millioner kroner til økt bostøtte, slik at de som bor i nøkterne boliger som ikke er husbankfinansiert, også kan få støtte. Ytterligere 5 millioner kroner settes av til tiltak for bostedsløse.
Bondevik-regjeringen regner med at vi til neste år vil få økt arbeidsledighet og har budsjettert med 500 millioner mer til dagpenger.
- Vi mener det ikke er nok å bare styrke dagpengebevilgningen, men at det trengs en aktiv innsats for å motvirke og forebygge arbeidsledighet. Derfor foreslår vi å bruke 45 millioner kroner til arbeidsmarkedstiltak, som vil gi 500 nye tiltaksplasser til neste år. Dette kommer i tillegg til de 8200 ordinære tiltaksplassene som Stoltenberg-regjeringen la opp til i sitt forslag til statsbudsjett. Når vi vet at arbeid er det beste virkemidlet for å forebygge fattigdom, er dette en viktig prioritering, sier Solberg.
Mange av de som sliter økonomisk, er også plaget av sykdom. Derfor er det viktig å få til ordninger som skjermer syke mennesker for store utgifter. Det var bakgrunnen for at Stoltenberg-regjeringen foreslo gratis medisin på blå resept for eldre over 67 år og uføre. I tillegg vil Arbeiderpartiet bruke 95 millioner kroner til å redusere taket på egenandeler til medisiner fra 1500 kroner til 1350 kroner, noe som vil gjelde for alle.
- Rusproblemer fører mange mennesker ut i fattigdom. Arbeiderpartiet vil forsterke innsatsen for å forebygge rusproblemer med 50 millioner kroner. I tillegg vil vi bruke 71,5 millioner på legemiddelbasert behandling av narkomane og lavterskel helsetilbud for rusmisbrukere, sier Hill-Marta Solberg.
