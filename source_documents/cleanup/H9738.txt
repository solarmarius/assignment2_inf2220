
10.11.2005
Stortingsrepresentant Jan Sahl (KrF), samferdselspolitisk talsmann
Hvor ble samferdselssatsningen av?
Vi registrerer at den nye regjeringen ikke klarer å oppfylle sine løfter fra Nasjonal Transportplan og kommer til å slite med store etterslep. Det er vel og bra med en nettoøkning av samferdselsrammene på 428 mill. kroner, men dette blir småtterier i forhold til de løftene regjeringspartiene har gitt i NTP, i valgkampen og i Soria Moria-erklæringen, sier Sahl.
Den nye regjeringen har ikke funnet rom for økninger til kollektivtransporten (bortsett fra noe til jernbane), det er et dårlig signal fra en regjering som i utgangspunktet hadde høye ambisjoner for miljøvennlig samferdsel.
Regjeringen har gjentatte ganger lovet storstilt satsing på jernbanen. Nå viser det seg at regjeringen legger til 147 mill. til jernbanen, det betyr at de mangler ganske nøyaktig 1 mrd på å oppfylle egne jernbaneløfter i NTP.
Regjeringen øker rammene til veg med 278 mill. Det betyr at over 600 mill. mangler på at regjeringen oppfyller sine løfter fra NTP.
SP lovet i valgkampen gratis ferger. I dag finner ikke Navarsete midler til dette formålet, det eneste som kommer er en liten endring i rabattsatser. Dette kan virke noe puslete, uttaler KrFs samferdselspolitiske talsmann Jan Sahl.
