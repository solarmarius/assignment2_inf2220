
Mandag 7. februar 1994
Menneskerettigheter i Spørretimen:
NORGE BØR REAGERE PÅ DRAP OG FORFØLGELSER
I løpet av kort tid er det kommet meldinger om grove overgrep mot kristne i land som Iran og Nord-Korea. Dette er bakgrunnen for to spørsmål til utenriksministeren som Kristelig Folkepartis parlamentariske leder og partileder Kjell Magne Bondevik har meldt til Spørretimen onsdag.
Det er bortføringen av og drapet på den kristne lederen og presten Haik Hovsepian, som sammen med Rushdie-saken og attentatet mot forlagssjef William Nygaard som danner bakgrunnen for spørsmålet om Iran. Bondevik henviser til til at det stadig kommer fram opplysninger om en uakseptabel menneskerettighetssituasjon i landet. Han spør om Regjeringen på denne bakgrunn vil ta opp spørsmålet om økonomiske sanksjoner mot Iran i internasjonale organer.
Spørsmålet om Nord-Korea tar utgangspunkt i en avismelding om at det nylig har skjedd henrettelser av barn som tilhørte en kristen menighet i dette landet. Bondevik spør hvordan departementet vurderer menneskerettighetssituasjonen i Nord-Korea, og om hva Norge kan og vil gjøre for å bedre situasjonen generelt, og for å reagere på konkrete og grove tilfeller spesielt.
-Hendelser som dette må føre til brede, internasjonale protester. De er tragiske vitnesbyrd om menneskerettighetenes kår i disse landene generelt, og for de kristne spesielt, sier Kjell Magne Bondevik.
