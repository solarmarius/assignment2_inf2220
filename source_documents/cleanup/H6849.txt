
05.03.2003
ARBEIDERPARTIETS STORTINGSGRUPPE
Arbeiderpartiet vil innføre ny ungdomsgaranti
På vegne av Arbeiderpartiet fremmet i dag stortingsrepresentantene Hill-Marta Solberg og Sigvald Oppebøen Hansen (Ap) forslag om å innføre en garanti slik at langtidsledig ungdom i alderen 20-24 år sikres tilbud om jobb, utdanning eller arbeidsmarkedstiltak.
- Utviklingen i arbeidsmarkedet er svært bekymringsfull. Tall fra Aetat viser at arbeidsledigheten er økende. Ved utgangen av februar 2003 var den registrerte ledigheten 92.503 eller 3,9 prosent av arbeidsstyrken. Sammenlignet med februar i fjor har den registrerte ledigheten økt med 20.585 personer eller 29 prosent. Det er særlig bekymringsfullt at antallet langtidsledige har økt med 41 prosent i løpet av det siste året, sier Sigvald Oppebøen Hansen.
Oppebøen Hansen peker på at det er blant ungdom i aldersgruppen 20-24 år at arbeidsledigheten øker mest. I følge Aetats tall er det 14 517 personer i denne gruppen som er registrert uten arbeid i februar 2003. Med en økning på 33 prosent siden februar 2002, er stigningen i denne gruppen sterkere enn den generelle ledighetsutviklingen.
- Ledigheten for ungdom svinger erfaringsmessig sterkere med konjunkturene sammenlignet med andre grupper av ledige. Det er derfor behov for målrettet og forsterket innsats rettet mot ungdom i gruppen 20-24 år, særlig med den nedgangsperioden vi nå opplever på arbeidsmarkedet, sier Oppebøen Hansen.
- For å bekjempe arbeidsløsheten blant ungdom mellom 20 og 24 år, må tilbudet om høyere utdanning, videregående utdanning, lærlingeplasser, ordinære arbeidsplasser og arbeidsmarkedstiltak sees i sammenheng. Det må legges vekt på kompetanseheving, jobbsøking, arbeidstrening og utarbeiding av individuelle arbeidsplaner slik at ungdom ikke tilvennes til ledighet. SSB har gjennom analyser av ordinære tiltaksplasser i 2001 vist at 43 prosent av de som var deltagere på arbeidsmarkedstiltak var i arbeid 6 måneder seinere. Kun 27 prosent av gruppa som ikke hadde vært innom tiltak hadde fått arbeid. Dette viser at arbeidsmarkedstiltak hjelper, og at dette kan være et godt alternativ til arbeid eller utdanning for ungdom under 25 år, sier Sigvald Oppebøen Hansen, som sammen med Hill-Marta Solberg fremmet følgende forslag
"Stortinget ber Regjeringen fremme forslag om tiltak slik at langtidsledig ungdom i alderen 20-24 år garanteres et tilbud om jobb, utdanning eller arbeidsmarkedstiltak slik at ingen blir gående ledig utover 6 måneder."
