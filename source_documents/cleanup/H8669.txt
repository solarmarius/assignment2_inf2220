
Dato: 08.10.04
Stortingsrepresentant Carl I. Hagen
Hagen stiller spørsmål ved fredsprisen
FrPs formann, Carl I. Hagen, er overrasket over at årets fredspris går til Wangari Maathai. Maathai har arbeidet for en bærekraftig økologisk utvikling og stått i spissen for Green Belt Movement som har plantet 30 millioner trær i Afrika.
- Jeg er overrasket over Nobelkomiteens valg denne gangen, sier parlamentarisk leder i FrP, Carl I. Hagen.
- Jeg trodde intensjonen i Alfred Nobels testamente var å fokusere på en person eller organisasjon som hadde arbeidet aktivt for fred, eller med fred som siktemål, i året som var gått. I dagens verden, med situasjonen i Irak, i Israel og Palestina, med terroraksjoner nesten daglig og ufredlige fremtidsutsikter, ville jeg trodd det var naturlig for Nobelkomiteen å gi fredsprisen til noen som hadde hatt, eller kunne få, betydning for fred i fremtiden. Det er merkelig at komiteen har sett helt bort fra den ufred verden lever med til daglig og gitt prisen til en miljøforkjemper, sier Hagen.
- Jeg er sikker på at det finnes kandidater til årets pris som har direkte tilknytning til fredsarbeid og at for eksempel senatorene Nunn og Lugar fra USA, som har bidratt til verdensfreden gjennom sitt arbeid for å sikre at ikke radioaktivt avfall kom på avveier, eller falt i hendene på terrorister, er foreslått. Det finnes andre kandidater som har bidratt til fred og som fortsatt ville kunne gjøre det. Jeg er ikke i tvil om at Wangari Maathai er en dyktig og kvinne og at hennes arbeid, på svært lang sikt, kanskje kan bidra til fred, men i dagens situasjon synes jeg Nobel-komiteen har gjort et merkelig valg, avslutter Hagen.
