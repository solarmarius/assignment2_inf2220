
27.2.2003
(Ap)
Olav Akselsen, leiar av Stortinget sin næringskomité:
- Norske arbeidsplassar redda!
Leiar av Stortinget sin næringskomité, Olav Akselsen frå Arbeidarpartiet, er glad for at stortingsfleirtalet i dag støtta Arbeidarpartiet sitt forslag om betre rammevilkår for norske sjøfolk.
Arbeidarpartiet fremma i haust forslag i Stortinget om stabile og konkurransedyktige rammevilkår for norske sjøfolk, og fekk i dag fleirtal for dette i Stortingsalen. Regjeringa må no utvide nettolønsordninga til også å gjelda offshorefartøy i NOR, allereie frå 1. juli i år.
Akselsen er overraska over at regjeringspartia gjorde alt de kunne for å hindre at Stortinget fatta vedtak om ei nettolønnsordning for offshoreflåten. Til tross for tidlegare lovnadar jobba regjeringspartia aktivt for å forhindre at Arbeidarpartiets forslag blei vedtatt.
- Gjennom fleirtalet sin støtte til Arbeidarpartiet sitt forslag bidrar me til å stansa den varsla utflagging av store deler av den norske flåten, seier Akselsen. - Det er ekstra viktig at vedtaket kjem i ei tid da også anna næringsliv slit, mellom anna med utflagging av distriktsarbeidsplassar, avsluttar Olav Akselsen.
