
Onsdag 1. november 1995
Finanspolitisk talsmann Odd Holten (KrF):
HVERDAGSLIV ELLER OLJEUTVINNING?
-Jeg tror det er ting folk er mer opptatt av i sin nære hver-dag enn oljeutvinning. Mange eldre venter spent på hva Høyre vil svare på de store utfordringene som gjelder helse og omsorg. Kristelig Folkeparti ønsker å styrke denne sektoren ved årets budsjettbehandling. Det sa Kristelig Folkepartis finanspolitiske talsmann Odd Holten under finansdebatten i Stortinget onsdag kveld.
Odd Holten sa seg glad for at Høyre har gitt delvis støtte til å styrke sykehusene i statsbudsjettet for 1996, men spurte hvorfor partiet ikke vil søtte KrFs forslag om å overføre 500 millioner ekstra til videreutvikling av sykehjem, enerom og omsorgsboliger. Dette vil være et ledd i sikringen av en minstestandard for eldreomsorgen her i landet.
-Årets valgkamp og en iherdig dagspresse har avdekket store og alvorlige mangler i pleie- og omsorgstilbudet for eldre mennesker i vårt land. Ingen kan ha oversett at det er svært mange som lever under uverdige forhold. Jeg vil tro mange av Høyres lokalpolitikere i kommunene ser den samme virkeligheten som oss i KrF, nemlig at det er et kjempestort behov for økt omsorg for eldre og syke. Dette behovet håper vi også Høyre vil være med og avhjelpe gjennom denne budsjettbehandlingen, sa Odd Holten da han svarte på en replikk fra Høyres Per Kristian Foss (KrF-Press/NPE).
