
10/1-97
Kjell Magne Bondevik
Parlamentarisk leder i KrF
DAG JOSTEIN FJÆRVOLL 50 ÅR
Mandag 20. januar fyller Dag Jostein Fjærvoll, stortingsrepresentant for Nordland KrF og visepresident i Odelstinget, 50 år. Dag Jostein er en markert og fargerik KrF-politiker som har opparbeidet seg en sterk posisjon både innad og utad i løpet av de 12 årene han har vært stortingsrepresentant. Mange av oss synes det blir et stort tap når han, etter eget ønske, går ut av Stortinget til høsten.
Dag Jostein Fjærvoll vokste opp "med politikk i familien". Hans far, Edmund Fjærvoll, var aktiv lokalpolitiker, og var også stortingsrepresentant i to perioder. Selv engasjerte Dag Jostein seg tidlig i lokal- og fylkespolitikk, ved siden av oppgavene som lærer og senere rektor ved Melbu skole. Han var medlem av Hadsel kommunestyre fra 1975, og var ordfører fra 1980 til 1985, da han ble valgt inn på Stortinget. Fra 1980 var han varamedlem til Nordland fylkesting, og medlem av fylkeskkulturstyret og fylkesskole-styret i flere år. Han har også vært leder i Nordland KrF fra 1980 til 1984.
I sin første stortingsperiode var Dag Jostein med i kommunal- og miljøvern-komiteen, i neste periode av sjøfarts- og fiskerikomiteen og i denne perioden av kontroll- og konstitusjonskomiteen. I de to siste periodene har han også sittet i presidentskapet, først som visepresident i Lagtinget, og i denne perioden som visepresident i Odelstinget.
Både i presidentskapet og som medlem av kontroll- og konstisjonskomiteen har Dag Josteins gode skjønn og sikre sans for de formelle og konstitusjonelle spilleregler kommet til sin rett. Folk utenfor stortinget har også blitt oppmerksom på dette i økende grad, blant annet da han var saksordfører for Moland-saken.
Innad i stortingsgruppa er Dag Jostein et muntrasjonsråd, og med sin underfundige humor og sitt livlige engasjement bidrar han til gruppas trivsel og miljø.
Vi hadde hatt bruk for Dag Jostein i stortingsgruppa i mange år ennå, men må respektere at han synes 12 år i landets nasjonalforsamling er nok. På vegne av Kristelig Folkepartis stortingsgruppe vil jeg gratulere ham med 50-årsdagen mandag, og ønske lykke til med framtida. Vi ber om Guds velsignelse for ham og familien.
