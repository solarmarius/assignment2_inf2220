
Dato: 19.12.03
Stortingsrepresentant Øyvind Korsberg (FrP)
- Fortsatt mørketid i energi-Norge
Stortingsrepresentant Øyvind Korsberg (FrP) er igjen skuffet over Regjeringens passive energipolitikk. - Regjeringen har ikke lært av året som gikk, og klarer ikke tenke nye tanker, sier Korsberg i en kommentar til statsråd Steensnæs' presentasjon av Stortingsmeldingen om Forsyningssikkerhet.
- Regjeringen fremmer ingen konkrete tiltak som sikrer forbrukere lave energipriser. Man repeterer gamle drømmer om dyre tiltak innen fornybar energi, CO2-håndtering på gasskraftverk og vakre ord om minikraftverk. Kostnadene må forbrukerne betale, konstaterer Korsberg.
Fremskrittspartiet har fremmet over 30 relevante energiforslag siste året. Kun ett har fått flertall. Korsberg mener Stortingsflertallet og Regjeringen lever i en ønskeverden.
- FrP har foreslått tiltak for økt produksjon som vil gi både bedre forsyningssikkerhet og lavere priser. Med Regjeringens energipolitikk ser det dessverre fortsatt ut til at vi må belage oss på å importere atom- og kullkraft fra våre naboland, sier Korsberg, og viser til at Norge i et normalår må importere 7 TWH.
- Steensnæs lar fortsatt vær og vind styre kraftprisene til norske forbrukere. Dette gir ikke de nødvendige avklaringer som kraftintensiv industri trenger for fortsatt ville investere i Norge, avslutter Korsberg.
