
Hamar Høyre 2003-2007
Med Høyre på ordførerplass skal kommunens innbyggere få mer igjen for pengene med økt kvalitet på kommunale tjenester og en bedre skole.
Nå er det vår tur
PROGRAM 2003 - 2007
Høyre skal bidra til et lokalsamfunn med
større frihet for enkeltmennesket
økt toleranse for hverandre
trygghet, romslighet og kreativitet
åpenhet mot omverdenen
sterkere individuelt ansvar
Høyre tror på
individets evne og vilje til å ta ansvar for seg selv og andre
mangfold og muligheter i et trygt samfunn med plass til alle
Høyres program er tilpasset
lokale utfordringer og utviklingsbehov
og presenteres av solide og kunnskapsrike kandidater
Høyre har vært pådriver for å sette våre barn og unge først. Denne satsningen fortsetter også i neste valgperiode!
Skolen skal bli enda bedre
Høyre mener grunnskolen i Hamar gjennomgående er av god standard, og vil videreutvikle en skole hvor både elever og lærere trives, der innholdet utvikles i takt med samfunnet for øvrig, og krav til kvalitet og resultater følges opp systematisk.
Høyre vil arbeide for:
Ombygging av Ener ungdomsskole med oppstart i 2004, Ajer ungdomsskole i 2005 og Lovisenberg skole med oppstart i 2006. Høyre vil gjennomføre en fullverdig ombygging som legger til rette for å drive en moderne skole etter dagens krav.
Opplæring tilpasset den enkelte elevens forutsetninger for alle grupper.
Styrket samarbeid mellom hjem og skole. Foresatte og lærere må ha en klar oppfatning av hvilke forventninger og krav som stilles, og det skal etableres systemer for å måle utviklingen, både når det gjelder trygghet, trivsel og faglige kunnskaper. Resultatet av disse undersøkelsene må offentliggjøres.
Innføring av driftsstyre som stryringsform ved hver skole. Gjennom driftsstyrer kan foreldrene bidra til at aktuelle saker som gjelder sin skole settes på dagsordenen. Skolen vet best; derfor må vi gi den tillitt, frihet og ansvar.
Å gi de yngste elevene en allsidig introduksjon til idretts- og kulturaktiviteter i eller i tilknytning til skoletiden.
Utvidet mulighet til å velge mellom skoler som tillates å utvikle en egenart og har frihet til å organisere seg hensiktsmessig.
Å gi elevene anledning til å møte billedkunst, litteratur, musikk og kulturhistorie på et høyt kvalitetsnivå gjennom "den kulturelle skolesekken".
Styrking av Kulturskolen som gir verdifull opplæring og opplevelse til mange barn og unge, men dessverre har alt for lange ventelister.
Videre utvikling av Naturskolen som har tilført Hamarskolen en ny dimensjon.
En offensiv og målrettet kommune og næringsutvikling
Hamar Høyre vil drive en målrettet aktivitet for å trekke nye arbeidsplasser til kommunen gjennom å
dokumentere og markedsføre Hamars mange fortrinn som en god kommune å bo og arbeide i.
fokusere næringspolitikken på utvikling av fremtidsrettede, nye arbeidsplasser innen områder hvor plassering i vår region er et opplagt fortrinn.
utnytte mulighetene i SMAT- planen og Strandsoneplanen til å utvikle gode bo- og næringsområder.
delta aktivt og med investeringer for å utvikle et innlandsuniversitet med vesentlig aktivitet i Hamar.
styrke museene i Hamar for at de sammen med høgskolen kan bli bedre i stand til å bidra til utvikling av Hamar som kunnskapsbase og kompetanseformidler.
skape et større og bedre kulturtilbud.
sørge for at parker og grøntarealer tas vare på og vedlikeholdes
redusere eiendomsskatten.
Mer igjen for pengene
Høyre er opptatt av at kommunens ressurser brukes slik at flere kan få et bedre tilbud. At tjenestene er tilgjengelige og av høy kvalitet er viktigere enn hvem som utvikler og leverer dem.
Kommunens ressurser er i dag:
Mer enn 2000 ansatte
Bygninger, eiendommer, tomter og infrastruktur til en verdi av nær 3 milliarder kroner.
Eierandeler i kraftbransjen til en verdi av mer enn 1 milliard kroner
Årlige driftsmidler på mer enn 800 millioner kroner.
Høyre vil utnytte disse ressursene mer effektivt ved å konkurranseutsette tjenester med krav til tilgjengelighet og kvalitet.
Dersom alternative leverandører kan utføre en tjeneste med samme kvalitet billigere enn kommunen selv, skal de få anledning til det. Høyre vil effektivisere kommunens driftsfunksjoner tilsvarende 0.75% av driftsbudsjettet eller 6 millioner kroner pr. år i valgperioden.
Høyre vil stille strenge krav til effektiv administrasjon, og vil
utvikle det interkommunale samarbeidet i Hamarregionen både administrativt og politisk, og arbeide for sammenslåing av kommunene på Hedemarken til en sterk regionkommune for de mer enn 80.000 innbyggerne som har Hamar som sitt bysentrum.
effektivisere administrative funksjoner tilsvarende minst 0,25% av driftsbudsjettet pr år, og overføre ressurser fra administrasjon til tjenesteproduksjon.
legge til rette for et mer variert tjenestetilbud ved å stimulere til utbygging av foreldredrevne barnehager, bofelleskap for eldre og andre løsninger som utfyller kommunens tilbud.
organisere kommunens eiendommer i et eget eiendoms- og utviklingsselskap, vurdere salg av eiendommer det ikke er et klart behov for, og forvalte kommunens bygninger på en profesjonell måte som tar vare på verdiene.
vurdere disponeringen av sparepengene som nå er investert i kraftbransjen.
Hamar Høyre er opptatt av sikkerhet og avkastning for vår felles formue. Oppbygging av en sterk regional aktør kan være et godt alternativ til salg, og skape et lokomotiv for videre næringsutvikling.
Ungdommen er framtida
Hamar skal være en spennende og trygg by å vokse opp i, med et variert tilbud til ungdom med forskjellige ønsker. Frihet, mangfold og toleranse er viktig også for ungdommen. Kommunen skal ikke være et hinder for ungdommelig aktivitet så fremt dette ikke er til skade for andre. Høyre ønsker å gi ungdommen større spillerom med tilhørende ansvar.
Hamar kommune har i perioden 1999 - 2003 satset mye på ungdommen. Med Høyres støtte er utekontakten gjenopprettet, det er etablert et flott ungdomshus som også de eldre har fått glede av på Seaside, og det er etablert skaterampe på Koigen som Høyre mener bør få bli der som del av en aktivitetspark i strandsonen.
Utfordringen i neste periode tror Høyre ligger i forebyggende arbeid, og at vi blir flinkere til å hjelpe dem som trenger det mest.
Høyre vil derfor arbeide for å:
styrke barnevernet og få til et godt samarbeid med politiets ungdomsgruppe
forsterke innsatsen mot mobbing
satse mer på støttekontakter og avlastningsordninger, gjerne i samarbeid med lag og foreninger
styrke forebyggende arbeid, kontroll og beredskap i forhold til ungdom og rusmidler
gjeninnføre en ordning med enkel tilgang til helsepersonell for ungdomsskolene
Andelen av barn og unge som krever spesielle tiltak i skolen eller gjennom ungdomspsykiatrien er sterkt økende. I tillegg til økt kapasitet i det offentlige hjelpeapparatet vil Høyre satse mer på å gjøre foreldrene til trygge og tydelige rollefigurer.
Full barnehagedekning gir bedre kår for småbarnsforeldre
Barnehagene er et sosialt og pedagogisk tiltak som i samarbeid med hjemmet skal ha som mål å sikre våre barn et positivt oppvekstmiljø og gode utviklingsmuligheter.
Hamar Høyre vil arbeide for
full barnehagedekning med høy kvalitet og overkommelig pris,
likeverdige driftsvilkår for private og kommunale barnehager
felles barnehagemarked for kommunale og private barnehager
lik støtte til kommunale og private barnehager
felles informasjon til foreldre og enkle søknadsprosedyrer
etablering av nye private barnehager for å oppnå full barnehagedekning
Idrett og kultur er viktig
Hamar kommune er en idretts- og kulturkommune med mer enn 100 lag og foreninger som gjennom stor frivillig innsats aktiviserer brukere på alle nivå og i alle aldre. Denne innsatsen gjør Hamar til en attraktiv kommune å bo, leve og arbeide i.
Hamar Høyre vil legge til rette for videre utvikling ved å:
følge opp etableringen av Hamar Sportsanlegg AS, og derigjennom sørge for gode og tidsmessige erstatningsanlegg for Hamar stadion og Briskeby gressbane som lagene har råd til å benytte.
arbeide for et nytt OL i vår region
utvikle bedre tilbud knyttet til Ankerskogen svømmehall og omkringliggende arealer
vedlikeholde og videreutvikle områder for uorganiserte rekreasjons- og fritidsaktiviteter
bygge regionalt kulturhus på Shelltomta, et nytt treffsted for Hamars befolkning med et mangfold av ulike kulturaktiviteter
stimulere til etablering av ny storsal for større konsert- og teaterforestillinger i samarbeid med en privat utbygger av hotell og konferansesenter
utvikle en internasjonal kulturfestival i Hamar
Mer og bedre pleie og omsorg til alle som trenger det
Det er mange i vårt samfunn som ikke får den hjelp og den omsorg de fortjener.
Hamar Høyre vil arbeide for:
flere sykehjemsplasser
flere plasser for avlastning og opptrening
opprettelse av trygghetsavdeling, et tilbud om "trygghet når en selv føler en trenger det".
støtte til frivillige som utfører serviceoppgaver til eldre, som eks. Frivillighetssentralen
bedre tilgjengeligheten til offentlige tjenester
styrke tilbudet for mennesker med psykiske lidelser.
vaktmestertilbud i omsorgs/trygdeboliger
vurdere konkurranseutsetting av tjenestene
Kirken er åpen for oss alle
Hamar Høyre vil derfor
legge bedre til rette for kirkens arbeid i kommunen:
legge utvidelse av kirkegårder og evt. bygging av ny kirkegård
bedre vedlikeholdet av både kirker og kirkegårder
støtte opp om Kirkens arbeid og en eventuell videreføring av det engasjement som ble skapt i forbindelse med 850-årsjubileet.
