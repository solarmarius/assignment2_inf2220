
22.01.03
Åslaug Haga, (Sp)
Patentdirektivet: KrF fører folk bak lyset
Hvordan er det mulig for KrF å sitte i en Regjering som godtar et direktiv som er uetisk og usolidarisk for ulandene? Regjeringen Bondevik vil i Statsråd fredag trolig fremme forslag om å innlemme Patentdirektivet i norsk lov.
Sist valgkamp lovet Statsminister Bondevik og KrF velgerne at "Vi er helt klare på at vi ikke kan godta patentdirektivet slik det står i dag. Vi vil derfor reservere oss mot å gjennomføre dette patentregelverket i EØS-området...At det i det hele tatt kan tenkes å ta patent på det som ikke er en oppfinnelse, men en oppdagelse, på visse premisser også patent på deler av menneskelegemet, er helt etisk uakseptabelt. Norge må ta klar avstand fra dette". (Nationen 22.8.01)
KrF og Bondevik har ført det norske folk bak lyset, konstaterer Åslaug Haga. Status er at KrF deltar i en regjering som åpner for et direktiv som:
Aksepterer genrøveri og er usolidarisk overfor ulandene
Undergraver internasjonale miljøavtaler
Er etisk og miljømessig uforsvarlig, som gir selskaper rett til å "eie" planter, dyr og menneskelig materiale. Det vil blant annet virke prisdrivende på medisiner.
EUs patentdirektiv åpner for at europeiske selskaper kan drive genrøveri fra verdens fattigste land. Dette er stikk i strid med FNs biodiversitetskonvensjon som 170 land har godtatt. Konvensjonen slår fast at hvert land har råderett over sine egne genetiske ressurser, og har krav på økonomisk utnyttelse av disse. EU setter med Patentdirektivet en av verdens viktigste miljøavtaler til side. Ved å godta direktivet vil Norge gå god for "genrøveri" og usolidarisk utnyttelse av ulandene. Aksept av direktivet betyr også at Norge undergraver internasjonal miljølovgivning.
Internt i EU pågår det en fortsatt drakamp om direktivet. Få EU-land har implementert direktivet. Et norsk veto mot Patentdirektivet ville vært en viktig støtte til de øvrige EU-landenes kamp for å få endret direktivet. KrF burde ha bidratt til dette i stedet for å godta direktivet, sier Åslaug Haga.
