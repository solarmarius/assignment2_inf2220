
Mandag, 3. april 2000
Fra parlamentarisk leder Kjell Magne Bondevik
Bondevik om gasskraftverk:
Regjeringen bør tenke seg om en gang til
-Prosjektet til Shell og Siemens Westinghouse er et nytt eksempel på hvor bakvendt det er å satse på forurensende gasskraftverk slik Regjeringen og høyrepartiene går inn for. -Sjansen øker stadig mer for at vi kan få forurensningsfrie gasskraftverk i Norge, sier parlamentarisk leder Kjell Magne Bondevik som en kommentar til oppslaget i Dagens Næringsliv i dag som sier at det første CO2-frie gasskraftverket blir påbegynt allerede fra i høst.
Selv om dette konkrete prosjektet blir igangsatt med sikte på kontinentalsokkelen, sier likevel ledelsen i Shell at det også kan være relevant med tanke på landbaserte gasskraftverk. -Dette viser at teknologien nå utvikler seg raskt og at vi for miljøets skyld bør stimulere denne utviklingen i stedet for å satse på forurensende teknologi.
Kjell Magne Bondevik mener at kommentarene fra olje- og energiministeren viser at regjeringen lar det gå prestisje i snarest mulig å få bygd forurensende gasskraftverk på tross av de positive signaler vi får om ny teknologi. -Regjeringen bør tenke seg om en gang til, sier han.
