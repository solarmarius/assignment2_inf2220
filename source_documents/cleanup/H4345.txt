
mandag 4. september 2000 13:16:17
Venstres sentralstyre:
IMF og Verdensbanken må reformeres
I forkant av årsmøtene i Verdensbanken og Det internasjonale pengefondet (IMF) i Praha i slutten av september, ser det ut som protestene mot globaliseringen igjen vil stå i fokus. Organisasjoner som kunne være sentrale i å sikre stabilitet og rettferdighet rundt den økende globaliseringen mangler tillit og legitimitet.
Venstres sentralstyre mener at det er grunn til å stille spørsmål ved hvordan de store internasjonale finansinstitusjonene fungerer. IMF og Verdensbanken må bli mer åpne, og invitere til bredere deltakelse. Organisasjonene må ta større hensyn til den sosiale, demokratiske og miljømessige utvikling og ha et stadig fokus på fattigdomsreduksjon. Når avstanden til beslutningene blir større må borgernes innsyn og medbestemmelse styrkes.
Men svaret på globalisering, miljø- og fattigdomsproblemer er ikke mindre internasjonalt samarbeid, men mer. Globaliseringen og de stadig voksende markedsøkonomiene krever at stater samarbeider mer internasjonalt. Dette gjelder også samarbeid om politikk for økonomisk utvikling og stabile finansmarkeder i IMF og Verdensbanken.
Venstre krever derfor at Norge går i bresjen for en åpenhetsreform av disse institusjonene. IMF og Verdensbanken må ta mer hensyn til utvikling og miljø i sør. Norge må også gå foran med et godt eksempel nasjonalt og invitere frivillige organisasjoner til å delta i diskusjonen om norske holdninger både forut og under årsmøtene.
Videre må Utviklingsministeren videreføre Bondevik-regjeringens aktive rolle under årsmøtene for å gjøre det internasjonale gjeldssletteinitiativet for de fattige land mer robust og omfattende. Gjeldsslette må gis raskere til land som har vist vilje til reform og fattigdomsbekjempelse. Det må også finnes løsninger for land som faller utenfor denne ordningen.
Utviklingsministeren har nå en utmerket anledning til å sette fokus på behovet for reform av internasjonale finansinstitusjoner slik at de kan bli en drivkraft mot en mer stabil og rettferdig globalisert økonomi. Bare ved å vise vilje til en å finne en løsning på de fattige landenes gjeldsproblemer kan medlemslandene styrke IMF og Verdensbankens tillit og vise at internasjonalt samarbeid er noe mer enn festtaler.
