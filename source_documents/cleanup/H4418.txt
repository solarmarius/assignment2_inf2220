
tirsdag 20. juni 2000 13:59:09
Gunnar Kvassheim (v):
- Skrinlegg gasskraftverkene - sats på ny teknologi
- Naturkraft har stilt arbeidet med de to planlagte gasskraftverkene i bero i påvente av myndighetenes fornyede behandling av utslippstillatelsen. Avklaringen på utslippstillatelsene kommer ventelig i oktober. Naturkraft opplyser at man deretter vil trenge 1 år på å avklare om en utbygging er lønnsom. Det betyr at de planlagte forurensende gasskraftverkene tidligst kan stå klar i 2005. Dette sier Venstres medlem av energi- og miljøkomiteen, Gunnar Kvassheim.
- Når dette er tidsperspektivet bør Naturkraft skrinlegge planene og i stedet satse på bygging av gasskraftverk med CO2- rensing, mener Kvassheim. - Dersom myndighetene bidrar med skikkelige rammebetingelser, bør slike gasskraftverk kunne realiseres tilnærmet like raskt som de forurensende gasskraftverkene. Venstre vil presse på for å få Regjeringen til å sette fortgang i arbeidet med å legge fram pakken med rammevilkår som vil stimulere til utvikling av ny teknologi, sier Gunnar Kvassheim.
