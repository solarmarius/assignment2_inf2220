
tirsdag 7. januar 1997 15:55:40
Fra Venstres Pressekontor 7. januar 1997
Fredrik Skagen kan bli stortingsrepresentant i Sør-Trøndelag
Meningsmålingene fra andre halvår 1996 ville gitt Venstre et utjevningsmandat i Sør-Trøndelag hvis stemmefordeling blir som i 1993.
Venstres nominasjonskomité i fylket foreslo i går Fredrik Skagen som førstekandidat til stortingsvalget.
- Følelsen av å stå fritt som forfatter har spilt inn når mitt samfunnsengasjement ikke har ført til til innsats innen partipolitikken. Nå akter jeg imidlertid å melde meg inn i Venstre og starte på den politiske skoleringen jeg vet må til før en valgkamp, understreker Skagen. Han sier kultur, miljø og enkeltmenneskets muligheter i demokratiet blir hans hovedsaker.
- Jeg inser at en eventuell stortingsplass fører til at forfatterskapet må ta en pause, men det vil helt sikkert bli en tilværelse med spennende utfordringer, sier Skagen.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat sikret utjevningsmandater fra Akershus,Hordaland og altså Fredrik Skagen fra Sør -Trøndelag.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
