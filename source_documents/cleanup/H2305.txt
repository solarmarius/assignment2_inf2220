
Fredag 23. april 1993
Kåre Gjønnes (KrF):
DEMOKRATIENE MÅ VÆRE PÅDRIVERE FOR MENNESKERETTIGHETENE
-Mens vi sitter tørt og godt her, sitter et stort antall vietnamesere foran Stortinget og sulter og fryser fordi de ønsker å minne oss om ett av de siste kommunistiske dikaturene i verden. Menneskerettighetene i Vietnam må fortsatt stå på den internasjonale, politiske dagsorden. Det sa KrFs parlamentariske leder Kåre Gjønnes på et møte i Sandnes fredag kveld.
Kåre Gjønnes hadde gitt en appell under vietnamesernes punktdemonstrasjon utenfor Stortinget tidligere på dagen. Demonstrasjonen ble arrangert for å markere at det er 18 år siden Saigons fall.
-For 25 år siden var Vietnam på "alles" lepper, og mange engasjerte seg mot USAs engasjement, og mot regimet i sør. Jeg etterlyser et tilsvarende engasjement i dagens situasjon, sa Kåre Gjønnes, og siterte Arnulf Øverlands ord om ikke å "tåle så inderlig vel den urett som ikke rammer deg selv".
-Jeg for min del føler en sterk forpliktelse til å protestere mot et system og et regime som faktisk er enda verre og står for en enda sterkere undertrykkelsespolitikk enn det sør-vietnamesiske gjorde, sa Kåre Gjønnes, og viste til de mer enn 30.000 politiske fangene som er i Vietnam.
Han la til at han støtter derfor fullt ut de fire kravene til vietnameserne i Norge, nemlig frigivelse av politiske fanger i Vietnam, slutt på all form for politisk under-trykkelse i landet, innføring av borgerrettigheter og demokrati, og organisering av frie valg i Vietnam.
-De demokratiske land har en forpliktelse på seg til å øve et påtrykk overfor de landene som ikke praktiserer og respekterer menneskerettighetene. Med den forhistorien som Vietnam har hatt i mange norskes bevissthet, hviler det en ekstra forpliktelse på Norge når det gjelder dette, sa Kåre Gjønnes i Sandnes fredag.
