
15.11.02
Magnhild Meltveit Kleppa, (Sp)
Still Regjeringa til ansvar!
Kvar einaste dag kjem det nye brev til Stortinget om fylgjene av Regjeringa sitt forslag til statsbudsjett. Lokale folkevalde sender meldingar om dei kutta dei no må førebu fordi utgiftene aukar meir enn inntektene. Mange sender utklipp frå lokalavisene om skular som må leggjast ned,om funksjonshemma som misser støttekontakten eller spesialundervisninga si eller om sjukeheimsplassar ein ikkje har råd til å ta i bruk. Eldresenterer trua,dagsenter innan psykiatrien forsvinn.
Det er forskjell på partia på Stortinget! Senterpartiet godtek ikkje den situasjonen vi no ser i mange lokalsamfunn! Vi prioriterer i dette budsjettet målretta tiltak for å berga industriarbeidsplassar, reversering av Regjeringa sine usosiale kutt overfor uføretrygda,kronisk sjuke og arbeidsledige,samt ein styrka kommuneøkonomi for å sikra ein god felles skule og ei verdig omsorg. Vi lyttar til kommunane sin eigen organisasjon,KS, som meiner det trengst mellom 5 og 6 mrd. kroner til neste år. Vi fylgjer opp deira ynskje om eit nasjonalt forlik om ein fleirårig opptrappingsplan for å retta opp den økonomiske ubalansen
kommunane no slit med. Visst er det rom for å løysa oppgåver på nye måtar, mange kommunar har i fleire år vore kreative i så måte. Visst er ikkje alle like ille ute. Det er likevel slik at både dei store bykommunane, vekst- og fråflyttingskommunane har grunnleggjande fellesoppgåver dei ikkje maktar å løysa fordi det manglar pengar!
Regjeringa prioriterer skattelette til dei av oss som tener meir enn 320.000, framfor å sikra høgst naudsynte midlar til kommunane. Høgre gjekk til val på ein betre skule. Mange har grunn til å kjenna seg lurte! Krf er ikkje til å kjenna att, dei har blitt eit underbruk under Høgre. Det er bra at folk seier frå overfor Stortinget. Men det er Regjeringa som no må stillast til ansvar!
