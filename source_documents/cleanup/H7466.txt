
FYLKESTINGSPERIODEN 2003-2007
TROMS ARBEIDERPARTI
ARBEIDSPROGRAM FOR TROMS ARBEIDERPARTI
INNLEDNING
Vi vil skape landets beste region å bo, arbeide og leve i.
Troms er et fylke rikt på ressurser, kompetanse og muligheter. Vi har en kyst som forsyner oss med fisk, sjømat og oppdrettsmuligheter, vi har gårdsbruk som leverer den reineste maten som finnes i Norge og vi har livskraftige lokalsamfunn. Vi har dyktige forskningsmiljøer og høy dekningsgrad i de videregående skolene. Og vi har et aktivt kulturliv, ikke bare i byene, men også i bygdene.
Men fylket står også overfor store utfordringer og oppgaver. Det må gjennomføres en mer helhetlig kystpolitikk, som sikrer ressursgrunnlaget. Flyttestrømmen må snus fra byene, til de små stedene. Samferdselstilbudet må bedres, både i byene der kollektivtilbudet er sprengt, og i bygdene, der mange veier fortsatt ikke har fast dekke. Bevilgningene til forskning og næringsutvikling må økes, og det må gjennomføres en miljøpolitikk som sikrer de rike naturområdene våre. Troms Arbeiderparti skal sørge for at alle som bor i Troms har trygge, gode og rettferdige levekår.
Et sterkt og variert næringsliv, der alle har arbeid, er den beste garantien for å opprettholde velferdssamfunnet og en sterk offentlig sektor. Troms Arbeiderparti ønsker en sterk offentlig sektor som gir innbyggerne tilfredstillende helsetjenester, en god skole og trygge skoleveier.
Arbeiderpartiet bygger sin politikk på verdiene frihet, likhet og solidaritet. Frihet fra undertrykking og tvang, frihet til å forme sine egne liv og til å skape. Vi ønsker at innbyggerne i Troms skal føle at de kan påvirke egne livsbetingelser. Frihet for alle mennesker krever rettferdig fordeling av goder og byrder.
Likhet betyr å gi alle mennesker like muligheter. Det krever sterke fellesskap som gir økonomisk og sosial trygghet for enkeltmennesket.
Naturen er vår felles eiendom og ressurs. En solidarisk politikk må være bærekraftig. Det betyr at uttaket av ressurser ikke kan gå på bekostning av framtidige generasjoners muligheter til å dekke sine behov.
Dette er grunnlaget og fundamentet for Troms Arbeiderparti.
ET AKTIVT DEMOKRATI
Nord-Norge skal være Europas mest demokratiske region.
Lokaldemokrati gir nærhet til beslutningene
Fylkeskommunen har det politiske ansvaret for den regionale utviklingen i fylket. Dette skal bidra til å bedre folks levekår og fremme utviklingen av næringslivet. Imidlertid er mulighetene til å styre i eget hus sterkt begrenset. Samtidig overføres en rekke oppgaver fra fylkeskommunen til staten. Dette fører til at beslutningene tas langt fra dem det gjelder. Dessuten viser sentrale myndigheter liten vilje til å desentralisere makt og myndighet slik at nordlendinger selv kan få reell innflytelse og styring over utviklingen i egen landsdel. I dag er faktisk Norge et av Europas mest sentralstyrte land.
Troms Arbeiderparti vil derfor arbeide for en regionalisering, som sikrer sterkere lokal innflytelse, større sjølråderett over egne ressurser og bedre folkevalgt medvirkning. Dette vil innebære at dagens kommunestruktur videreføres, for de kommunene der innbyggerne ønsker det. Troms Arbeiderparti ønsker et regionalting for landsdelen, som får delegert myndighet og ansvar fra staten, i forhold til en rekke saker. Dette kan være regional forvaltning av fiskeriressursene, forskning og høyere utdanning, styring av sykehustilbudet, styring av arbeidsmarkedstiltak og A-etat, miljø- og landbrukspolitikken osv.
Dette er en demokratireform som vi ser ligger et stykke fram i tid. Troms Arbeiderparti mener derfor at det også er viktig å vitalisere fylkeskommunen.
Vi vil innføre et parlamentarisk styringssystem i fylket. Vi mener et parlamentarisk system gir et tydeligere skille mellom administrasjon og politikk, og viser dermed klarere ansvarsforholdene. Parlamentarisme er ansvarliggjøring og medfører at skillelinjene i politikken kommer klarere fram.
Troms Arbeiderparti vil ta initiativ til et tettere regionalt samarbeid med Nordland og Finnmark fylkeskommune, samt Sametinget. Nord-Norge er en landsdel med et stort potensiale for vekst og utvikling. Vi vil stå sterkere som landsdel, med et tettere, regionalt samarbeid mellom de tre nordligste fylkeskommunene.
Fylkeskommunen - drivkraft i det regionale utviklingsarbeidet
Både fylkeskommunen og kommunene i Troms står i dag overfor mange utfordringer som ikke kan løses alene. Særlig gjelder dette innenfor næringsutvikling, hvor det er viktig å se ressursbruken helhetlig. Troms Arbeiderparti mener det er viktig at Troms fylkeskommune utvikles til å bli en drivkraft i det regionale utviklingsarbeidet. Fylkeskommunens oppgave blir å drive fram gode løsninger for regionen som helhet, og koordinere aktiviteten, både mellom kommuner, regionråd og fylkeskommunen, men også overfor statlige myndigheter, private aktører osv.
Troms Arbeiderparti mener også at det er viktig at fylkeskommunen går inn i et tett partnerskap sammen med andre aktører i fylket. Dette samarbeidet har til hensikt både å øke folks påvirkningsmuligheter ovenfor fylket og styrke fylkeskommunens legitimitet. Dette samarbeidet bør omfatte regionråd, private bedrifter, forsknings- og kompetransemiljøer, brukerorganisasjoner, næringslivets organisasjoner osv.
Flere muligheter til Troms!
Det er ei viktig målsetting å få folk til å bosette seg i Troms fylke. Bortsett fra Tromsø-regionen som opplever befolkningsøkning, opplever mange distrikter stor befolkningsnedgang. Konkurransen og kampen om folk og arbeidsplasser vil stå mellom Troms og andre fylker og større byer andre steder i landet.
Troms Arbeiderparti vil at fylkeskommunen skal bli mer aktiv i arbeidet med å profilere fylket overfor statlige myndigheter og bedrifter nasjonalt og internasjonalt. Målet er å få til en etablering av flere statlige arbeidsplasser og funksjoner, få flere bedrifter til å etablere seg i fylket og arbeide for at både nasjonale og internasjonale oppgaver og institusjoner blir lagt til fylket. Dette kan gjøres i samarbeid med blant annet kommuner, viktige bransjer som fiskeri, reiseliv og lignende, og sentrale sektorer som den videregående og høyere utdanningssektoren, helsesektoren osv.
Internasjonalt samarbeid
Nordlendingene har alltid vært et internasjonalt orientert folk. Pomorhandelen med Russland og tørrfiskeksport til italienske, spanske og portugisiske handelshus gjennom flere generasjoner er eksempler på dette. Slik har vi også mottatt impulser og inspirasjon fra hele verden.
Slutten på den kalde krigen medførte at den tidligere tette kontakten over landegrensene i nord, er tatt opp igjen. Barentsregionen har et politisk utgangspunkt som er unikt fordi det er et samarbeidsprosjekt som blir styrt av de lokale forvaltningsnivåene, med nasjonalstatene som støttespillere. De store miljøproblemene på Kola og den framtidige gassutvinningen i Barentshavet stiller sterke krav til samarbeid innen Barentssamarbeidet. Troms Arbeiderparti vil styrke arbeidet gjennom Barentsregionen med særlig vekt på forskning, utdannelse, næringsutvikling, miljø og ungdomsutveksling.
Gjennom EU-medlemskapet har det Nord-svenske og Nord-finske næringslivet fått endret sine rammebetingelser for næringslivet og for utbyggingen av infrastruktur. Troms Arbeiderparti vil i samarbeid med næringslivet, fagbevegelsen og de regionalpolitiske myndighetene i landsdelen arbeide for å iverksette tiltak for næringslivet i landsdelen , slik at ikke konkurransesituasjonen blir dårligere enn for næringslivet i Nordkalotten for øvrig. Utbygging av infrastruktur som veier og bredbånd er viktig i denne sammenheng.
Troms Arbeiderparti vil arbeide for:
· Økt internasjonalt samarbeid
· Utvikle samarbeidet på Nordkalotten sammen med EU`s regionale utviklingsprogrammer
Konkurransebetingelsene for næringsutvikling i Troms må minst komme på høyde med de tilsvarende betingelsene på Nordkalotten for øvrig.
Å LEVE I TROMS
Folk skal føle seg frie, lykkelige og trygge i Troms.
Troms Arbeiderparti vil arbeide for at det skal være godt å leve i Troms - for alle. Vi vil skape trygge samfunn som sikrer best mulig levekår og hvor det føles fritt å bo.
Gode omsorgs- og helsetilbud
En slik målsetting betyr at alle har krav på et godt helsetilbud der de bor. Fylkeskommunen har i dag ansvaret for rusmiddelomsorg, familievern/familierådgivning og tannhelse. Troms Arbeiderparti mener at kommunene/staten må overta ansvaret for barnevernet. Disse sektorene må ses i sammenheng. Vi vil i perioden ha større fokus på tverrfaglige tiltak og forebygging for å gjøre omsorgen bedre og kunne hjelpe på et så tidlig tidspunkt som mulig.
Troms Arbeiderparti vil
· Styrke barnevernet. Barnevernet må gis større ressurser i forhold til det store behovet innen barnevernets område.
· Øke innsatsen mot rus og vold. Fylkeskommunen må arbeide for å hindre spredning av narkotika og tyngre rusmidler. Den økende volden må også forebygges, både den såkalte blinde volden, og skjult vold i hjem
og parforhold.
· Arbeide for økning av statlige midler til forebyggende arbeid. Slik at man får en likeverdig behandling i de ulike kommunene.
Troms Arbeiderparti vil at befolkningens rett til innsyn, åpenhet og medinnflytelse i Helse Nord skal bli bedre enn i dag. Som et talerør for befolkningen i Troms må fylkeskommunen ha uttalerett til lokalisering og dimensjonering på helsetilbudene og en konsultasjonsordning om kvalitet og kvantitet. På denne måten vil også spesielle pasientgruppers behov kunne ivaretas av et folkevalgt organ.
Mange familier har uforholdsmessige store utgifter til tannpleie. Vi vil arbeide for en tannhelsetjeneste finansiert av det offentlige på lik linje med annen helsetjeneste
Tilgjengelighet
Troms Arbeiderparti ønsker å fjerne hindringer for samfunnsdeltakelse. Dårlig eller manglende tilgjengelighet er diskriminerende, og kravene til tilgjengelighet ved utbygging og rehabilitering av områder må følges opp. Lovverket må styrkes slik at man oppnår reell likestilling. Funksjonshemmede har en klar rett til brukermedvirkning og å bli hørt i planleggingsprosessen slik at tilgjengeligheten blir best mulig.
For at forflytningshemmede skal kunne delta likeverdig i samfunnet, må man ha gode og tilpassede transportordninger. I Troms er transporttjenesten for funksjonshemmede (TT-ordninga) ikke tilfredsstillende. Troms Arbeiderparti vil derfor ha en sterk satsning på TT-ordninga, og øke bevilgningene.
Kultur
Kultur er avgjørende for vår livskvalitet. Mange oppgir et godt kulturtilbud som avgjørende for hvor man velger å bosette seg. Særlig gjelder dette yngre mennesker.
Troms Arbeiderparti vil at et mangfold av kulturuttrykk, ved hjelp av støtteordninger, skal gjøres tilgjengelig for flest mulig mennesker. Troms Arbeiderparti ønsker også å støtte og bidra til en utvikling av de mange kreative, spennende og gode arrangementene og institusjonene som vi har i fylket. Festspillene, Ungdommens Kulturmønstring (UKM), Riddu Riddu, Hålogaland Teater, Filmfestivalen, Landsdelsmusikerne, Nordlysfestivalen og Tromsø Internasjonale filmfestival er noen eksempler. Vi vil også arbeide for at disse kulturinstitusjonene blir tilgjengelig for flere.
Å ta vare på tradisjoner og kjenne til sine egne røtter er viktig. Troms har en rik kystkultur,og samisk og kvensk kultur som vi må ta vare på. Denne arven må ivaretas bla. gjennom kulturminnevern og museer. Den samiske kulturrikdommen ønsker Troms Arbeiderparti skal gis vilkår for utvikling innen språk, kultur og næring.
De frivillige organisasjonene er ryggraden i kultur-Norge. Midler til foreninger og organisasjoner er nødvendig for å sikre den verdifulle aktiviteten som skjer i lokalmiljøene rundt omkring i vårt fylke. Troms Arbeiderparti vil innføre "Kulturmillionen" - som skal være midler til frivillig kultur innen foreninger, lag, arrangementer eller enkeltprosjekter.
Idretten er en viktig del av det frivillige kultur- og fritidstilbud. Troms Arbeiderparti vil gjennom prioritering av spillemidler til anlegg for bredde- og barneidretten legge grunnlag for at utøvere fra Troms fortsatt skal kunne hevde seg på nasjonalt og internasjonalt nivå.
Den kulturelle skolesekken skal sørge for mer kunst og kultur i skolen. Den kulturelle skolesekken skal legge til rette for at elever i grunnskolen lettere får tilgang til, gjør seg kjent med og får et aktivt og positivt forhold til kunst- og kulturuttrykk av alle slag. Troms Arbeiderparti vil arbeide for at alle barn i Troms fylke får ta del i den kulturelle skolesekken.
Tilgang til aktiviteter gir opplevelse av mestring og fellesskap for barn, unge og voksne. Offentlige bygg må i større utstrekning stilles til disposisjon for kulturarbeid, særlig i forbindelse med fritidstilbud til ungdom. Troms Arbeiderparti vil øke satsinga på fylkeskommunens handlingsprogram for barn og unge, og styrke bevilgningene til frivillige barne- og ungdomsorganisasjoner.
Troms Arbeiderparti vil arbeide for:
· Å etablere høyere kunstutdanning i Tromsø.
· At Ajá samisk senter fullføres
· En realisering av Vardobaiki - et samisk kultursenter for Sør-Troms og Nordre Nordland.
· En realisering av kvenkultursenteret som er planlagt i Nordreisa
Et samfunn rikt på kulturer
Fra gammelt av har russisk, samisk, kvensk og norsk kultur møttes i Nord-Norge, og nyere innvandring har ført flere kulturer til landsdelen. Derfor må kulturlivet gjenspeile det flerkulturelle samfunnet. Troms Arbeiderparti vil arbeide for å fremme toleranse og dempe kulturmotsetninger. Vi vil arbeide for at alle blir godt mottatt av et åpent samfunn der de kan få beholde sin kultur og sitt språk.
Troms Arbeiderparti vil arbeide for utvikling av handlingsplaner og tiltak som bidrar til at innvandrere som nye tromsværinger får sin naturlige plass i arbeids- og samfunnslivet. Troms Arbeiderparti vil styrke skolering og opplæring i norsk, og generell samfunnsopplysning sammen med formidling av norsk kultur.
Internasjonalisering og kulturutveksling
Troms Arbeiderparti vil styrke det kulturelle samarbeidet vi i dag har med folk og institusjoner i Nordvest-Russland. Vi vil også arbeide for at det etableres kulturutveksling med andre land i Europa. Møte med andre kulturer øker livskvaliteten for fylkets befolkning og gir oss impulser i dagliglivet.
MILJØ
Troms fylke skal ha det reneste miljøet i hele landet.
Vi har en enestående kyst,rik natur og ren luft i Troms. Men det er ikke en selvfølge at det alltid vil være slik. En bærekraftig ressursforvaltning og miljøpolitikk er avgjørende for at også våre etterkommere får ta del i den naturrikdom vi lever i.
For å sikre et bærekraftig samfunn er det nødvendig å redusere forbruket. I stedet for at økonomien baseres på målet om stadig høyere økonomisk vekst, må den være basert på overskuddet som det økologiske systemet gir.
Det grunnleggende målet for Troms Arbeiderparti er et bærekraftig samfunn. Vi har ansvar for å overlate jordkloden til framtidige generasjoner uten at ressursgrunnlaget er forringet.
Troms fylkeskommune må gå foran med et godt eksempel når det gjelder å bruke fornybare energiressurser og begrense bruk av ikke fornybare ressurser. Troms Arbeiderparti vil arbeide for at fylkeskommunen stimulerer til en miljøvennlig handtering av produksjon og avfall.
Føre var-prinsippet legges til grunn for beslutninger som har konsekvenser for miljøet. Troms Arbeiderparti vil derfor at hensynet til miljøet skal ligge til grunn i alt fylkeskommunalt arbeid. All politikkutforming, næringsutvikling og næringsvirksomhet må ivareta hensynet til en bærekraftig utvikling. Det som er økologisk uforsvarlig er heller ikke i lengden økonomisk forsvarlig. Vi vil at det skal dokumenteres at miljøhensyn er ivaretatt og at den særlig sårbare arktiske naturen vernes mot skadelige inngrep før tiltak iverksettes.
Miljøhensyn skal vektlegges i samferdselsutbygging, og kollektivtrafikken må styrkes. Det må satses på energisparing og bruk av alternativ energi som vindkraft. Troms Arbeiderparti vil arbeide for at fylkeskommunale bygg skal ha mest mulig miljøvennlig oppvarming. Positive miljøfaktorer må vektlegges ved tildeling av offentlige midler til næringslivet.
Miljøplanlegging
Troms Arbeiderparti skal arbeide for at tiltakene som er foreslått i Handlingsplan for klima og energi i Troms, blir gjennomført. Denne planen er basert på Agenda 21.
Det store offentlige og private forbruket i Norge utgjør en miljøutfordring. Troms Arbeiderpartis visjon er å dempe forbruksveksten i Troms, og gjøre Troms
Fylkeskommune til et eksempel på miljøtankegang. Fylkeskommunen er en stor bedrift med mange muligheter for nye miljøgevinster.
Det bør gjennomføres et prosjekt der man ser på hvordan fylkeskommunen kan bli miljøvennlig - et miljøfyrtårn i nasjonal sammenheng!
For å ivareta hensynet til lokaldemokratisk innflytelse på miljøforvaltningen og sterkere lokalt engasjement for det biologiske mangfoldet, mener Troms Arbeiderparti at miljøforvaltningen på regionalt nivå skal overføres fra Fylkesmannen til fylkeskommunen.
For å fremme miljøtenking i næringslivet og det private, vil Troms Arbeiderparti innføre en "Miljømillion" - midler til støtte for gode miljøprosjekter.
Energi
Troms Arbeiderparti vil at Troms skal bli landets beste fylkeskommune til å utnytte alternative energikilder og få ned forbruk av energi og forurensende varer.
Klimaplanen for Troms må følges opp med penger hvert år fra fylkeskommunen. Troms Arbeiderparti vil innføre støtte til de som ønsker å bruke tiltak som fjernvarme og lignende i boliger og nye bygg. Dette kan skje gjennom tilskudd eller rentefritt lån. Det er også viktig med en opptrapping av satsinga på ENØK og alternative energiformer i nye og eksisterende offentlige bygg.
Landsdelen har stor kompetanse innen vannkraftproduksjon og drift av linje- og kabelnett. I fremtiden er utfordringen å forbedre produksjonen på eksisterende vannkraft-anlegg. Troms AP vil ikke bygge ned flere av fylkets elver.
Troms Ap vil at fylkeskommunens skal bidra med kompetanse på energi, miljø og sikkerhet i forhold til Russland, ved å være en aktiv allianseskaper. Russlands kraftproduksjon og overføring preges av forurensing og høye energitap. Troms Arbeiderparti vil arbeide for at forskningsmiljøer i landsdelen kan bidra med kompetanse i forhold til energisektoren. Formålet skal være at Russland oppnår en høyere energiutnyttelse og mindre forurensing. Dette gir både miljøgevinster og bidrar til næringsutvikling.
Allemannsretten
Troms Arbeiderparti vil sikre alle muligheter til aktivt friluftsliv. Vi vil derfor verne om friluftsloven som sikre allmenn rett til fri ferdsel i utmarksområde, inkludert allmenn rett til jakt og fiske. Langs kysten må tilgangen til strandsonen sikres. De mest brukte områda må vernes mot for stor slitasje. Det er viktig for trivsel og rekreasjon at friluftsområder i byene blir sikret som friområde.
Olje/Gass
Barentshavet er et av de mest sårbare havområdene i verden. Muligheten for oljeutvinning utenfor kysten reiser problemstillinger knyttet til dette sårbare miljøet.
Helårlig olje- og gassvirksomhet i Barentshavet krever at føre var prinsippet må legges til grunn. Området er svært følsom i forhold til fiskeri og havbruk. Forhold til miljø, sikkerhet og beredskap må vektlegges sterkt. Oljeselskapene må stilles strenge krav. Krav om nullutslipp av forurensende stoffer må være en forutsetning for petroleumsaktivitet.
Løpende informasjon og kunnskapsutveksling mellom alle direkte og indirekte berørte parter må styrkes. Forum for dette må etableres.
Konflikt mellom olje/gass og fornybare ressurser og nærhet til sårbare kyst- og havområder krever økt innsats i å redusere usikkerhet og risiko ved enhver petroleumsvirksomhet.
Sterke miljøer har i dag nærmest enerett på forskning og kunnskap om olje. Disse holder ikke til i Troms og kjenner ikke de stedlige forhold. Gode miljødata er i denne sammenhengen grunnlaget for å forvalte samfunnets ressurser best mulig, men tilgjengelige miljødata er i dag ikke gode nok. Beredskapsmessig trengs det også regional kompetanse for handling i krisesituasjoner.
Snøhvitutbyggingen må utnyttes med stor satsing på forskning som kan gi en løsning på kravet om forurensingsfrie gasskraftverk. Troms Ap vil arbeide for at forskning rettes mot en løsning som gir denne landsdelen det første forurensingsfrie gasskraftverket i landet.
Troms Arbeiderparti vil arbeide for:
At det utvikles sterke FoU-senter i landsdelen med kompetanse innen olje/fisk/miljøområdet.
At det utvikles gode nok miljødata om den nord-norske kysten slik at fiskeri og oppdrettsnæringa, naturmiljøet og det biologiske mangfoldet ivaretas.
·
Kystberedskap
Ulykka med "John R." viste at den nordnorske kysten er sårbar for ulykker. Derfor må det satses sterkt på forebygging og kystberedskap.
Troms Ap vil jobbe aktivt for en samordning av den sivile og militære kystberedskapen. Vi vil arbeide for etableringa av en overvåkingssentral med døgnkontinuerlig drift.
Troms Arbeiderparti vil arbeide for:
· en økt satsing og samordning av kystberedskap slik at ulykker kan forhindres og eventuelle skader reduseres.
Fiskeri og Havbruk
Fiskeriressursene må høstes på en fornuftig og langsiktig måte, som sørger for å bevare de forskjellige fiskestammene, og det biologiske mangfoldet i havet. "Føre-var-prinsippet" må legges til grunn for fastsettelse av det totale ressursuttaket.
Troms Arbeiderparti vil derfor:
Arbeide for at kystflåten skal være ryggraden i norsk fiskerinæring.
At rettigheten til nasjonale fiskeressurser regionaliseres.
Innføre forbud mot bruk av aktive redskaper i torskens gyteområder
Arbeide for økt kontroll av norske og utenlandske fartøyers ressursuttak i norsk økonomisk sone.
At forskning på fiskeriressursene blir tildelt betydelig større midler, og at det internasjonale forskningssamarbeidet trappes opp
·
Barentsregionen
De store miljøproblemene på Kola er av våre største miljøpolitiske utfordringer. Et miljøteknisk samarbeid med de andre landene innenfor Barentssamarbeidet vil styrke miljøarbeidet i forhold til Russland. Troms Arbeiderparti vil være en pådriver for å finne løsninger på miljøproblemene på Kola- halvøya. Både innen energi, fiskeri, olje og gass kan kompetanse fra Troms og Nord-Norge utnyttes til beste for begge land.
Utviklingen i Russland tilsier at det vil være behov for mye kompetanse innen miljø og sikkerhet. Her har nord-norske miljøer stor erfaring som kan utnyttes. Troms Arbeiderparti vil derfor at fylkeskommunen aktivt bidrar til at disse miljøene får best mulig kontakt med russisk næringsliv og kompetansemiljøer.
Russland er i ferd med å bli verdens største gassprodusent. Dette skyldes blant annet de enorme gassfeltene i russisk område av Barentshavet. Utvinning av gass i dette sårbare arktiske området er forbundet med en sterk risiko for alvorlige miljøskader.
I tillegg utgjør også frakten av gassen en stor miljørisiko. Alternativet til å frakte gass i rør over store avstander til de viktigste forbruksområdene, er at gassen fraktes i flytende form på store LNG-skip (gass nedkjølt til flytende konsistens). Troms Arbeiderparti mener derfor at den spesielle kompetansen utbygginga av Snøhvitfeltet gir, må tilbys til Russland. Vi mener også at et samarbeid om sikkerheten rundt gassutvinning i nordområdene, bør prioriteres i Barentssamarbeidet.
LIVSKRAFTIGE NÆRINGER I TROMS
I Troms har vi alle muligheter til ei sterk verdiskapning.
Et sterkt og velfungerende næringsliv er fundamentet og grunnlaget for bosetting og sysselsetting i Troms. Basisnæringene fiskeri, oppdrett, og jordbruk gir et betydelig bosettingsgrunnlag. Energisektoren som omfatter vannkraft, vindkraft, søppelforbrenning og olje- og gass, har et stort vekstpotensial i landsdelen.
Nord-Norge er et stadig mer ettertraktet turistmål. Dette, sammen med gode forskningsmiljøer, viser at fylket og landsdelen har et stort potensiale for verdiskapning.
Troms Arbeiderparti ønsker å styrke det fylkeskommunale næringsarbeidet med å gå aktivt inn å støtte virksomheter som vil gi en positiv utvikling til landsdelen.
Troms Arbeiderparti vil arbeide for :
· Å styrke de fylkeskommunale næringsfondene, slik at fylkeskommunen kan være en reell samarbeidspartner for næringslivet. Fondene skal kunne brukes til risikolån, og skal initiere nyskaping, forskning og utvikling.
Statens nærings- og distriktsutviklingsfond (SND) må igjen bli et politisk styrt verktøy til bevisst satsing i bærekraftige etableringer i Norge. Det innebærer risikovillighet på tilskudd- og låneportefølje, samt tettere offentlig oppfølging for å hjelpe etablerere i vanskelige faser.
SND må tilføres penger slik at nivået som var før 2002 opprettholdes som et minimum
At det gis økte midler til fylkeskommunale og kommunale næringsfond
Fylkeskommunen skal være en aktiv eier i de selskap vi har styringsrett i. Det betyr at vi vil utvikle selskaper som Troms Kraft og TFDS til å bli enda større næringslokomotiv i landsdelen.
At det opprettes fem regionale næringsfond i Norge, finansiert av Oljefondet, som hver har en kapital på minst 50 milliarder kroner.
·
Fiskerinæringen
Fiskeriene og havbruksnæringa vil i all framtid spille en avgjørende rolle for næringsvirksomheten langs kysten, og fiskeressursene må forvaltes og fordeles på en måte som ivaretar dette. Rettigheter som knyttes opp mot kystsamfunn i hele landsdelen, må forvaltes i samarbeid med utøvere for å sikre en bærekraftig høsting.
Fiskeriene danner også grunnlaget for sysselsetting i svært mange andre næringer.
De deler av fiskeflåten som bidrar med råstoff til sysselsetting i kystområdene må prioriteres.
Troms Arbeiderparti vil arbeide for:
Kystflåten må styrkes på bekostning av havgående fabrikkflåte for jevnere leveranser langs kysten, og slik være ryggraden i norsk fiskerinæring.
At rettigheten til nasjonale fiskeressurser regionaliseres og at forvaltningen av disse i langt større grad skjer i regionene / fylkene .
En rettferdig fordeling av kvoter må sikres slik at lokalsamfunnene langs kysten knyttes opp mot denne rettigheten for å sikre grunnlaget for bosetting
At den framtidige kvotefordelingen og finansieringen skal bidra til å opprettholde en differensiert flåtestruktur, der også de mindre båtene utgjør et viktig element.
Nei til privatisering av rettigheter som tilhører fellesskapet for å unngå de sentraliserende bosettingskonsekvenser som Island har erfart
Arbeide for at flere fjorder blir fredet for bruk av aktive redskaper
Kvoteuttak som sikrer jevne leveranser til markedene
Alle utøvere i regionene som oppfyller generelle kriterier har rett til å delta i fisket
Det må arbeides for et omsetningssystem som favoriserer utnyttelsen av hele fisken.
Å sikre muligheten til å fiske i kombinasjon med annen næring
Regionale havbruksplaner tilpasset miljø og regional utvikling skal danne grunnlaget for konsesjonspolitikken
Konsesjonsbetingelsene må utformes slik at bruk av kystens land- og sjøarealer kommer regionen / lokalsamfunnene til gode
Havbruksnæringens markedstilgang må forbedres, slik at videreforedling kan finne sted langs kysten
Bevilgning til vedlikehold og utbygging av fiskerihavner må styrkes betydelig
Forskning
Troms Arbeiderparti vil arbeide for at forsknings- og utviklingsmiljøet i landsdelen med kompetanse innen olje-/fisk-/miljøområdet utvikles til det nasjonale og internasjonale senter det har potensial til å være. Likeledes at det utvikles gode nok miljødata i forhold til nordnorsk kyst slik at fiskeri- og oppdrettsnæring, naturmiljøet og det biologiske mangfoldet ivaretas. Det er også viktig å prioritere forskning på biprodukter fra olje-/ gassproduksjon som kan brukes til fornybare næringer, som spillvarme, rimelig energi og felles infrastruktur.
I dag får Nord-Norge tildelt om lag halvparten av landsgjennomsnittet når det gjelder midler til forskning. Landsdelen har et av verdens største marine forskningsmiljø, og sektoren har et stort vekstpotensiale. Troms Arbeiderparti vil derfor at det skal opprettes et eget Nord-norsk Forskningsråd hvor kapitalbasen bygges opp til anslagsvis fem milliarder kroner. Også vilkår for forskning, utvikling og nyskapning av næringsliv må forbedres.
Turisme
Nord-Norge har et reiseliv som totalt sysselsetter 12.000 personer. Dette tilsvarer en tiendedel av alle sysselsatte i landsdelen. Omsetningen pr år er på 12 milliarder kr, og vekstpotensialet er stort. Bransjen preges imidlertid av lav lønnsomhet fordelt på svært mange små enheter. Derfor er det en offentlig oppgave å tenke helhetlig og se landsdelen samlet når tilrettelagte strategier skal lages.
Troms Arbeiderparti vil arbeide for :
At det bygge helhetlige regionale/ nasjonale konsept for "reiseruter" og markedsføring av disse. Bl. a. en nasjonal turistvei via Senja.
At det utvikles tilbud med knytning til kysten som opplevelse.
At kompetansen økes om turisme, både når det gjelder produkter, muligheter, turister og marked.
·
Landbruk og økologisk landbruk
Mulighetene for å drive et aktivt landbruk er til stede i alle deler av landet, og det må være et viktig offentlig ansvar å medvirke til at landbruksnæringa kan opprettholdes og utvikles. Vi trenger landbruket for å sikre produksjon av trygg mat, sikre matvareberedskapen og for å sikre bosettingen. Troms Arbeiderparti mener at det må settes inn tiltak for å bedre lønnsomheten i landbruket, slik at næringa kan sikres rekruttering og en framtidsrettet utvikling i alle deler av landet. Tilgangen til lånemidler for småbruk drevet i kombinasjon med annen næring, må bedres.
Rent og ekte, er produkter som selger. Landsdelen har lysforhold, temperatur og øvrige vekstforhold som er ergnet for småskala nisjeproduksjon av spesielt økologisk dyrkete produkter. Troms Arbeiderparti ser viktigheten av og vil arbeide for at det blir tilrettelagt for etableringer innenfor småskala nisjeproduksjon, for eksempel, gårdsmeieri, gårdsturisme og økologiske jordbruksprodukter. .
Troms Arbeiderparti vil arbeide for:
· At fylkeskommunen igjen får råderett over bygdeutviklingsmidlene (BU-midlene).
· At tilskuddsordningen til skogskultur og transport i forbindelse med skogsvirke opprettholdes på dagens nivå
· Å beholde melkekvotene som omsettes, i landsdelen.
· Å få til en langt bedre rovdyrforvaltning enn idag
Forsvaret
Forsvaret har lenge hatt en betydelig nasjonal og internasjonal virksomhet i Troms. Det sivile samfunn har lagt forholdene til rette for forsvarets aktiviteter, og har på denne måten vært en viktig bidragsyter og ressurs til Norges nasjonale og internasjonale oppgaver.
Dagens forsvarsstruktur sikrer betydelig aktivitet i vårt område. Imidlertid er det viktig å arbeide for at det også i framtida skal være tung forsvarsaktivitet i Troms. Opprettholdelse av dagens struktur og miljø må sikres. Det er også viktig å arbeide for at nødvendige kompetansemiljøer legges til Troms.
Troms Arbeiderparti vil arbeide for :
· At fylkeskommunen spiller en aktiv rolle for forsvarets tilstedeværelse i nord
· At alle forsvarsgrener er sterkt tilstede i landsdelen
· Etableringer av forsvarets skole og kompetansemiljøer i Troms, herunder alliert vinterskole
· Etablering av maritim beredskaps- og vedlikeholdsbase i Harstad
Datakommunikasjon og bredbånd
Mange bedrifter kan utvikles uten hensyn til hvor i landet adressen er, hvis man sikrer samme data- og Internett tilgang som byene har. Dette kan være viktige bidrag i bevaring av distriktsbosetting, og en spredning av næringsspekteret i mange næringsfattige områder. Troms Arbeiderparti mener derfor at det er et offentlig ansvar å få bygd ut bredbåndnettet i landsdelen. Troms Arbeiderparti mener at Troms fylkeskommune må fortsette sin aktive rolle i denne prosessen. Dette er avgjørende for sikring og utvikling av mange nye arbeidsplasser i distriktene.
Industri
Troms er rikt på naturressurser , og har fra gammelt av hatt en omfattende industri som foredlet dette råstoffet . Råstoffene er fortsatt tilstede, og har i de seinere år fått betydelige tilskudd av nye råstoffer. Tidligere var fisk og fangst grunnlaget for ressursene fra havet som ble videreforedlet i industrien. Havbruksnæringen har gitt kysten nye muligheter, med ferske produkter som kan gi helårlige arbeidsplasser i industrien. I tillegg har biprodukter i marin biokjemisk sammenheng gitt muligheter for ny kompetansekrevende industri.
Nord-Norge har enorme muligheter i Barentshavet for petroleumsvirksomhet. Ringvirkninger av leite- og produksjonsaktiviteten har gitt landsdelen, fylket og industrien nye bein å stå på. Den nordligste landsdel står på terskelen til et energieventyr med et enormt potensiale for nye industriarbeidsplasser.
Det vil i all framtid være behov for en industri som produserer og vedlikeholder alt av utstyr for næringsvirksomhet, ikke minst båter og annet utstyr for fiskeri og havbruk.
Troms arbeiderparti vil derfor arbeide for ;
· At industriarbeidsplassene i tradisjonell skipsverfts- og mekanisk industri opprettholdes,
· At en stadig større andel av ferskt råstoff fra fiskeri og havbruk foredles i en moderne fiskeindustri på land,
· At nye industriarbeidsplasser knyttet til det energieventyr Nord-Norge står på terskelen til kan etableres,
· At tradisjonell og ny industri innenfor utnytting av naturressurser fra bergverk, fra skogen og fra jordbruket skal utgjøre stabile og gode arbeidsplasser i Troms.
UTDANNING
Troms skal ha de mest kreative, attraktive og beste videregående skolene i landet
Troms Arbeiderparti mener fellesskolen er en av de viktigste bærebjelkene i velferdssamfunnet. I et samfunn hvor utdanning betyr stadig mer, er skolen vårt viktigste redskap for å skape mer rettferdighet. Arbeiderpartiet ser på utdanning som det offentliges oppgave. Kun fellesskolen er en garantist for at vi når målet om lik rett til utdanning. Private skoler omfatter ofte kun egne ungdomsgrupper, eller er rene kommersielle skoler. Troms Arbeiderparti vil arbeide mot ensrettede privatskoler som truer fellesskolen, samt mot et skolesystem preget av A- og B-skoler. Gjennom å forbedre og utvikle fellesskolen, og utnytte de muligheter som er til stede, fjerner man grunnlaget for smale private skoler.
Alle mellom 16 og 19 år har lovfestet rett til videregående opplæring. Gjennom kompetansereformen har voksne uten videregående opplæring fra før, nå en rett til dette. Antall lærlinger har også økt. Samtidig ser vi at bosettingsmønsteret endrer seg. Noen områder har problemer med lavt elevgrunnlag, mens andre, og da spesielt byene, har underdekning.
Troms Arbeiderparti vil arbeide for et fortsatt desentralisert skolesystem i Troms. Vi vil blant annet arbeide for at nye og attraktive linjer blir plassert i distriktsskolene. Samtidig må vi sørge for at skolen blir i stand til å ta imot den økende elevmassen i årene som kommer. Vi vil derfor bygge en ny videregående skole i Tromsø.
Troms Arbeiderparti ønsker også å arbeide for at elever i den videregående skolen som kommer fra kommuner uten et slikt skoletilbud, skal få tilbud om å følge nettbasert undervisning på hjemplassen.
Troms Arbeiderparti mener at fylkeskommunen bør, i samarbeid med partene i næringslivet, gjennomføre en kartleggingskampanje for å få en oversikt over næringslivets og offentlig sektors kompetansebehov i framtiden. Dette for å kunne tilpasse utdanningskapasiteten både innenfor videregående og høyere utdanning i Troms. Vi mener også at fylkeskommunen bør utarbeide en arbeidsmarkedskatalog til utflyttet ungdom.
Troms Arbeiderparti vil:
Bevare det desentraliserte skoletilbudet i Troms, og legge til rette for at nye, attraktive linjer blir lagt til distriktsskoler
Arbeide mot private skoler
Bygge ny videregående skole i Tromsø
Kartlegge næringslivets og det offentliges kompetansebehov i fremtiden
Videreføre ordningen med gratis skolebøker i videregående skole inntil den gjeninnføres av staten
·
Kvalitetsmillionen
Vi vil at skolene i Troms skal være landets mest vitale og nytenkende skoler. Den pedagogiske og teknologiske utviklingen går stadig fortere. Vi mener at mye kan gjøres for å gjøre skolehverdagen bedre både for elever og ansatte. Troms Arbeiderparti vil jobbe for at Troms blir prøvefylke når sentrale forsøksprosjekter settes i gang. Vi mener også at skolene bør få større frihet til å organisere skolehverdagen ut i fra lokale forutsetninger, pedagogikk og administrasjon.
Derfor vil Troms Arbeiderparti at det skal bevilges en egen "Kvalitetsmillion", hvor Troms-skoler som har kreative og gode forslag til å gjøre ting på nye måter, kan få hjelp til finansiering.
Videreutdanningsmillionen
Det er en forutsetning for å høyne kvaliteten på undervisningen, at lærerne får nødvendig etterutdanning. I tillegg til at den rent faglige kompetansen heves, vil videreutdanning også kunne fungere som motivasjonsfaktor for mange lærere, spesielt de som har vært lenge i yrket. Derfor vil Troms Arbeiderparti innføre en "Videreutdanningsmillion" som lærere som ønsker etterutdanning kan søke om midler fra.
Elevmakt
Den videregående skolen er den viktigste arbeidsplassen for ca. 6000 elever i Troms. Derfor er det viktig at elevene blir hørt når beslutninger angående skolen skal fattes, enten det er på nasjonalt eller fylkeskommunalt nivå, eller det er på den enkelte skole.
I 2001 ble det opprettet en egen internettside hvor alle elevene i den videregående skole får si sin mening om hvordan de ønsker at skolen skal være. Troms Arbeiderparti vil gjøre det obligatorisk for Troms-skolene å la elevene evaluere skolemiljøet hvert skoleår, ved bl. a. å benytte Internett.
Troms Arbeiderparti mener også at elevene har en selvsagt rett til å få sagt sin mening når viktige saker som angår elevene skal behandles av de ulike skolene eller politikerne. Derfor vil vi innføre uravstemninger for elevene når slike saker er på dagsordenen.
For at elevrådene på best mulig måte skal kunne utføre sin funksjon må de ha midler. Derfor vil Troms Arbeiderparti innføre et minstebeløp til elevrådene i de videregående skolene. Vi vil også innføre fylkeskommunale retningslinjer for elevrådsarbeidet, for å sikre elevrådenes arbeidsforhold og innflytelse.
Troms Arbeiderparti vil arbeide for:
Å innføre uravstemninger for elevene når viktige saker som angår dem skal behandles
Et minstebeløp til elevrådene i Troms
At det innføres retningslinjer for elevrådsarbeid
·
Elev- og lærlingeombud
Troms Arbeiderparti ønsker å opprette et eget elev- og lærlingeombud i Troms. Vi ønsker at elevombudet skal fungere som en brobygger mellom elever/lærlinger og den enkelte skole/bedrift og politikere. I tillegg skal ombudet arbeide for at elevene/lærlingene får større innflytelse på sin egen opplæringssituasjon. Elevombudet bør i stor grad arbeide sammen med elevrådene på skolene, bl.a. med elevrådsopplæring. Elevombudet bør også kunne tilby andre kurs og foredrag, også til lærere og andre skoleansatte.
Ombudet bør delta i råd og utvalg i fylkeskommunen, for å ivareta elevenes interesser. I tillegg bør ombudet samarbeide med Elevorganisasjonen.
Troms Arbeiderparti vil arbeide for:
At det opprettes et elev- og lærlingeombud i Troms
·
Elevvelferd
Troms Arbeiderparti vil gjennomføre et prosjekt der fylkeskommunen og utvalgte kommuner går sammen om å utvikle en bedre skolehelsetjeneste på den videregående skolen. Vi vil styrke dagens ordning med at en fagkyndig person, for eksempel helsesøster, skal være tilgjengelig i hver videregående skole. Vi vil også innføre tiltak som kan være med på å forebygge rusproblemer og psykiske lidelser blant ungdom.
Troms Arbeiderparti mener det er viktig at alle elever som ønsker det skal ha mulighet til å fullføre videregående skole. Derfor vil fylkeskommunen gi støtte til barnehageplass for elever som blir foreldre, om de ønsker å fullføre skolegangen. Fylkeskommunen skal også være behjelpelig med å finne bolig for elever som blir foreldre i løpet av studietida.
Troms Arbeiderparti vil ha en styrking av fylkeskommunens ansvar overfor borteboende elever i den videregående skolen. Dette bør gjøres i samarbeid med vertskommunene ved å få bedre hybelsituasjon og levekår for de som går i videregående opplæring. Boligmarkedet er i dag svært stramt og på det private leiemarkedet er prisene høye.
Troms Arbeiderparti vil derfor arbeide for at det blir oppført hybelhus i Harstad og Tromsø med billige utleiehybler for borteboende elever.
Krf/Høyre-regjeringa har fjernet den statlige ordningen med gratis skolebøker og annet nødvendig skolemateriell som Stoltenberg-regjeringa startet opp. Troms Arbeiderparti vil arbeide for at ordningen skal gjeninnføres.
Troms Arbeiderparti mener elevenes rett til et godt fysisk og psykososialt arbeidsmiljø er like selvsagt som alle andre arbeidstakeres, og vil være med på å kreve fortgang i utarbeidelsen av en egen arbeidsmiljølov for elever.
Troms Arbeiderparti vil arbeide for:
At skolehelsetjenesten styrkes og at alle elever sikres tilgang til fagkyndig helsepersonell på skolene
At det bygges hybelhus for elever ved de videregående skolene i Tromsø
En årlig evaluering av arbeidsmiljøet i Troms-skolene
·
IKT
Informasjon- og Kommunikasjonsteknologi (IKT) blir en stadig viktigere del av hverdagen for folk flest, enten på jobb, skole eller hjemme. Likevel har ikke alle lik tilgang til denne fremtidsrettede teknologien/næringen. Troms Arbeiderparti mener det er svært viktig at alle elever skal ha de samme utviklingsmulighetene også innenfor IKT, uavhengig av foreldrenes inntekt.
Troms Arbeiderparti vil arbeide for:
· at alle elever i den videregående skolen i Troms skal få tilgang til IT-utstyr og Internett, og e-postadresser på skolen
· Egne områder for elevene på skolens nettverk hvor de kan lagre skolearbeid
· Skolebibliotek/medierom med internettilgang hele tiden
Lærlinger
Troms Arbeiderparti mener at lærlingene, siden de er i en utdanningssituasjon, fortsatt bør ha rett til de samme godene som skoleelever ha.
Dette gjelder for eksempel rabatt på reiser, skolehelsetjenesten etc. Lærlinger bør ha de samme rettigheter uavhengig om de er over eller under 19 år.
Fylkeskommunen må være sitt ansvar bevisst for at alle lærlinger skal ha tilbud om lærlingplass. Da må vi også stille krav ved fylkeskommunens anbudsrunder om at vare- og tjenesteleverandører må ha lærlinger.
Fylkeskommunen bør i samarbeid med partene i arbeidslivet gjennomføre en informasjons og rekrutteringskampanje for å øke antallet godkjente lærebedrifter og antallet lærlingplasser.
Troms Arbeiderparti vil at:
fylkeskommunen skal tilby minst en lærlingplass pr 1000 innbygger.
Oppfølgingstjenesten
Oppfølgingstjenesten må forbedres gjennom samarbeid med arbeidskontor og sosialkontor, slik at elevene som faller utenfor det ordinære skoletilbudet får hjelp.
Ikke alle elever finner seg til rette i den videregående skolen. For å hindre at de som faller ut av skolen skal havne i arbeidsløshet, er det viktig at fylkeskommunen kan tilby dem yrkesrettede arbeidsmarkedstiltak som gir studiekompetanse, med muligheter for å ta eksamen senere. På denne måten blir arbeidserfaringen en del av en læringsprosess.
Ungdom og demokrati
Ungdomsgruppen er en gruppe som har vanskelig for å nå fram med sine krav.
Troms Arbeiderparti ønsker å gjennomføre ungdommens maktutredning i Troms. Dette for å få oversikt over hvilke typer ungdom som har innflytelse, hvilke kanaler ungdom vil benytte seg av for å påvirke det regionale og lokale demokratiet, på hvilke måter ungdom reelt sett har innflytelse og hvordan det kan forbedres.
Ungplan.net er et nettside hvor ungdom kan stille spørsmål eller komme med forslag og tilbakemeldinger til fylkestingspolitikerne.
Mange gode forslag tas opp her og våre fylkestingspolitikere vil aktivt benytte seg av denne tjenesten, som vi selvsagt ønsker å videreføre.
Troms Arbeiderparti vil også innføre fora hvor ungdommer kan ha direkte kommunikasjon med fylkestinget, som for eksempel ungdommens spørretime.
Troms Arbeiderparti vil:
Gjennomføre ungdommens maktutredning i Troms
Aktivt benytte oss av ungplan.net for kontinuerlige tilbakemeldinger fra ungdom i Troms
·
SAMFERDSEL - LIVSNERVEN I TROMS
En tryggere vei for alle.
Troms Arbeiderparti vil ha samferdselsløsninger som sikrer miljø, framkommelighet, bosetting, velferd og verdiskaping. Hensynet til sikkerhet skal være sentralt i alt vi gjør. Skoleelever har krav på en trygg skolevei, og folk som ferdes langs rasutsatte områder har krav på å gjøre det i sikkerhet.
Hovedutfordringene i fylkestingsperioden blir å sørge for at stamvegene får en tilfredstillende standard, og at fylkesvegene rustes opp og får fast dekke for å møte transportbehovene befolkning og næringsliv har. Gode og sikre helårsveier er avgjørende for å sikre levedyktige lokalsamfunn og verdiskapning i distriktene. For å sikre tilgjengeligheten er det også viktig å utvide fergenes åpningstider, særlig i helgene. En større andel av de nasjonale investeringsmidlene må tilføres Troms.
Troms Arbeiderparti krever også at fraktutjevningstilskuddet til drivstoff igjen innføres, for å sikre like rammebetingelser for næringslivet her som sørpå.
Gode og sikre helårsveier
Gode og sikre helårsveier er en forutsetning for bosetting og næringsutvikling i distriktene. Troms Arbeiderparti vil at veginvesteringene først og fremst skal gå til å oppruste og vedlikeholde allerede eksisterende veinett. I Troms er det omlag 1800 km fylkesveier. Av dette utgjør grusveiene omlag 500 km. I tillegg har vi en rekke rasutsatte områder som ikke er tilstrekkelig sikret. Statens Vegvesen i Troms har regnet ut at det vil være behov for 1,5 mrd. kroner til rassikring i fylket. Dette viser at vi ikke kan klare å rassikre alle farlige områder uten overføringer fra staten.
I dag reduseres åpningstidene på mange fergestrekninger i fylket, i helgene. Dette fører til at befolkningen på mange øyer er isolert store deler av døgnet. Troms Arbeiderparti går derfor inn for utvidet åpningstid på fergestrekningene der dette er aktuelt.
Troms Arbeiderparti går inn for en rask realisering av fastlandsforbindelser til de områder i fylket hvor innsparte fergesubsidier, kostnader til nye fergeleier, innsparte kommunale utgifter og bompenger m.v., i et "spleiselag" kan finansiere slike forbindelser
Troms Arbeiderparti vil arbeide for:
Opprusting og utbygging av fylkesveier blir forsert der dette er nødvendig for næringsliv og bosettingsgrunnlag.
Utbygging av gang- og sykkelveier
Økt satsning på rassikring. Troms Arbeiderparti krever statlige midler til å sikre rasutsatte veistrekninger i Troms fylke
Utkantkommunene sikres bedre kommunikasjonstilbud mellom kommunesenter og regionsenter, slik at innbyggerne får utført nødvendige tjenester og service, og gis større valgmuligheter i et utvidet arbeidsmarked
At tunneler skal sikres bedre gjennom belysning, sikring, ettersyn og tilstrekkelig med nødutstyr. I tillegg må alle tunneler utstyres med radio- og telefonsamband
Troms fylke blir styrket med vedlikeholdsmidler på fylkesveiene og sikring av ressurser til nybygg og vedlikehold både når det gjelder maskiner og personell
· · Utvidet åpningstid på fergestrekninger for å hindre isolering av lokalsamfunn
· rask realisering av fastlandsforbindelser der disse kan finansieres gjennom innsparte midler og eventuelle ved hjelp av bompenger".
· Bedring i skattereglene for pendlere slik at befolkningen i distriktene kan gis større valgmuligheter i et utvidet arbeidsmarked.
Troms Arbeiderparti ser positivt på en ordning med bruker-finansiert veiutbygging for å forsere viktige veiprosjekter i regionen.
Trolig vil Stortinget i løpet av fylkestingsperioden 2003 - 2007 innføre en todeling av ansvaret for veiene, mellom staten og kommunene. Troms Arbeiderparti krever at staten tar ansvar for at alle veier som skal omklassifiseres til kommunale veier, skal ha akseptabelt nivå med hensyn til bæreevne og fast dekke, slik at ikke allerede kronefattige kommuner skal få en ekstra byrde med å også ruste opp og vedlikeholde dårlige veier som tidligere var fylkesveier.
Vi vil også jobbe for midler til veivedlikehold for riks- og kommunale veier, dersom foreslaget om et to-nivå system blir vedtatt.
Sikker skolevei
Troms Arbeiderparti vil sikre alle barn og ungdommer rett til en trygg skolevei langs våre fylkesveier. Det har de siste årene vært bygd en del gang- og sykkelstier og fortau som trafikksikring til skolebarn. Flere er under planlegging, men det skorter på trafikksikkerhetsmidler til fylket. I dag får vi bare penger til bygging av 1,5 kilometer med gangvei, sykkelsti eller fortau av staten i året. Våre barn er mer verdt enn dette.
Troms Arbeiderparti vil arbeide for:
· Staten overfører mer penger til trafikksikring av farlige skoleveier
· Sikring av fylkesveier der skoleunger ferdes skal forseres
· Grensen for gratis skoleskyss senkes til 2,0 km mot i dag 4,0 km for alle barn i barneskolen
Kollektivtransport
Det er først og fremst i byene og tettstedene, og som kommunikasjonsmiddel mellom regionene, kollektivtrafikken er sentral. Troms Arbeiderparti vil gjøre det mer attraktivt å kjøre kollektivt, både i byene og i distriktene, gjennom å øke tilgjengeligheten, få hyppigere avganger, og raskere fremkommelighet og lavere priser, særlig for unge. Vår målsetting er at kollektivnettet i Tromsø, og Harstad innen 10 år bygges ut i en slik grad at det reelt sett kan konkurrere med privat bilen, og at det styrkes på Finnsnes.
I den sammenhengen vil vi se på nye måter å organisere busstrafikken på. Et alternativ kan være muligheter for parkering utenfor bysonene, med rask transport med kollektivmidler inn til sentrum.
Troms Arbeiderparti vil arbeide for:
· Gratis eller sterkt reduserte priser på enkelte bussruter for å få ned bilbruk og rushtidspresset i enkelte områder
· At voksenbillettens aldergrense heves fra dagens 16 år til 18 år
· At ungdoms- og studentmoderasjon skal gi billettpris som ikke er høyere enn barnebillett
· Tilpasning og samordning av de offentlige rutetilbudene for å sikre bedre korrespondanse og gjennomgående kommunikasjonstilbud
Troms Arbeiderparti går imot salg av fylkeskommunale andeler i selskaper som har betydning for kollektivtilbudet i Troms fylke.
Sjøtransport
Troms Arbeiderparti støtter de nasjonale målsetningene i nasjonal transportplan , om å overføre trafikk og gods fra veg til sjø. Dette er ikke minst viktig i et miljøperspektiv. Havnesektoren må ut fra denne målsettingen derfor ha en tilfredstillende standard.
Troms Arbeiderparti vil arbeide for :
· At regionhavnene skal styrkes
· Trafikkterminaler og styrking av disse knutepunktene spesielt for næringslivet, er viktig
· Også hurtigbåtanløp og fiskerihavner i resten av fylket må styrkes og eventuelt utvides dersom behovene er tilstede
· Rutefrekvensen for ferger og hurtigbåter må bedres
Bevar Hurtigruten
Troms Arbeiderparti vil kjempe for å beholde Hurtigruten, som institusjon, slik den er i dag.
Hurtigruta har stor betydning for reiseliv og turisme i regionen, og som kommunikasjon for folk og gods langs kysten. Troms Arbeiderparti vil ikke akseptere at ensidige lønnsomhetsbetraktninger legges til grunn for planlegging av seilingsmønsteret for hurtigruta. Troms Arbeiderparti vil ikke akseptere en oppstykking av seilingsmønsteret mellom Bergen og Kirkenes, men heller se på mulighetene for å utvide tilbudet.
Troms Arbeiderparti mener at statlige bevilgninger til Hurtigruten bør sees i sammenheng med støtten jernbanen får fra staten.
Hurtigruten's nåværende tjenestetilbud må beholdes uendret også etter 2004, da dette er av stor betydning for bosetting og næringslivet langs seilingsleden.
Flytilbudene
Troms Arbeiderparti vil styrke flyplassene som naturlige samferdselsknutepunkt i Troms. Innbyggerne i Troms er avhengig av sikre, raske og rimelige alternativer til reiser nord - sør i Norge. I tillegg er det også viktig å styrke tilbudene innad i vår landsdel.
Flyselskapene ser ensidig på økonomien og dette medfører nedtrapping av ruter som de ikke finner lønnsom. Her står spesielt regionale ruter i faresonen. Troms AP vil derfor arbeide for at staten skal kjøpe tjeneste også mellom stamflyplasser for å kunne oppnå et godt regionalt flyrutetilbud. (FOT rute systemet).
Troms AP vil arbeide for å styrke Harstad/Narvik Lufthavn - Evenes, Bardufoss Lufthavn og Sørkjosen Lufthavn. Tromsø Lufthavn og Harstad/Narvik Lufthavn-Evenes må utvikles som regionale , nasjonale og internasjonale knutepunkter
Det er meget viktig å få utviklet et knutepunkt for flyfrakt i Nord Norge bla for frakt av fisk til oversjøiske markeder. Av de nordnorske lufthavner er det bare Harstad/Narvik Lufthavn- Evenes som tilfredsstiller kravene. Troms AP støtter derfor arbeidet for utvikle Harstad/Narvik Lufthavn-Evenes til en ledende fraktflyplass for Nordkalotten.
Jernbane
Troms Arbeiderparti støtter videreføring av jernbane til Tromsø, og jernbane gjennom Sørdalen til Sverige. Vi mener jernbanen er et godt miljøalternativ til transport av gods og varer i tillegg til persontransporten.
BYENE I TROMS
Kraftsentra for folk.
I Troms fylke har Tromsø hatt en sterk tilflytting over mange år. Samtidig har kommunesektoren blitt pålagt nye ressurskrevende oppgaver. Når kommunene i stor grad har hatt problemer med å opprettholde et tilstrekkelig tjenestetilbud, så har dette gjort et enda større utslag for Tromsø . Problemer med å bygge nok skoler i forhold til befolkningsveksten er et tydelig eksempel på kombinasjonen flyttestrøm og trang kommuneøkonomi. Det er derfor viktig å igangsette distriktspolitiske tiltak som kan redusere flyttestrømmen fra distriktskommunene. På samme måte som det er viktig at fylket har spredt bosetting og mangfold i kultur og næring, er distriktene avhengig av velfungerende regionssentra og byer. I 1998 bodde over 60 % av fylkets innbyggere i de tre byene i Troms ; Tromsø, Harstad og Finnsnes .
Troms Arbeiderparti mener byene har særlige problemer, og at Tromsø har spesielle storbyproblemer. Fylkeskommunen har et særlig ansvar for å følge opp dette Fylkeskommunen må være et talerør overfor sentrale myndigheter for å belyse utfordringene byene har. Troms Arbeiderparti vil at samarbeidet med byene må formaliseres.
Spesialtjenester og kompetanse finnes ofte bare i byene. Det er viktig for Troms å utvikle denne kompetansen.
Troms Arbeiderparti vil prioritere følgende områder der fylkeskommunen må samarbeide tett med byene og staten:
Rus og psykiatri
Det er ofte større rus-og voldsproblemer i byene og de største tettstedene selv om nyere undersøkelser viser at skillet mellom by og land er i ferd med å forsvinne. Tilgangen på dop og ulovlig omsetning av alkohol synes dessverre nå å foregå over hele fylket. Som en konsekvens av de voksnes rusmisbruk øker også behovet for barnevernstjenester. Troms Arbeiderparti mener staten bør ta det økonomiske ansvaret for både psykiatri, rusomsorg og barnevern, slik at det kan gis et mest mulig helhetlig tilbud i alle aldersgrupper, innenfor psykiatri, rusomsorg og somatikk.
Til nå har kommuner og fylker ulikt ansvar innen barnevern. Med staten som ivaretaker av fosterhjemstilbudet, institusjonsdelen og psykiatri for barn og unge, må det være et krav at kommuneøkonomi ikke begrenser tiltaksevnen i det øvrige hjelpeapparat. Foreldre og barn må kunne gis et helhetlig tilbud om hjelp der det er forsvarlig, og staten må være den førende instans med et overordnet ansvar for samordning og oppfølging mot kommunen. Dette samordningsprinsippet må lovfestes i Barnevernloven som en rettighet for alle barn og voksne som berøres.
For å styrke hjelpetiltak i nærmiljøet slik at institusjonsplassering av barn og unge reduseres, må det også formaliseres sterkere samarbeid med den såkalte 3'dje sektor ; frivillige organisasjoner. Alle som kan bidra til positiv nettverksbygging i nærmiljøet må oppmuntres til å gi i et samarbeid som inkluderer alle mennesker i et samfunn.
Troms Arbeiderparti vil arbeide for:
· Å styrke tilbudene ved Rustiltakene for Troms i Tromsø og Sigma Nord.
· Etablering av etterverntiltak som et samarbeidsprosjekt mellom private, frivillige og offentlige instanser
· At det gis mer informasjon og undervisning på de videregående skolene om faren omkring rusmidler, spesielt nye rusmidler som er kommet på "markedet". Det er også viktig å målrette informasjonen til miljøer som kan ha større farepotensial enn andre.
Fylket må ta ansvar for å etablere et alternativ som favner barnefamilier med rusrelaterte problemer. Brinkveien i Tromsø kan bli et slikt Barnehjem og Familiesenter for hele fylket.
Krisesentrene for kvinner og Incestsenteret ivaretar et hjelpe- og støttebehov som helt klart må anses å være et offentlig ansvar. Fylkeskommunen må bidra til en tilstrekkelig drift på disse enhetene som i dag holdes i gang med stor frivillig innsats.
·
Troms Arbeiderparti vil understreke at det er viktig med offentlig medvirkning i disse tilbudene. Alternativet er bruk av privat og kommersialiserte tilbud som både er meget kostbart, og til dels mindre tilrettelagt for offentlig kontroll og kvalitetssikring.
Boligbygging
I dag gjør høye boligpriser, lav boligbygging og tilgang på få tomter det vanskelig eller uoppnåelig for større grupper av befolkningen å skaffe seg eget hus eller leilighet. Særlig er dette aktuelt i byene. Troms Arbeiderparti vil arbeide for å sikre alle en god bolig i et godt bomiljø, med boutgifter som står i rimelig forhold til inntekten.
Troms Arbeiderparti vil arbeide for:
· At fylkeskommunale tomter brukes til boligbygging innen områder i boligmarkedet der det er størst behov, for eksempel billige ungdomsboliger i byen
· At Husbanken mer aktivt bidrar til en sosial boligbygging, det vil si gir gunstige lån eller tilskudd til førstegangsetablere, småbarnsforeldre, funksjonshemmede eller andre grupper med spesielle behov.
· At en del av Forsvarets boliger tilrettelegges til boliger for ungdom, i kommunal og/eller fylkeskommunal regi.
Kollektivtrafikk i byene
Gjennom en målrettet satsning på kollektivtrafikk, kan byenes rushtrafikkproblemer løses. Særlig blir det fort kødannelser ved enkelte flaskehalser, og dette fører til at bussene også har problemer med å komme fram. Miljøforurensninger som svevestøv og eksosutslipp preger deler av byen, og behovet for investeringer i nye eller bedre veier, fører til at trafikksikkerhetstiltak for myke trafikanter nedprioriteres. Troms Arbeiderparti vil derfor arbeide for bedre kollektivløsninger i Tromsø og Harstad.
Troms Arbeiderparti vil arbeide for:
En storstilt satsning på kollektivtrafikk. Kollektivtilbudet må bli så effektivt og lett tilgjengelig at det blir et reelt alternativt til bil. Med en slik storsatsing vil det bevises at det går an å lage miljøvennlige løsninger som overflødiggjør enorme investeringer i nye veiforbindelser.
At prisen på bussbilletten innen de bynære soner må reduseres. Kjøp av sesongkort som binder bruker over tid til bruk av buss, skal ha stor rabatt og utkonkurrere bruk av bil til/fra jobb. Fylket blir med i et spleiselag med kommunen om bruk av driftsmidler.
At voksenbillettens aldergrense heves fra dagens 16 år til 18 år.
At ungdoms- og studentmoderasjon skal gi billettpriser som ikke er høyere enn prisen for en barnebillett.
·
