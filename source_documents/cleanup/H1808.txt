
Tirsdag 5. mai 1992
Solveig Sollie utfordrer Thorbjørn Berntsen:
NORGE MÅ TA PÅ SEG CO2-FORPLIKTELSER
Det er viktig at det negative inntrykket som er blitt skapt av Norges vilje til å ta på seg miljøforpliktelser, blir rettet opp igjen. Dette sier stortingsrepresentant Solveig Sollie (KrF, Telemark) som i Stortingets spørretime onsdag utfordrer miljøvern-minister Thorbjørn Berntsen til å avklare denne saken.
Solveig Sollie viser i sitt spørsmål til et oppslag i Naturvernforbundets magasin "N & M Bulletin", der det heter at Norge har sagt at landet ikke har råd til å forplikte seg til å stabilisere CO2-utslippene innen år 2000 i en internasjonal klimaavtale. Begrunnelsen er at det vil bli for dyrt dersom det ikke finnes ordninger for kjøp og salg over lande-grensene, skriver magasinet, som refererer kilder blant vestlige diplomater.
Vil Norge forplikte seg til et nasjonalt stabiliseringsmål, og dermed motvirke det negative inntrykket vår posisjon har gitt i forhandlingene?" er det spørsmålet Solveig Sollie ber miljøvernministeren svare på i Stortinget onsdag.
