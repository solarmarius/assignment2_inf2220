
Tirsdag 6. desember 1994
KrFs leder Kjell Magne Bondevik etter Sentralstyremøte:
STATSBUDSJETTET KAN SALDERES
UTEN DRASTISKE TILTAK
- Utslagene på renteutviklingen og reaksjonene på aksjemarkedet etter folkeflertallets nei til EU viser at tilliten til norsk økonomi er stor. Det er derfor ikke grunn til drastiske tiltak når Stortinget skal saldere statsbudsjettet for 1995. Jeg vil derfor advare Regjeringen mot overdrevne forslag til innstramminger når den kommende fredag legger fram forslag til saldering av budsjettet.
Det var Kristelig Folkepartis leder og parlamentariske leder, Kjell Magne Bondevik, som sa dette på partiets pressekonferanse tirsdag morgen etter et to dagers møte i KrFs Sentralstyre.
- Den gunstige utviklingen norsk økonomi nå er inne i, er det viktig å ta vare på. Kristelig Folkeparti er derfor beredt til å bidra til ro og stabilitet omkring sluttbehandlingen av statsbudsjettet i Stortinget før jul. Men dette forutsetter at også Regjeringen viser tilstrekkelig hensyn og samarbeidsvilje overfor Stortinget. Skal Kristelig Folkeparti bidra til en slutt-løsning på budsjettet, må vi selvsagt også få sette preg på resultatet utfra hva vi mener tjener landets interesser.
Kristelig Folkeparti mener, helt uavhengig av utfallet av EU-avstemningen, at visse lettelser i bedriftsbeskatningen er ønskelig for å øke sysselsettingen. KrF foreslo i sitt alternative statsbudsjett tidligere i høst både redusert investeringsavgift og mindre arbeidsgiveravgift for ungdom. I tillegg er det nødvendig å støtte fiskeriforedlingsindustrien. Vi anbefaler Regjeringen å ta opp slike forslag. Men det er tendenser til overdreven "syting" i næringslivskretser nå etter EU-avstemningen. Forslaget fra NHO til "næringslivs-pakke" i salderingsproposisjonen er overdreven.
Underskuddet på statsbudsjettet er halvert i det vedtak Stortinget fattet tidligere i høst i forhold til statsbudsjettet for inneværende år. Utviklingen går klart i riktig retning, og det er ikke grunn til nye, store innstramninger når det endelige statsbudsjettet for 1995 nå skal vedtas. KrF vil advare mot forslag som kan ramme pensjonister, barnefamilier eller næring og virksomhet i distrikts-Norge.
Kristelig Folkeparti mener det vil være uklokt å forandre skattesatser nå ved salderingen av statsbudsjettet. De vedtak som her ble fattet ved budsjettbehandlingen tidligere i høst bør stå fast for neste år. En grundigere gjennomgang av erfaringene med skattereformen skal komme ved Stortingets behandling av den skattemelding Regjeringen legger fram om kort tid.
Ikke misbruk nei-seieren
- Det var mennesker fra høyst ulike leirer som til sammen dannet et nei-flertall i folkeavstemningen om EU-medlemskap. Resultatet kan derfor ikke tas til inntekt for noe bestemt parti eller en politisk retning. Men de verdier som var felles for de fleste på nei-siden må få en større plass i norsk politikk, slik som folkestyre og nær-demokrati, aktiv distriktspolitikk, miljø og internasjonal rettferdighet.
Disse verdiene må ivaretas både i nasjonal og internasjonal politikk, og i et samarbeid med EU basert på EØS-avtalen og andre samarbeidsformer. Kristelig Folkeparti støtter at Regjeringen arbeider for å få i stand regelmessige møter og kontakter mellom Norge og EU.
Bondevik sa på pressekonferansen at Kristelig Folkeparti innkaller alle sine lokallagsledere til en stor konferanse i slutten av januar neste år der planene fram mot lokalvalget skal drøftes.
Bondevik opplyste videre at velferdspolitikk blir det politiske hovedtema for Kristelig Folkeparti i 1995, og internasjonal rettferdighet i 1996.
Hovedsaker for Kristelig Folkeparti i valgkampen neste høst blir utdanning, familie, miljø og omsorg. KrFs nye motto er "Bygg varmere samfunn med kristne verdier".
Av andre aktuelle saker som ble drøftet på Sentralstyremøtet, nevnte Bondevik abortsaken, hvor Kristelig Folkeparti vil fremme sitt alternativ i forbindelse med Regjeringens bebudede Stortingsmelding om saken. KrF vil også framover engasjere seg sterkt i kampen for å få bort de mange voldsskildringene i media.
