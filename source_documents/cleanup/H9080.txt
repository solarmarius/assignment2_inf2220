
11.3.2005
Stortingsrepresentant Karita Bekkemellem Orheim (Ap):
- Regjeringen har sviktet Oslo
- På vegne av Arbeiderpartiet vil jeg gratulere Ole Christian Kvarme med utnevnelsen til biskop i Oslo. Vi håper at den nye biskopen vil føre videre en åpen og inkluderende folkekirke, som er kjennetegnet for Oslo bispedømme, sier Karita Bekkemellem Orheim, Arbeiderpartiets fraksjonsleder i Kirke-, utdannings- og forskningskomiteen på Stortinget.
Orheim stiller seg imidlertid kritisk til regjeringens beslutning.
- Regjeringens utnevnelse av Ole Christian Kvarme som ny biskop i Oslo, er et brudd med kirkelig tradisjon om å utnevne biskoper som gjenspeiler bispedømmet. Oslos befolkning har gjennom meningsmålinger vist at de ikke er enige med regjeringen. Og de som har stemt i Oslo, har gitt sin stemme til andre kandidater, sier hun.
- Regjeringen har med denne utnevnelsen ikke lyttet til Oslos befolkning. Dette handler om hvilken retning kirken skal gå, fortsetter Orheim. - Det er en kjensgjerning at kirken er delt i synet på homofili, og at osloborgere er mer liberale i dette synet enn kirkens ledelse. Tradisjonen med en åpen, tolerant og inkluderende Oslokirke, der alle mennesker er velkomne, står i fare. I tillegg representerer dette valget mangel på bredde i bispekollegiet, hvilket er viktig for å gjenspeile hele landet, sier Karita Bekkemellem Orheim
