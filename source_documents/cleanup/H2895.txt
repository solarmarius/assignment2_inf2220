
Fredag 2. mai 1997
Kristelig Folkepartis sentralstyre:
HØYERE BEVILGNINGSRAMME FOR VEIPLANEN
Samfunnsutviklingen de senere år har gjort det tydelig at flere fylker og regioner mangler et tilfredsstillende veisystem som imøtekommer næringslivets transportbehov, øker trafikksikkerheten og ivaretar viktige miljøhensyn. Etter Kristelig Folkepartis syn har utbygging av infrastrukturen ikke holdt tritt med den sterke verdiskapningen som skjer flere steder i landet. Det sier partiets sentralstyre i en uttalelse.
Livskraftige distrikter med allsidig næringsutvikling er viktig for å sikre bosettingen i hele landet. Sentralstyret vil spesielt peke på behovet for mer midler til rassikring, fast dekke på grusveier, høyere akseltrykk, gang- og sykkelveier og utbedring av flaskehalser på veier og bruer.
På denne bakgrunn mener Kristelig Folkepartis sentralstyre at Regjeringens forslag til veiplanramme er for lav, og vil be partiets stortingsgruppe gå inn for en høyere bevilgningsramme. Sentralstyret vil også åpne for økt bruk av bompengefinansiering der det ligger til rette for det.
Videre vil KrF påpeke at det planarbeid som har vært lagt til grunn, ikke i tilstrekkelig grad har fokusert på betydningen og effekten av kollektivtiltak. Det er et klart behov i fylkene for et bredere spekter av virkemidler knyttet til trafikkregulerende tiltak og ekstraordinær finansiering av kollektivtrafikk. Skal en oppnå en betydelig økt kollektivtransport, vil det kreve en offensiv tilrettelegging, bl.a. ved at de økonomiske rammene til infrastrukturtiltak for kollektivtrafikken økes vesentlig.
