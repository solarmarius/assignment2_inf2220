
Fredag 11. oktober 1996
KrF-leder Valgerd Svarstad Haugland om forslaget til ny alkohollov:
EN COCKTAIL MED SURT OG SØTT
-Det er både surt og søtt i Regjeringens forslag til ny alkohollov, så den kan vel med en viss rett beskrives som "en blandet cocktail". Det sier Kristelig Folkepartis leder Valgerd Svarstad Haugland. Regjeringens forslag til ny alkohollov ble presentert fredag.
-I utgangspunktet synes jeg det er et negativt signal at Regjeringen vil ha flere polutsalg, men dersom salget av øl i klasse II, slik man har gjort i Sverige, blir lagt til disse, tror jeg det totalt sett vil en alkoholpolitisk gevinst. I Sverige har man også stengt polutsalgene på lørdager. Dette førte til mindre bråk i hjemmene. At Regjeringen vil kriminalisere også det å være i bestittelse av hjemmebrent, er et positivt signal. Jeg synes det er ille når såvel lokalpolitikere som stortingspolitikere forsøker å gi inntrykk av at hjemmebrenning nærmest er et kulturfenomen, sier Valgerd Svarstad Haugland. Hun legger til at Regjeringen fortjener ros for å ha skjerpet reklameforbudet, slik at reklame for lettøl også blir forbudt.
-Det er positivt at Regjeringen vil stillere strengere krav til innehavere av bevilgninger for salg av alkoholholdige varer, og at det blir strammere regler for åpnings- og salgstidene ved restauranter, utsalg og butikker. Men jeg synes ikke Regjeringen går langt nok når det gjelder forskjellene i åpningstidene på hverdager og i helgene. Disse reglene bør være slik at man forutsetter at folk skal på arbeid neste dag, sier Valgerd Svarstad Haugland.
-Det er mange bra ansatser i dette lovforslaget, slik det også var da daværende sosialminister Tove Strand Gerhardsen la fram forslag til ny alkohollov på slutten av 1980-tallet. Den gang ble lovforslaget desverre sterkt utvannet, minner KrF-lederen om.
