
13.06.2002
- Regjeringen har gjort en dårlig jobb for pensjonistene
- Det er svært uheldig at regjeringen ikke har oppnådd noen avtale med pensjonistorganisasjonene om årets trygdeoppgjør. Dette er Regjeringens klare ansvar, og her har de rett og slett ikke gjort jobben sin. Regjeringen har også gitt pensjonistene et magert oppgjør. Jeg har stor forståelse for at pensjonistene er misfornøyde med dette, sier Bjarne Håkon Hanssen, Arbeiderpartiets sosialpolitiske talsmann, 13. juni 2002.
- Det er svært uheldig at regjeringen ikke har oppnådd noen avtale med pensjonistorganisasjonene om årets trygdeoppgjør. Dette er Regjeringens klare ansvar, og her har de rett og slett ikke gjort jobben sin. Regjeringen har også gitt pensjonistene et magert oppgjør. Jeg har stor forståelse for at pensjonistene er misfornøyde med dette, sier Bjarne Håkon Hanssen, Arbeiderpartiets sosialpolitiske talsmann.
Hanssen viser til at Stortinget har vedtatt at grunnbeløpet skal reguleres minst på linje med lønns- og prisutviklingen for øvrig i samfunnet. Dette vedtaket har Regjeringen tolket svært snevert.
- Når Stortinget har vedtatt at grunnbeløpet skal reguleres minst på linje med lønnsutviklingen, så må etterslepet fra foregående år kompenseres. Deretter skal forventet lønnsutvikling i forhandlingsåret legges til. Det er her vi mener at Regjeringen har lagt seg på et for lavt nivå i forhold til hva Stortinget har vedtatt, sier Hanssen.
Hanssen peker på at regjeringene Bondevik I og II aldri har oppnådd noen avtale med pensjonistorganisasjonene om trygdeoppgjøret, noe Stoltenberg-regjeringen derimot klarte gjennom to oppgjør. Han mener dette viser at det er behov for å legge klare føringer for hvordan drøftingene skal gjennomføres.
- En slik usikkerhet kan vi ikke leve med. Vi kan ikke ha en slik runde hvert år. Derfor må vi vedta nye og klarere retningslinjer i forkant av neste års trygdeoppgjør. Dette fremmer nå Arbeiderpartiet forslag om, sier Bjarne Håkon Hanssen.
