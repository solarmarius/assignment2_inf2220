
Tysdag 20. juni
KrF-leiar Valgerd Svarstad Haugland om distriktspolitikken:
- Regjeringa bør søkja mot sentrum
- Ein forverra situasjon for distrikta er det klaraste linjeskiftet Stoltenberg-regjeringa har gjort. Det har tatt Ap-regjeringa om lag hundre dagar å dokumentera innhaldet i sin nye kurs. Sentrumsregjeringa hadde ein gjennomarbeida strategi for å styrkja distrikta sin situasjon. Det sa KrF-leiar Valgerd Svarstad Haugland på ein pressekonferanse 20. juni 2000.
- Utsegnene frå leiande Ap-representantar før regjeringsskiftet om at det var behov for å stoppa høgredreiinga i norsk politikk, framstår i dag som meiningslause. Ap kom til makta ved hjelp av Høgre og dei har søkt til Høgre for å få fleirtal for både jordbruksoppgjeret og kommuneøkonomiproposisjonen. Høgre er det samarbeidspartiet som står øvst på lista for å få gjennom den nye kursen. Det er ikkje distrikta tent med. Derfor bør regjeringa leggja om kursen og søkja samarbeid mot sentrum, sa Svarstad Haugland.
- Heile jordbruksoppgjeret og delar av kommuneøkonomiproposisjonen og revidert nasjonalbudsjett vitnar om manglande forståing for dei utfordringane distrikta står framfor. Profilen i jordbruksoppgjeret har store negative konsekvensar for distriktsjordbruket og bryt klart med det Sentrum og Ap sto saman om i landbruksmeldinga. KrF meiner det er nødvendig med større overføringar til kommunane enn det regjeringa legg opp til. Manglande priskompensasjon av Nord-Norge tilskotet er negativt for den landsdelen, sa KrF leiaren.
KrF vil bruka statsbudsjettet til hausten for å prøva å retta opp nokre av dei feilgrepa regjeringa har gjort i vår, sa Valgerd Svarstad Haugland.
