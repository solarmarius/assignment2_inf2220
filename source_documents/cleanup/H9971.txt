
11.mars 2006
Uttalelse fra Unge Venstres landsstyre:
Bjørnøy sover, Bjørnøy sover
Helen Bjørnøy sover. Derfor oppfordrer Unge Venstres landsstyre alle som er opptatt av å fremtiden til miljøet, fuglelivet og fiskeriene i nordområdene, til å sende vekkerklokken sin til miljøvernministerens kontor. Det haster!
Unge Venstre frykter at dersom Bjørnøy ikke våkner før regjeringen er ferdig med behandlingen av den helhetlige forvaltningsplanen for Barentshavet, vil Odd Roger Enoksen og Jens Stoltenberg nok en gang lykkes i å la oljeinteressene overstyre miljøinteressene.
Landet trenger en våken miljøvernminister - en som kan utstyre Forvaltningsplanen med verktøy som gjør politikerne i stand til å styre forvaltningen av våre nordligste havområder etter føre var-prinsippet.
De viktigste verktøyene for Unge Venstre er disse:
1. Varig vern av de mest sårbare områdene
De mest sårbare områdene må gis varig vern. Dette gjelder Lofoten, Vesterålen, Lopphavet, Tromsøflaket, Nordkapp, Finnmarkskysten, Bjørnøya og iskanten. Som konsekvens vil området hvor Goliat-feltet ligger ikke kunne åpnes for oljeutvinning. Dette er i tråd med de faglige vurderingene som Statens Forurensingstilsyn (SFT), Direktoratet for Naturforvaltning (DN) og Norsk Polarinstitutt har gjort for Miljøverndepartementet i forkant av tildeling av 19.konsesjonsrunde.
2. Midlertidig vern av områder med store kunnskapshull
Områder med store kunnskapshull må gis midlertidig vern. Forvaltningsplanen må inneholde en detaljert plan for hvordan kunnskapshullene skal fylles og videre hvilken kunnskap som må være på plass før man tar en endelig forvaltningsavgjørelse av det aktuelle området.
3. Nullutslipp til sjø
Forvaltningsplanen må legge til grunn at oljevirksomhet skal tilføre null fysiske utslipp til sjø. I Barentshavet må reelle nullutslipp stilles som en absolutt betingelse for all petroleumsvirksomhet, også dersom produksjonen baseres på landanlegg.
4. Nullutslipp til luft
Forvaltningsplanen må stille krav om null utslipp også til luft, enten gjennom håndtering av CO2 eller elektrifisering av oljeinstallasjonene.
Vekk opp miljøvernministeren i dag. Send vekkerklokken din til:
Helen Bjørnøy
Miljøverndepartementet
PB 8013 Dep
0030 Oslo
