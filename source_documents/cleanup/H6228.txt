
04.10.02
KrFU
Smålig av Hagen
Carl I. Hagens uttalelse om at bistandsøkningen på 850 millioner er uansvarlig, viser hvor smålig Frps utviklingspolitikk virkelig er, uttaler Per Steinar Osmundnes, leder i Kristelig Folkepartis Ungdom (KrFU).
KrFU er svært glade for at regjeringen har stilt seg på siden til de fattigste i kampen for en mer rettferdig verden. Dette handler om å gi mennesker mulighet til å leve et verdig liv i frihet. Hver dag dør 40.000 barn av sult og sykdommer. Nå må Frp snart innse at Norge har en viktig oppgave i å hjelpe de 1,2 milliarder mennesker som lever i absolutt fattigdom.
Bistanden må aldri bli en salderingspost. Målet om at bistanden skal økes til 1% av BNI må ligge fast. KrFU ser på regjeringens bistandsøkning som et nødvendig skritt i riktig retning for å nå dette målet innen 2005.
Hagen må holde fingrene sine borte fra bistandsbudsjettet i forhandlingene, avslutter Osmundnes.
