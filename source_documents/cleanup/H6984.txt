
10.04.03
Stortingsrepresentant Eva M. Nielsen
Elevene taper, igjen
Så har vi fått nok en undersøkelse som viser at norske elever ligge langt etter våre europeiske nabounger når det gjelder leseferdigheter. Norske 10-åringer leser dårligere enn barn i Tyrkia og Colombia. Dette i følge en internasjonal rapport utdanningsminister Kristin Clemet presenterte 8. april 2003. Et samlet lærerkorps har gitt klar beskjed om at dette vil de gjøre noe med, og de vil ha utdanningsministeren med på laget. Det får de dessverre ikke.
Bondevik-regjeringens svar på krisen i norsk skole er dessverre bare større doser med feil medisin.
Kristin Clemet vil at:
- Klassedelingsreglene skal fjernes - klassene kan fylles opp med et ubegrenset antall elever.
- Kretsgrensene forsvinner. Det betyr mer bussing og lengre skolevei.
- Klassestyreren blir borte.. . Elevenes faste holdepunkt i skolehverdagen er ikke lenger der.
- Privatskoleloven utvides slik at rike foreldre kan etablere egne skoler for de mest
skoleflinke ungene. Dette fører til at den offentlige skolen utarmes fordi tilskuddene
til den offentlige skolen går ned.
- Kommunenes økonomi svekkes og det blir mindre penger til barneskolene. Det blir færre timer undervisning og færre lærere i skolen.
Dette er en skolepolitikk Arbeiderpartiet tar sterk avstand fra. Vi er motstander av frislepp for privatskolene. Vi er for å styrke kommunenes økonomi slik at ungene skal få en bedre skole. Vi ønsker at alle barn skal få et varmt måltid mat i løpet av skoledagen. Vi ønsker at ingen skal gå i klasser med mer enn 25 elever.
For å få dette til trenger vi foreldrene med på laget. Så la oss sammen stoppe den utarming og privatiseringen av barneskolen som Bondevik-regjeringen legger opp til.
