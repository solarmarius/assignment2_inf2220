
24. september 2000
Landskvinnekonferansen
Handlingsplan for havbruk i Norge
- Innføring av lokalleie, knytte skole og utdanning direkte til næringslivet og mer penger til havbruksforskning, er noen av tiltakene i handlingsplanen for havbruk i Norge, som ble vedtatt på Arbeiderpartiets landskvinnekonferanse 22.-24. september 2000.
Havbruksnæringa har i dag et stort omfang og har en vesentlig økonomisk verdi i Norge. Eksport av fisk er i dag nest største eksportvare etter olje/gass. Oppdrettsnæringa representerer ca. 40% av eksportverdien for fisk. Norsk havbruksnæring er en næring som har gode forutsetninger for å være internasjonalt konkurransedyktig. Vi har mange fortrinn som en lite forurenset kyst og et sunt klima for produksjon av sjømat. Havbruksnæringa bygger på selvfornyende ressurser og kan med en bærekraftig forvaltning sikre fremtidig verdiskapning i generasjoner. Næringa har opparbeidet seg verdifull kompetanse på flere områder. Et godt utviklet havbruk vil skape arbeidsplasser og være en viktig forutsetning for å opprettholde spredt bosetning langs kysten. Det kan også være grunnlag for å vurdere å gi konsesjoner til andre deler av norsk fiskerinæring som for eksempel fiskeindustrivirksomheter som for tiden har svekket driftsgrunnlag og svak lønnsomhet. Disse er svært viktige for sysselsetting og bosetting i distriktene. Det er viktig å ikke miste det forsprang vi har internasjonalt innen havbruk. SND er distriktenes virkemiddel og redskap for utvikling. SND må fortsatt være et aktivt redskap for distriktene og kvinner skal fortsatt prioriteres innenfor denne rammen. SND må prioritere havbruk sterkere.
Tiltak:
Infrastruktur
Det er av stor viktighet å opprettholde/bygge ut infrastruktur i de områder hvor havbruksnæringa er lokalisert. Næringa må lokaliseres der de beste lokalitetene er, ikke der det nødvendigvis allerede finnes utbygget infrastruktur.
Lokal tilrettelegging
Kystsoneplanleggingen må kommunene ta tak i straks, slik at dette blir det verktøyet det er ment.
En må planlegge slik at en sikrer næringa lokaliteter som er egnet til havbruk.
Eventuelle konfliktområder må løses så tidlig som mulig.
Lokalleie/Utviklingsmidler
Det må bli innført lokalleie. Leien tilfaller direkte og i sin helhet til kommunene.
Føringen legges sentralt, også bestemmelsen av størrelsen på leien.
Konsesjoner og vilkår
Ved tildeling av konsesjoner må en også legge vekt på muligheten for samarbeid innenfor videreforedling.
Her må det være rom for både nye og allerede etablerte aktører.
Det er viktig at en i størst mulig grad sikrer lokalt eierskap
Utdanning/rekruttering
Det er viktig at skole og utdanning knyttes direkte til næringslivet. I et samspill vil en kunne få styrket rekrutteringen til å ta denne type utdannelse. Her kan nevnes eksempelvis elevbedrifter/partnerskapsavtaler etc.
Forskningsmidler
Forskningsmidler til havbruk skal økes betydelig til grunnleggende forskning, bedre ressursforvaltning og til anvendt forskning.
Vi vil ha et aktivt havbruk i Norge.
