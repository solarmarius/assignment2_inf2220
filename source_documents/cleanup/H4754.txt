
12. november 2000
Landsmøtet
4. Investeringer i kunnskap og næring
Vedtak fra Arbeiderpartiets landsmøte 12. november 2000
Forskning og utdanning
Den raske teknologiske utviklingen, globaliseringen og den økte internasjonale konkurransen gir næringslivet i alle land store utfordringer. Norge vil være avhengig av ny verdiskaping for å holde velferdsstaten på et høyt nivå. Arbeiderpartiet vil gripe tak i de mulighetene ny teknologi gir for framtidig sysselsetting, vekst, spredt bosetting og velferd.
Utdannings- og forskningspolitikk blir i stadig større grad næringspolitikk. Vi støtter Regjeringens forslag om å øke næringslivsforskningen, og legger særlig vekt på den ekstra støtte som gis til slik forskning i Nord-Norge. Videre må Regjeringen følge opp Forsknings-meldingen, og øke både privat og offentlig finansiert forskning, slik at vi i første omgang skal nå målet om å heve forskningen til gjennomsnittet av OECD-landene. Dette krever også at vi må doble tallet på rekrutteringsstillinger innen forskningen i løpet av få år.
Vi vil videre fortsette å trappe opp forskningsinnsatsen, og i løpet av få år bygge opp kapitalen i Fondet for Forskning og Nyskaping til 10-15 milliarder kroner, i tillegg til de ordinære forskningsbevilgningene over statsbudsjettet. Arbeiderpartiet vil satse videre på marin forskning, særlig med hensyn til næringsutvikling og kystsoneforvaltning.
Et samfunn preget av høy livskvalitet er en viktig forutsetning for innovasjon og verdiskapning. Et slikt samfunn blir også et konkurransefortrinn i den internasjonale kampen om kunnskapen. Derfor må framtidas næringspolitikk utvikles i samspill med velferds- og kulturpolitikken. Livskvalitet og velferd blir i større grad en forutsetning for innovasjon og økt verdiskapning, og ikke bare et resultat av dette.
Kontinuerlig læring og oppdatering er svært viktig for alle arbeidstakere og ledere. Utdanningspolitikk blir i større grad næringspolitikk. Alle skal kunne tilegne seg ferdigheter som trengs for å leve og arbeide i det nye informasjonssamfunnet. Vi mangler arbeidskraft. Derfor trenger vi alle hender og hoder i aktivitet. Sammen med riktig bruk av ny teknologi, vil utdannings- og velferdspolitikken bli viktige virkemidler for å sikre at vi drar nytte av hele befolkningens talenter og ressurser.
Kunnskapsøkonomien dreier seg om nye kilder for konkurransekraft. Det dreier seg om evnen til å innovere, til å skape nye produkter, til å utforske og utfordre nye markeder ved å bruke ny teknologi og inkludere Informasjons- og kommunikasjonsteknologi (IKT) og elektronisk handel (e-handel) i bedriftsutviklingen og strategiene. Dette gjelder innen alle bransjer - enten det er tradisjonell industri, tjenesteyting, høyteknologi, handel eller service.
Norskforankrede foretak er små i internasjonal sammenheng. For å bidra til at norsk nærings-liv kan håndtere strukturendringer og forbli internasjonalt konkurransedyktige, vil det være viktig med sterke norske kapitalmiljøer som kan sikre tilgangen på egenkapital. Dette forut-setter at en tilstrekkelig del av vår samlede sparing gjøres tilgjengelig for norsk næringsliv. I Norge skjer en betydelig del av sparingen på statens hånd. Etter Arbeiderpartiets vurdering bør en del av den statlige sparingen benyttes til å styrke norske kapitalmiljøer, slik at disse kan bli aktive medspillere for næringslivet.
En god grunnutdanning har stor betydning i dagens samfunn. Kvaliteten i skolen må bedres. Gjennom etter- og videreutdanning må lærerne bli bedre i stand til å utnytte nye lærings- og arbeidsformer. En må særlig satse på informasjons- og kommunikasjonsteknologi som en integrert del av læringen. Skolene må trekke med seg organisasjoner, bedrifter og enkelt-personer fra lokalsamfunnet inn i undervisningen.
Kjennskap til lokalt næringsliv og deres behov vil være viktig for valg av utdanning og gi ungdom større mulighet til å etablere seg på hjemstedet. Arbeid med elevbedrifter i grunn-skole og videregående opplæring kan gi ungdom god innsikt og trening i hva som kreves for å drive sin egen arbeidsplass. Det er førstehåndserfaringen som gir selvtilliten en trenger til å ta steget og etablere egen bedrift.
Robuste regioner for næringsutvikling i distriktene
Arbeiderpartiet mener at utvikling av robuste lokalsamfunn er viktig for å demme opp for fraflytting og legge til rette for tilbakeflytting. Vi vil styrke utviklingen av arbeids-, bo- og serviceregioner, og øke den offentlige innsats rettet mot utvikling av offentlig infrastruktur, kompetanse og service for befolkning og næringsliv.
Sterke regioner med tette næringsklynger innen offshore, fiskeri, havbruk, møbelindustri, IKT, prosessindustri og lignende utgjør en av bærebjelkene i landets næringsliv. Disse miljøene må bevares og styrkes. Regionale verdiskapningsmiljøer er viktige om vi skal overvinne de ulemper som spredte miljøer og store avstander har for utvikling av konkurransedyktige bedrifter. Statens nærings- og distriktsutviklingsfond (SND) og Statens Industrivekstanlegg (SIVA) må brukes på en aktiv måte, i kombinasjon med næringshager og forskningsparker.
Det må være et mål å samle eller samlokalisere kunnskapsarbeidsplasser, helst slik at miljøer for næringsrettet etter- og videreutdanning blir integrert. På den måten kan vi sikre at det gror opp kreative miljø for kunnskapsarbeidsplasser i utkantkommunene, slik at høyt utdannet ungdom ønsker å bosette seg der. Også for enkeltpersoner i lokalsamfunnet som kan finne muligheter til næringsutvikling basert på IKT, må gis muligheter. I det hele må det offentlige i større grad samordne seg i næringspolitikken. Det må skje en økt samordning av virkemidlene rettet mot bygdenæringer, samt virkemidler spesielt rettet mot ungdom og kvinner, selv om det er ulike departementer som administrer ordningene.
Fornyelse av offentlig sektor vil styrke velferdstilbudet i hele landet. Offentlige servicekontor vil forbedre tilbudet til innbyggerne, særlig i distriktene. Den regionale statlige forvaltning må også være publikumsvennlig og serviceinnstilt. Mange småbedrifter i distriktene vil oppleve en forbedring av den offentlige service med døgnåpen forvaltning. Det er derfor viktig å få fortgang i arbeidet med en elektronisk tilgjengelig offentlig sektor.
Lokalisering av det statlige forvaltningsnivået må også sees i en distriktspolitisk sammenheng. For å lykkes med å utvikle gode lokalsamfunn, må vi sikre et godt arbeidsmarked og utdanningstilbud i hele Norge.
Havbruk - framtidas økonomiske bærebjelke
Norge har noen av de mest produktive havområdene i verden, og forholdene ligger godt til rette for omfattende etablering av havbruk. Denne ressurser tilhører det norske folk i fellesskap. Havbruk er dessuten en viktig distriktsnæring, og kan bli en økonomisk bærebjelke i framtidas Norge. Arbeiderpartiet vil føre en havbrukspolitikk som videreutvikler produksjonen av laks og ørret, fremmer de store mulighetene for oppdrett av andre arter og tar i bruk produksjonspotensialet også i områder av landet der havbruk i dag er lite utbygd.
Arbeidet med å videreutvikle oppdrett av nye fiskeslag og skjell må intensiveres. På dette området, og innenfor videreforedling, vil det særlig i en tidlig fase kreve en aktiv medvirkning gjennom statlig forskning og utvikling, både i en nasjonal og internasjonal sammenheng. Arbeiderpartiet mener at staten må bidra aktivt og finansielt til å overføre forskningsmessig framgang til det aktive næringsliv.
Den velutviklede virksomheten innen laks- og ørret-oppdrett må sikres videre vekst både hos de eksisterende aktører med økte forkvoter, og gjennom tildeling av konsesjoner til små og nye aktører. Prinsippet med forkvoter opprettholdes. Dette skal skje etter nærmere bestemte kriterier, slik at blant annet distriktspolitiske målsetninger ivaretas.
Arbeiderpartiet finner det rimelig og rettferdig at det ytes vederlag for oppdrettskonse-sjonene. Det er viktig at slike vederlag gjenspeiler den betalingsevne de ulike grupper av oppdrettere har. Vi vil utrede muligheten for å innkreve en avgift når konsesjoner skifter eier, og dessuten utrede spørsmålet om å gi kommunene lovhjemmel til å innføre en arealavgift; noe som bl a vil kunne sette kommunene bedre i stand til å stimulere og legge til rette for næringsutvikling innen havbruk.
Arealplanlegging av kystsonen er en forutsetning for å kunne legge til rette for utvikling av havbruksnæringa, samtidig som den tradisjonelle fiskerinæringa blir tatt vare på. Også andre hensyn må tas hensyn til når arealene skal fordeles. Planlegginga vil måtte foregå lokalt og tilpasses lokale forhold.
Bioteknologi
Norge har et betydelig bioteknologimiljø målt i antall selskaper og forskningsmiljøer. Antall patentsøknader og patenter øker etter hvert som forskernes innsats og oppfinnelser verdsettes økonomisk. Dette er en del av en internasjonal utvikling. Ved inngangen til år 2000 var det om lag 1350 bioteknologibedrifter i Europa med om lag 54000 ansatte og en årlig omsetning på om lag 43 milliarder kroner. På tross av en rask utvikling innen europeisk bioteknologi, ligger Europa langt etter USA på dette området. Et gjennomsnittlig amerikansk bioteknologi-selskap har fire ganger så høy omsetning og tre ganger så mange ansatte som et gjennomsnittlig europeisk selskap. Tre av fire sentre som arbeider med kartleggingen av de menneskelige gener er lokalisert i USA.
Genteknologien baner nå vei mot historiske gjennombrudd i forståelsen av menneskenes helse. Med ny kunnskap får vi muligheter for nye behandlingsformer og nye opplegg for god forebygging. Arbeiderpartiet vil at Norge skal være en del av denne revolusjonen. Derfor vil vi bidra til sterke kunnskapsmiljøer og utvikling av nye næringer, innenfor klare etiske retningslinjer som respekterer verdien av det mangfoldige menneske.
Mange av de viktigste verdipolitiske veivalgene i årene som kommer, vil omhandle gen-relaterte spørsmål. I kjølvannet av forskernes framskritt må vi fortløpende ta de politiske debattene om bruken av den nye kunnskapen. Vi skal oppmuntre og stimulere til ny og banebrytende forskningsvirksomhet. Når det gjelder beslutninger om anvendelse av bio- og genteknologiske oppfinnelser, vil Arbeiderpartiet legge til grunn et føre-var prinsipp og la tvil komme naturen og mennesket til gode.
Genmanipulert mat tilbys på verdensmarkedet, men er foreløpig ikke godkjent for salg i Norge. Arbeiderpartiet vil at vi skal tenke oss godt om før vi eventuelt åpner for salg av slike produkter. Vi har til enhver tid bare mulighet til å teste genmanipulerte produkter for eventuelle skadevirkninger som vi fra før av har innsikt til å forestille oss. Et midlertidig forbud vil sikre tid til diskusjon og utredning, og dermed beskytte mennesker og miljø mot uopprettelige skadevirkninger.
I sin tid satte Jagland-regjeringen i gang arbeidet med Nasjonal strategi for næringsrettet bioteknologi. Her konkluderes det med at konkurranseevnen til norsk næringsliv bør styrkes ved å satse på forskning og utvikling innenfor medisin og helse, matvareproduksjon og marin bioteknologi. Dette er også i tråd med Norges Forskningsråds prioriteringer.
Arbeiderpartiet mener næringslivet må engasjere seg sterkere i både grunnforskning og brukerstyrt forskning innen bioteknologiområdet. Næringslivet bør bli mer aktive både i utformingen av forskningsstrategier, og i å delta i et samspill med det offentlige når det gjelder utforming av tiltakene. For å oppnå dette, er vi nødt til å sikre stabile og forutsigbare rammevilkår for de som vil bidra til denne satsingen. Dette er særlig viktig fordi dagens satsing på forskning og utvikling vil danne grunnlag for nye bedrifter og innovasjoner om 5-20 år. Innenfor forskningsvirksomheten må det særlig være et mål å forske fram produkter som bidrar til å bekjempe store miljø og fattigdomsproblemer.
For å sikre norsk næringsliv like rammebetingelser som utenlandske konkurrenter, er det viktig at Norge engasjerer seg aktivt i forhold til internasjonale reguleringer av bioteknologi. Arbeiderpartiet vil legge dette til grunn i sin videre håndtering av spørsmål vedrørende patentdirektivet og EØS-avtalen. Fram til en eventuell behandling i EØS-komiteen vil vi arbeide med tiltak som kan imøtekomme de hovedinnvendinger som er reist mot patent-direktivet i norsk og internasjonal debatt. Lov om medisinsk bioteknologi og genteknologi må gås igjennom, og kontroll- og administrasjonsapparatet må styrkes.
Ved en eventuell innlemmelse av direktivet i EØS-avtalen, vil Arbeiderpartiet gå inn for at det tas inn en tilpasningstekst til direktivet i EØS-komiteens beslutning om forholdet til biodiver-sitetskonvensjonen og andre folkerettslige avtaler som både EFTA/EØS-statene og EU er bundet av. Ved en eventuell motstrid mellom direktivet og slike avtaler, skal sistnevnte få forrang, slik at det sikres at patentrettigheter også kommer u-land til gode. Norge skal som en del av bistandspolitikken, stille kapital til rådighet slik at u-land får bedre mulighet til å utnytte patenterte produkter.
