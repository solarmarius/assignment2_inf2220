
Dato: 13. oktober 1999
FREMSKRITTSPARTIETS
STORTINGSGRUPPE
Fra stortingsrepresentant (FrP) Anders Anundsen
Vil unnta brøytebiler og utrykningskjøretøy
fra piggdekkavgift!
Stortingsrepresentant Anders Anundsen har i dag fremmet forslag på Stortinget om å be regjeringen gjøre det som er nødvendig for at brøytebiler og utrykningskjøretøy unntas fra å betale piggdekkavgift i storbyene.
- Det er i utgangspunktet dumt å innføre avgift på bruk av piggdekk, og det er sannsynlig at en slik avgift vil føre til at færre bruker bildekk med pigger, noe som igjen går utover sikkerheten. KNA gjennomførte en undersøkelse venteren 1999, som viste at 70 % av bilene som måtte ha hjelp fra Viking redningstjeneste de tre første vintermånedene kjørte piggfritt. Det illustrerer at en generell piggdekkavgift kan gå kraftig utover sikkerheten, forteller Anundsen.
- Forslaget går imidlertid ikke til angrep på de lokale myndigheters rett og ønske om å innføre slik generell avgift, men det er åpenbart at enkelte kjøretøygrupper som for eksempel brøytebiler og utrykningskjøretøy, er helt avhengig av å ha så sikkert og godt veigrep som overhode mulig. Det er derfor helt urimelig at disse skal tvinges til å betale en avgift for sin egen og andres sikkerhet.
- Hvis brannbiler, sykebiler, politibiler og brøytebiler må betale for å komme seg sikkert frem under krevende kjøreforhold og i krevende situasjoner så er det helt urimelig. Derfor vil vi pålegge regjeringen å gi unntak for disse kjøretøygruppene, avslutter Anundsen.
DOKUMENT 8:
(1999-2000)
Forslag fra stortingsrepresentantene Anders Anundsen og Thore Aksel Nistad om å be regjeringen foreta nødvendige endringer slik at brøytebiler og utrykningskjøretøy unntas fra krav om piggdekkavgift.
Til Stortinget
Samferdselsdepartementet har tatt til orde for å innføre virkemidler som vil redusere bruken av piggdekk, særlig i store byområder. Departementet hevder at det foreligger beregninger som viser at det vil være samfunnsøkonomisk lønnsomt å redusere piggdekkbruken i de fire største byene. Departementet hevder at gevinsten ved bedre miljø og helse synes å overstige ulempene knyttet til trafikksikkerhet og fremkommelighet i disse områdene (jfr. St. melding nr. 37, 1996/97).
En undersøkelse gjennomført av KNA vinteren 1999 viser at de som bruker piggfrie vinterdekk er hyppigere involvert i ulykker enn de som bruker piggdekk. I følge KNAs undersøkelse gjaldt 7 av 10 redningsaksjoner Viking redningstjeneste gjennomførte de tre første vintermånedene ulykker med biler uten piggdekk. Viking redningstjeneste mener selv at 1999-vinterens mange ulykker ikke skyldes for høy fart, men rett og slett at bil uten piggdekk sklir nedfor bakker og skråninger, uten at sjåføren kan ha noen kontroll over situasjonen.
KNA uttaler bla. : Det er farlig å lulle seg inn i troen på at alt vil gå like greit uten piggdekk. Det vil ikke det. Argumentene for piggfritt er gjerne basert på såkalte normale vintre, men hva er det? Den siste normalvinteren mange snakker om, er tilbake til 1993.
Videre mener KNA : Vi ser ulempene piggdekkene medfører, men etterlyser igjen bedre renhold og vedlikehold av byens gater. I Oslo er renholdet under enhver kritikk. Det er jo innlysende at mye av det samme støvet i veibanen virvles opp på nytt og på nytt når titusener av biler passerer.
KNA ser det ikke hensiktsmessig med gebyr på bruk av piggdekk. Som svenske myndigheter, mener KNA at det på veien må være en betydelig andel biler med piggdekk for å rue opp snø og is på veibanen. Nettopp av hensyn til flesteparten som vil kjøre piggfritt, må det være en betydelig andel biler med pigger i dekkene. Dersom det blir for få piggdekk, vil veibanen bli en eneste stor skøytebane. Derfor er KNA også imot piggdekkforbud og enhver form for gebyrer. Det ville jo være urimelig om de som nettopp gjør det mulig å holde den piggfrie bruken i gang, skal straffes for det mener direktør Ole Marius Stamnes i KNA.
I flere av landets storbyer er det likevel innført avgift for bruk av piggdekk kommende vinter. Avgiften rammer alle uavhengig av kjøretøytype og det er sannsynlig at virkningen vil være en generell nedgang i bruken av piggdekk i storbyene. Forslagsstillerne vil i dette forslaget ikke berøre flere av de generelle negative effektene denne avgiften etter all sannsynlighet vil ha, i forhold til redusert sikkerhet ved ordinær bilkjøring, men vil i det videre konsentrere seg om kjøretøy med spesielle og viktige oppgaver under vinteren.
Avgiften på bruk av piggdekk rammer også brøytebiler og annet brøytende kjøretøy, noe som kan virke snodig. For det første er det åpenbart at brøytebiler ofte ferdes i svært vanskelig føreforhold, siden det er disse kjøretøy som må kjøre på ubrøytet vei med snø, is og slaps. Veigrepet er derved særdeles viktig for at brøytepersonell kan utføre sitt arbeid med tilstrekkelig sikkerhet for seg selv og andre som ferdes på veien.
Dersom veigrepet på en stor brøytebil glipper kan det føre til katastrofe for fører og øvrige som ferdes i veibanen og i dennes umiddelbare nærhet. Det synes urimelig at brøytepersonell skal omfattes av avgiftsplikten, siden det nærmest vil være uforsvarlig for denne type personell å ikke benytte dekk med tilstrekkelig veigrep.
I følge et oppslag i Dagbladet 11. oktober 1999 hevdes det at også utrykningskjøretøy omfattes av avgiftsplikten fordi det ikke gis dispensasjoner fra denne. Det antas at dette må bero på en misforståelse og at det er åpenbart for enhver at det er betydelig viktigere å tenke sikkerhet i forhold til utrykningskjøretøy enn på de avgiftskronene som myndighetene betaler til seg selv. Imidlertid tas utrykningskjøretøy med i forslaget for å være på den helt sikre siden.
Man kan selv tenke seg frustrasjonen over at ambulansen ikke kommer opp bakken til huset ditt eller at det har kjørt ut under utrykningen. Eller irritasjonen over at huset ditt eller leiligheten din brenner ned mens du venter på en brannbil som ligger i grøfta. Eller kanskje opplever du at de som ranet deg blir forfulgt av politiet og at politiet bommer på veien, mens de utenbys tyvene med piggdekk fortsetter uberørt.
Forslagsstillerne oppfatter disse forhold som urimelige og vil derfor fremme følgende
f o r s l a g :
Stortinget ber Regjeringen foreta de nødvendige endringer slik at brøytebiler og utrykkingskjøretøy fritas fra avgift på piggdekk.
