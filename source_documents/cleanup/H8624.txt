
Dato: 29. september 2004
Stortingsrepresentant Per Sandberg (FrP)
Vil kompensere sviktende skatteinntekter
Kommunalpolitisk talsmann i FrP, Per Sandberg, vil gi kommunene full kompensasjon for de sviktende skatteinntektene over statsbudsjettet. - Det er naturlig at staten tar ansvar slik at situasjonen ikke rammer tjenestetilbudet i kommunene, sier han.
Sandberg mener det må være hevet over enhver tvil at kommunene fremdeles har de samme oppgavene og den samme finansieringen. - Selv om Fremskrittspartiet ønsker et annet finansieringssystem av kommunesektoren, må vi ta ansvaret for å sikre innbyggerne i Norge et forsvarlig tjenestetilbud inntil vi får gjennomslag for vår primærmodell.
Per Sandberg viser til at dersom kommunene var finansiert gjennom FrPs modell med en brukerfinansiering av tjenestetilbudet, så ville kommunene kunne tilby en varig kvalitet på tjenestene uten å være avhengig av tilfeldig skatteinngang. - Dermed ville staten garantert at innbyggerne uansett bosted var sikret et skikkelig velferdstilbud.
Sandberg mener det er mangel på logikk når de andre partiene ikke ønsker å kompensere manglende skatteinntekter for kommunene. - Det henger ikke sammen når de ikke ønsker å kompensere kommunene når de samtidig aksepterer og støtter at staten kompenserer seg selv når den opplever sviktende skatteinntekter, avslutter Sandberg oppgitt.
