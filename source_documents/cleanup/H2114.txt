
Søndag 4. juli 1993
Østfold KrFs sommerstevne:
TID FOR HANDLING - IKKE PRAT
-Det er en skuffelse at ledelsen i ABB har besluttet å flytte fabrikken i Sarpsborg til Drammen. Ser ikke næringslivet og ABBs ledelse alvoret i den stadig økende ledigheten i Østfold? Det sa stortingsrepresentant Odd Holten under sommerstevnet til Østfold KrF i Ørje søndag 4. juli.
Odd Holten sa at det ikke er troverdig å snakke om å skape nye arbeidsplasser, når man ikke gjør noe for å bevare det bestående, og at han forventet at beslutningen om å flytte ABB-fabrikken fra Sarpsborg til Drammen ble omgjort.
-Denne saken understreker også at det ikke er en mannjevning mellom Høyre og Arbeiderpartiet om hvem som har de riktige og beste løsningene på arbeidsledigheten vi trenger, men et felles tak og en felles vilje. Dette er ikke tiden for mange ord og lange utredninger, men for handling og fasthet, sa Odd Holten.
I foredraget sitt trakk han fram tre saker som han betraktet som viktige for Østfold fylke som helhet, og for den delen av fylket der sommerstevnet ble holdt.
Utbyggingen av E18 på strekningen Ørje - Melleby må bety starten på en helhetlig utbedring og nybygging av E18 gjennom Østfold. Det vil være en viktig del med tanke på næringsutviklingen i fylket som helhet, og indre-regionen i særdeleshet.
Den økte satsingen ved Ørje og Svinesund tollsteder har allerede gitt resultater. Det forteller at ved bruk av målrettede ekstrabevilgninger, kan ulovlig innførsel av alkohol og narkotika stanses. KrF vil derfor fortsette å støtte økte bevilgninger til dette formålet, slo Odd Holten fast.
Holten tok også skarp avstand fra fylkesrådmann Kurt Mosbakks forslag om å "overføre" Rømskog kommune fra Østfold til Akershus.
-Rømskog er en velfungerende kommune i Østfold, og hører til her. Jeg forutsetter at fylkesrådmannen vil få klare politiske signaler om at et slikt utspill er uakseptabelt, sa Odd Holten.
