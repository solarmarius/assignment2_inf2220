
30.04.2002
Fra parlamentarisk leder Jon Lilletun (KrF):
Mer effektiv hjelp til de fattigste
- Utviklingsminister Hilde Frafjord Johnson (KrF) varslet i sin utviklingspolitiske redegjørelse i dag at regjeringen ønsker å starte en bred evaluering og gjennomgang av norsk utviklingspolitikk. Dette er veldig positivt og vil kunne bidra til modernisering og økt effektivitet i utformingen og gjennomføringen av norsk utviklingspolitikk, sier parlamentarisk leder for KrF Jon Lilletun.
*Regjeringen har lansert en omfattende og ambisiøs Handlingsplan for fattigdomsbekjempelse. Dersom vi skal kunne klare å følge opp de initiativ og tiltak som ligger i denne, er det nødvendig å se om vi med dagens forvaltning best kan oppnå disse målene, mener Jon Lilletun.
*Fortsatt lever 1 milliard mennesker i ekstrem fattigdom. Det er vårt felles ansvar å støtte utviklingslandene i kampen mot fattigdom. I FNs Tusenårserklæring har verdens stater og globale aktører som Verdensbanken og IMF, forpliktet seg til å halvere antall mennesker som lever i ekstrem fattigdom innen 2015. I regjeringens Handlingsplan for fattigdomsbekjempelse tenker en helhetlig og ønsker derfor å forsterke innsatsen på flere områder, blant annet gjennom utenlandske investeringer, handel, gjeldsslette og utviklingssamarbeid, sier Lilletun.
*Lilletun ser også svært positivt på at regjeringen i denne sammenheng vil foreta en kartlegging av styresettet i våre hovedsamarbeidsland. Målet er å forbedre offentlig politikk og forvaltning, og å styrke økonomistyringen i landene. Som et ledd i dette arbeidet vil regjeringen etablere et norsk senter for demokratistøtte. I nye og skjøre demokratier har politiske partier en viktig kontrollfunksjon, og her kan norske politiske partier bidra til å utvikle demokratier i utviklingsland, sier Jon Lilletun
