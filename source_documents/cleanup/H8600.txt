
20.09.04
Uttalelse fra Venstres sentralstyre
Grip inn i Darfur!
Venstres sentralstyre ser med stort alvor på den humanitære katastrofen som for tiden utspiller seg i Darfurprovinsen i det vestlige Sudan. Venstre mener krisen må løses i regi av FN's Sikkerhetsråd. Alvoret i situasjonen gjør imidlertid at en ikke bør utelukke en internasjonal inngripen uten direkte mandat.
Det er tydelig at den sudanske regjering ikke har levd opp til sin forpliktelse, som er å beskytte befolkningen i Darfur fra overgrep fra Janjaweed-militsen. Regjeringen i Khartoum fikk i Sikkerhetsrådsresolusjon 1556 fra 30. juli en frist på 30 dager til å stoppe mordene i Darfur. Dette har ikke skjedd, og derfor må det internasjonale samfunnet gripe inn.
Det er avgjørende at Sikkerhetsrådets resolusjoner blir overholdt. Når oppimot 50.000 mennesker er drept, og en million er på flukt, mener Venstre at det fremstår som et folkemord. Derfor må FN´s sikkerhetsråd gi myndighet til en intervensjon i Darfur. De sudanske borgeres liv må veie tyngre enn respekten for en regjering som ikke sørger for å beskytte sin egen befolkning fra folkemord. Utover dette skal flyktninger, fordrevne og lidende sikres, ved full og fri adgang for humanitære aksjoner og sårt tiltrengt nødhjelp.
