
23.08.02
Rød Valgallianse
Berit Mortensen
Er normale fødsler ulønnsomme?
Helsepolitisk talskvinne og landsstyrerepresentant
-RV reagerer sterkt på at helseforetakene truer med å legge ned de alternative tilbudene om fødselsomsorg ved Aker sykehus (ABC) og Haukeland sykehus (Storken), sier RVs helsepolitiske talskvinne Berit Mortensen, jordmor og sykepleier. Dette er en direkte følge av den ekstreme fokuseringa på "kostnadseffektivitet" innenfor helsevesenet.
Det største i verden, det vi burde se som det mest produktive: nemlig å sikre en trygg og omsorgsfull start på et liv, blir paradoksalt nok ulønnsomt i helseforetakets regnskap. Jo mer naturlig og komplikasjonsfri en fødsel er, jo mindre inntekter gir det til foretaket. Dette skyldes at sykehusene finansieres gjennom et system som premierer medisinske inngrep.
Det å hjelpe en kvinne til å føde naturlig og uten medisinske inngrep krever menneskelige ressurser, tålmodighet og mye omsorg. Det er nettopp dette de alternative fødeavdelingene ønsker å fokusere på - å gi kvinner som kan og vil føde uten medisinske inngrep en optimal mulighet til dette. Ved vanlige fødeavdelinger er bruken av medikamentell smertelindring mye større. Det er også med på å øke faren for komplikasjoner. Dette gir igjen foretaket større inntekter i form av refusjon fra folketrygden. Dette er et paradoks, men et godt bilde på hva en prislapp på omsorg og helse kan bety.
Et av argumentene for å innføre foretaksmodellen var å bidra til større valgfrihet. Dette viser at det motsatte blir tilfelle - det er økonomisk vinning som er motivet for hele omlegginga av sykehussystemet.
Fri oss fra økonomenes styring av fødselsomsorgen! Gi gravide en mulighet til å velge - IKKE LEGG NED ABC og STORKEN!
