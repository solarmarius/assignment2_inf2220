
28/5-02
Øyvind Vaksdal, Stortingsrepresentant, Fremskrittspartiet
Kraftfull hanekamp i regjeringen?
Miljøverneminister Brende fra Høyre skryter uhemmet av sin klimapolitikk. Han skal redde jordens klima, blant annet ved å elektrifisere plattformer på norsk sokkel via strømkabler fra land. Dette vil redusere CO2 utslipp fra de små gasskraftverkene om bord på plattformene. Samtidig lover Olje og Energiminister Steensnes fra KrF at Norge skal bli en netto strømeksportør. Attraktive løfter fra begge ministrer, men en liten virkelighetssjekk viser at de nok bør ta seg en prat på kammeret før de skryter mer.
Utfordringen til Brende og Steensnes er at politiske beslutninger over tid har ført til et netto underskudd på strøm i Norge. Med unntak av Frp, setter de politiske partiene gang på gang en effektiv stopper for videre kraftutbygging av betydning. Størstedelen av Norges strømproduksjon kommer fra vannkraft. I våte år produseres mye strøm, i tørre år langt mindre. Men til tross for alle vannkraftverkene, i et normalår må Norge importere 7 TWh strøm. Senest i fjor opplevde vi stadig økende priser pga av underproduksjonen (godt hjulpet av høye avgifter).
Krf-ministeren vil trenge hjelp fra høyere makter om dersom Norge skal klare å bli en netto strømeksportør. De neste ti år vil han bygge ut vindkraft og varmepumper med effekt på ca 7 TWh. I utgangspunktet ser dette ut til å skape balanse i regnestykket. Men dersom vi antar at veksten i strømforbruket er på moderate 1,25% årlig de neste 10 årene, kommer vi til å ha et underskudd på ca 15 TWh ved periodens slutt. Det er en dobling av dagens underskudd, selv med ny vindkraft og varmepumper. Strømbalansen vil altså ikke bli bedre for Norge, tvert imot. Har regjeringen hemmelige kort på hånd, siden de kan påstå at vi skal bli nettoeksportør av strøm? De har en negativ holdning til gasskraftverk. Reaksjonene rundt forslaget om opprustninger i Sauda, viser at de også stiller seg negative til videre utbygging av vannkraft av betydning. Man kan komme med fine ord i møter og valgkamp, men dersom de ikke våger å omsette dem i handling er ordene lite verdt.
Brende bør derfor folde sine hender og be om hjelp. Om Steensnes ikke gjør noe, vil klimapolitikken ødelegge kraftbalansen for Norge enda mer. Det praktiske resultatet på sokkelen kan fort bli at vi erstatter dagens små gasskraftverk med strøm fra kull- og atomkraftverk i Europa.
Frp lukker ikke øynene for de konkrete utfordringene Norge har. Vi har derfor inntatt en åpen holdning til både gasskraft og utbygging/opprustning av vannkraft anlegg. Det finnes mange muligheter å bygge ut mer kraftproduksjon uten at det må få vesentlige negative effekter på miljøet. Norge bør ha som mål å ta i bruk noe mer av våre enorme energiressurser, slik at både næringslivet og det norske folk får tilgang til nok miljøvennlig kraft til fornuftige pris.
