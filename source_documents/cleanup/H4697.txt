
4. desember 2000
Thorbjørn Jagland
J@glandbrev
I dette J@glandbrevet fra 4. desember 2000 kommenterer Thorbjørn Jagland Regjeringens europamelding. Han belyser hvorfor det er viktig at Norge involverer seg i EUs utvidelsesprosess - uavhengig om vi skal søke medlemskap eller ikke.
Kjære @-brevvenn!
Fredag la Regjeringen fram stortingsmeldingen om Norge og Europa, som er en invitasjon til en bred og åpen debatt om utviklingstrekkene i Europa, og ikke minst vår egen stilling i forhold til disse.
Slik jeg ser det er, er det bred politisk enighet om utgangspunktet for meldingen. Regjeringens utgangspunkt er at et flertall av folket sa nei til et EU-medlemskap i 1994. Vi er tilknyttet EU først og fremst gjennom EØS-avtalen, men også gjennom andre samarbeidsordninger. Meldingen er heller ikke ment som en ja- eller nei-melding om norsk medlemskap i EU. Den fremmes ikke i en situasjon der vår nasjon står midt oppe i en strid om veivalg i forhold til Europa.
Bakgrunnen for meldingen er de store endringene i Europa som har skjedd siden vi på begynnelsen av 1990-tallet hadde en intens debatt om Europapolitikken. Berlinmurens fall, oppløsningen av Sovjetunionen og regimeskiftene i Sentral- og Øst-Europa har ført til et helt nytt Europa.
EU-utvidelsen vil bidra til å endre europakartet. De gamle skillelinjene mellom øst og vest i Europa er i ferd med å viskes ut. Vi vil om få år kunne stå overfor et EU som favner nærmere 30 medlemsland. Utvidelsen av EU vil være det viktigste bidrag til stabilitet, fred og utvikling i Europa, og det er derfor avgjørende for oss alle at utvidelsesprosessen lykkes.
Dette er store forandringer som Norge må forholde seg til. Det ville være uansvarlig å vente med å forholde seg til utvidelsen etter at den er i gang. Vi må bidra til at utvidelsen lykkes, fordi det vil være det viktigste bidrag til fred, stabilitet og utvikling i Europa. Derfor vil også Norge bidra til at utvidelsesprosessen går mest mulig smertefritt, både bilateralt og gjennom EFTA/EØS-samarbeidet. På dette området vil Regjeringen videreføre den forrige regjeringens aktive bistand til søkerlandene, gjennom å lansere en egen handlingsplan for søkerlandene.
Norge har både viktige bidrag å tilføre EU-samarbeidet og sterke nasjonale interesser å ivareta overfor EU. EØS-avtalen er den mest sentrale delen av vår tilknytning med EU, men sikrer bare deler av våre samlede interesser overfor Europa. Gjennom EØS-avtalen er norske næringer i all hovedsak sikret likeverdig adgang til det indre marked, men markedene endrer seg imidlertid som følge av nye forbruksmønstre, endrede rammevilkår, eller som følge av ny teknologi og forskning. Det er min klare oppfatning at vi vil møte betydelige utfordringer i årene som kommer knyttet til rammevilkårene for viktige næringssektorer som gass og fisk.
Gassens andel av norsk petroleumseksport er i dag på ca. 20% og ventes å øke betydelig i årene som kommer. Den altoverveiende delen av norsk gasseksport går til EU og land som forhandler om medlemskap i EU. EØS-avtalen gir ikke noe direkte inntak for Norge og de andre EFTA-landene når EU-landenes regjeringer i Rådet drøfter nytt eller revidert forslag til regelverk som er av betydning for petroleumssektoren. Derfor vil regjeringen arbeide for en mest mulig effektiv ivaretakelse av norske interesser inn mot EU i deres drøftelser om disse spørsmålene.
På fiskeri og havbrukssektoren tyder ulike anslag på at verdien av Norges eksport vil kunne øke fra NOK 30 milliarder til mellom 100 og 150 milliarder i løpet av de neste 20 årene. Den vil dermed på en avgjørende måte kunne bidra til å kompensere for en framtidig nedbygging av oljeaktiviteten på norsk sokkel og gi sterke impulser til vekst og sysselsetting i Norges kystdistrikter. Men dagens markedsvilkår ved eksport av fisk og fiskeprodukter til EU motvirker at Norge fullt ut kan nyttiggjøre seg potensialet som ligger i havbruks- og fiskerinæringen. Dette bildet vil forsterkes når sentral-europeiske land som vi i dag har frihandel med, blir medlemmer av EU. Derfor vil EØS-avtalens løsninger etter Regjeringens oppfatning i framtiden være dårlig egnet til å sikre fiskerinæringens interesser i forhold til EU.
Med visse unntak sikrer EØS-avtalen norsk næringslivs adgang til EUs Indre Marked. Avtalen må derfor forsvares og videreutvikles. Samtidig ser vi at etterhvert som EU utvikler og utdyper samarbeidet på stadig flere områder, blir EØS-avtalens betydning gradvis mindre. EØS-avtalen ble fremforhandlet på begynnelsen av 1990-tallet. Den ga svar på de utfordringer EU møtte gjennom opprettelsen av det indre marked. Siden den gang har det skjedd grunnleggende endringer i Europa, som har påvirket utviklingen av EU-samarbeidet på en rekke områder. Det gjelder først og fremst i forhold til sikkerhets- og forsvarspolitikken. Utviklingen av et stadig tettere sikkerhets- og forsvarspolitisk samarbeid mellom EU-landene bidrar til å styrke vår felles sikkerhet. Her har også Norge et ansvar.
Også gjennomføringen av Den økonomiske monetære union og innføringen av Euro, vil innebære vesentlig tettere økonomisk integrasjon i EU og tvinge fram en sterkere samordning av den økonomiske politikken.
Det tredje området er justis- og politisamarbeidet, som er det neste store integrasjonsområdet i EU. Dette vil Norge være like avhengig av som de andre landene for å bekjempe blant annet internasjonal kriminalitet.
Utviklingen av EU-samarbeidet vil ha viktige økonomiske og politiske konsekvenser for Norge. I økende grad blir våre rammevilkår bestemt av politiske vedtak i fora der vi ikke deltar, selv om vi prøver å kompensere dette gjennom utviklingen av best mulige samarbeidsordninger med EU, og aktiv fremme av norske interesser både overfor EU-kommisjonen og overfor medlemslandene.
Men det er først når vi ser når utvidelsen kommer - og hvor omfattende den blir - at det er naturlig å diskutere om det på ny skal søkes om medlemskap i EU. På det tidspunkt har vi enda flere erfaringer med vår særstilling og vi kan bedre bedømme om vi er tjent med å gå inn for å få innflytelse over avgjørelsene.
