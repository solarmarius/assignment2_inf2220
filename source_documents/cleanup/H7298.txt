
1999-2003
KrF
Fylkestingsprogram Rogaland KrF Perioden 1999 - 2003
VÅRT VERDIGRUNNLAG
Kristelig Folkeparti legger det kristne menneskesyn, de 10 bud og den bibelske forvaltertanke til grunn for alt sitt politiske arbeid. Respekten for menneskeverdet, likeverd og likestilling er grunnleggende.
Politikk og verdier henger uløselig sammen. I vår tid er det behov for en sterk verdimobilisering med gjennomtenkning og refleksjon omkring viktige verdivalg som kan bevare og videreutvikle et godt og varmt samfunn og sikre et trygt og sant demokrati.
FYLKESKOMMUNENS ROLLE
Fylkeskommunen skal - sammen med kommunene i fylket - være en drivkraft når det gjelder å yte innbyggerne gode tjenester og skape sunn utvikling. Gjennom regionalpolitisk satsing i bygd og by skal fylkeskommunen være en pådriver for å fremme et sterkere og mer variert arbeids- og næringsliv - til beste for folk i Rogaland.
En offensiv satsing på utdanning og et spesialisert helsetilbud er viktig for å gi innbyggerne utviklingsmuligheter og trygghet i hverdagen.
For at slike mål kan nås, er det viktig at fylkeskommunen får akseptable rammebetingelser og økonomisk evne til å løse sine mange viktige oppgaver.
KrF vil disponere fylkeskommunens økonomiske midler etter grundig planlegging og prioritering. Oppgavene må løses i det tempo som de økonomiske rammene gir muligheter for.
KrF vil arbeide for en aktiv og framtidsretta personalpolitikk.
3. UNGDOM OG OPPLÆRING
Den raske utviklingen i samfunnet stiller økt krav til høgt kompetansenivå og livslang læring. Den videregående skolen er en svært viktig institusjon som skal gjøre ungdommen i Rogaland i stand til å møte utfordringene i arbeids- og samfunnslivet. Den videregående skolen har og en viktig oppgave i å formidle de grunnleggende kristne og humanistiske verdiene.
Å følge opp vedtatt skolebruksplan og R 94 som innholdsreform vil være viktige oppgaver i årene framover.
KrF vil arbeide for :
· å sikre at all ungdom i fylket skal ha et mest mulig likeverdig opplæringstilbud
· å legge til rette for differensiering av opplæringen slik at alle elever får et best mulig tilrettelagt tilbud etter evner og forutsetninger
· å utvikle tiltak som kan bidra til at elevene gjør reelle valg utfra egne forutsetninger og samfunnets behov uavhengig av kjønnsbestemte tradisjoner, bl.a. ved å satse på rådgivningstjenesten.
· at fagtilbudene har bredde og fordypning som gir et solid grunnlag for å møte behovene for arbeidskraft i fylket
· fritt skolevalg med stram dimensjonering
· å fortsette satsingen på kvalitetsfremmende tiltak som skolebibliotek, internasjonaliseringstiltak og arbeidsformer preget av elevens eget engasjement og ansvar for egen læring
· å ha tidsmessige og hensiktsmessige skoleanlegg
· å legge til rette for mer fleksibilitet og tilpasning i opplæringsløpet for voksne
· å profilere fylkets høgskole- og forskningsmiljø og utvide høgskoletilbudet
· å arbeide for å få universitet til Rogaland
· å sørge for at flyktninger, asylsøkere og andre innvandrere får tilbud om tilstrekkelig norsk undervisning, slik at de kan gjennomføre videregående opplæring på en god måte
· å gi et godt og tilpasset opplæringstilbud til de elevene som stiller med det svakeste utgangspunkt.
· å støtte private videregående skoler og folkehøgskoler i fylket, som representerer viktige supplement til fylkeskommunenes ordinære videregående opplæring
4 HELSE - OMSORG - TRYGGHET
Helse, omsorg og trygghet er viktig for vår opplevelse av et godt og meningsfullt liv.
Omsorg og trygghet i hverdagen forebygger helseproblemer og høyner livskvaliteten.
· De frivillige organisasjoner og institusjoner er positive og verdifulle innslag i helse- og sosialsektoren, og fylkeskommunen må gjennom samarbeid sikre kirkelige og frivillige institusjoner og krefter gode forutsigbare vilkår også i framtida
· KrF vil arbeide for at samarbeidet innen helseregionen og mellom
fylkeskommunen og kommunene til enhver tid er så godt at alle fylkets innbyggere sikres gode helsetjenester uavhengig av bosted
FOREBYGGENDE HELSEVERN
Forskning og erfaring viser en klar sammenheng mellom miljø, livsstil og mange helseproblemer
KrF vil arbeide for å iverksette forebyggende tiltak som har som mål:
· å øke folks livskvalitet
· å styrke de sosiale nettverk i nærmiljøet som gir medmenneskelig støtte og omsorg
· å øke forståelsen for personlig ansvar og egenomsorg
· å støtte prosjekter med forebyggingsperspektiv
· å sikre AAN - rådgivningskontor for gravide - økonomisk støtte og gode arbeidsbetingelser
TRYGGE OG GODE LEVEKÅR
Å gi barn, unge, familier, enslige og eldre støtte og hjelp til å fungere i et godt mellommenneskelig fellesskap vil være en prioritert oppgave for å forebygge menneskelige lidelser og samfunnsmessige problemer
Barnefamiliene
KrF vil arbeide for tiltak og støtte som kan :
· stimulere til gode samliv og omsorg for hverandre i lokalmiljøet
· gi faglig rådgivning, hjelp og oppfølging til utsatte barnefamilier og bekjempe alle former for voldsutøvelse
· medvirke til at foreldre og barn kan få mer tid sammen
Eldre
KrF vil arbeide for tiltak og støtte som kan:
· medvirke til at de ressurser eldre utgjør, kommer til nytte og blir tatt vare på
· sikre trygghet, verdighet og kvalitet i omsorgstjenesten
· styrke spesialhelsetjenesten, strategisk satsing på geriatri, herunder kompetanseheving av personell
· gjennom holdningskapende arbeid styrke eldres medbestemmelsesrett i samfunnet og innflytelse på eget liv
RUSVERN
Forskning viser at bruk av rusmidler er vårt største samfunnsproblem.
Derfor ser KrF det som nødvendig at det legges til rette for både restriktive og forebyggende tiltak, og for flere behandlingstilbud og ettervernstiltak
KrF vil også arbeide for at det blir gitt tilstrekkelig faglig rådgivning og behandling til mennesker som sliter med ulike grader av rusproblemer.
Rogaland KrF vil aktivt støtte tiltak som kan bidra til å redusere alkoholforbruket i tråd med Verdens Helseorganisasjon ( WHO) og stortingets anbefalinger. Konsekvent innsats mot rusmidler blir mer og mer nødvendig.
Kr F vil arbeide for:
· en aktiv og planmessig kamp mot bruk av alkohol, narkotika og tobakk og økt innsats mot illegal omsetning
· å motivere kommunene til å føre en restriktiv alkoholomsetnings-, skjenkebevillings- og åpningstidspolitikk for å redusere behandlingsbehovet av rusrelaterte skader
· å prioritere støtte til rusfrie kulturaktiviteter
· å delta i holdningsskapende arbeid, spesielt blant foreldre, barn og unge
· å fokusere mer på sammenhengen mellom vold og rusmidler
· at tilstelninger og representasjon i fylkeskommunal regi skal være rusfrie
· flere behandlingsplasser og tidligere hjelp
SOMATISK HELSEVERN / SYKEHUSTJENESTER
KrF vil arbeide for at alle innbyggerne i Rogaland, uavhengig av økonomisk evne, alder, kjønn og bosted, har tilgang til nødvendig helsetjeneste.
Med knappe økonomiske ressurser må fylkeskommunen først og fremst løse de oppgavene og gi de tilbud som sykehusene i fylket i dag har et klart ansvar for.
KrF er opptatt av å sikre en balansert og fornuftig fordeling av ressurser og arbeidsoppgaver til sykehusene i fylket.
Lange ventelister og køer av mennesker som venter på behandling er uverdig.
Dette krever at vi hele tiden vurderer den økonomiske ressursinnsatsen til sykehusformål og organisering av driften på sykehusene.
KrF vil arbeide for:
· å få redusert ventelistene / ventetiden på helsetjenestene
· ressursutnyttelse etter vanlig arbeidstid
· å knytte eventuell utbygging av nye sykehustilbud på høyt spesialistnivå opp til et regionalt samarbeid med Hordaland og Sogn og Fjordane, og i samsvar med nasjonale planer
· å etablere et regionalt kompetansesenter ved Haugesund revmatiske sykehus
· å sikre helsepersonell reservasjonsrett i samvittighetsspørsmål
· å sikre tilstrekkelig tilbud om terminalpleie / omsorg ved livets slutt
· at geriatri fortsatt skal være en prioritert spesialitet i Rogaland
PSYKISK HELSEVERN
Omfanget av behandlingstilbudet til mennesker med psykiske lidelser må styrkes. Denne gruppe pasienter har i de fleste sammenhenger stilt bakerst i køen. Det er fortsatt nødvendig å arbeide for å påvirke samfunnets holdninger til mennesker med psykiske lidelser. Psykiske lidelser må aksepteres på lik linje med somatiske.
KrF vil legge vekt på at tjenestene tilbys pasientene så nær deres bosted som mulig.
KrF vil arbeide for :
· å bygge ut og styrke distrikts psykiatriske sentra med behandlingskompetanse
· bedre tilbud til rusmisbrukere med psykiske lidelser
· å ta med pasient- og pårørendeorganisasjoner ved utarbeidelse av nye tiltak og planer
· å sikre tilstrekkelig behandlingskapasitet
· å forebygge ensomhet og sosial isolasjon
· å forsterke innsatsen for å forebygge selvmord
· at ettervernet rustes opp
· at arbeidsplasser tilrettelagt for mennesker med psykiske lidelser
GODE LEVEKÅR FOR FUNKSJONSHEMMEDE
Funksjonshemmede må så langt som mulig integreres i samfunnet. Det dreier seg om rettferdighet og likeverd.
KrF vil arbeide for:
· at funksjonshemmede skal ha reelle muligheter til å delta i arbeidslivet på lik linje med andre
· at det blir et allsidig og godt utbygd spesialhelsetilbud tilgjengelig for alle som har behov for det
· at rehabiliteringstilbudet i nord- og sørfylket utvikles likeverdig. Egen rehabiliteringsenhet i nordfylket vurderes etablert etter modell av Lassa-senteret i Stavanger
· at transporttilbudet for funksjonshemmede må bedres
· at ledsagere for funksjonshemmede skal reise gratis med kollektive transportmidler ved å forevise et ledsagerbevis
5. REGIONALUTVIKLING
KrF er opptatt av at fylkeskommunen i sitt regionalpolitiske arbeid skal samarbeide tett med kommunene og fylkesmannens avd0eling for landbruk og bygdeutvikling.
Det er et overordnet politisk mål å sikre framtidsrettet forvaltning av ressursene, vern om naturen og utjevning mellom sosiale grupper og mellom distrikter i fylket.
Arbeid for alle er en viktig forutsetning for vår velferd.
KrF er opptatt av at folketilveksten kan bli bedre fordelt mellom regionene i Rogaland
Ryfylke har over lang tid hatt svakere befolkningsutvikling enn jær-regionen.
Næringspolitikk og samferdselspolitikk kan brukes for å endre på dette.
KULTUR
Økende kommersialisering i kulturlivet gjør det viktig å styrke og videreutvikle vår egen kultur. Nye generasjoner må bevisstgjøres på sine kulturelle røtter.
KrF er opptatt av å formidle den kristne, nasjonale og humanistiske kulturarv, samtidig som det er viktig å gi rom for nye impulser. Barn og unge skal være en prioritert målgruppe for fylkeskommunal kulturinnsats.
Et allsidig og levende kulturliv er av grunnlegende verdi for menneskets miljø og livsutfoldelse
KrF vil arbeide for:
· å yte tilskudd til kirkelige bygg (kapell,leirsteder etc. ) og til frivillig kristent, sosialt og diakonalt arbeid
· å støtte ungdoms- og idrettsarbeid med bevisst rusfri miljøprofil
· å vurdere tiltak for å demme opp for det sterkt økende antall spilleautomater
· at spilleautomater plasseres i arkader med aldersgrense 18 år
· å støtte regionale kulturtiltak for innvandrergrupper og organisasjoner, med kvinner og barn som spesielle målgrupper
· å stimulere til offentlige og frivillige kulturtilbud med klar og positiv miljøprofil
· å styrke og sikre kulturvernet gjennom registrering og bidra til at det utarbeides kommunale og regionale arbeidsplaner for vern, tilrettelegging og skjøtsel av kulturminner
· å bidra til større grad av dialog mellom fylkeskommunen, kommune og andre involverte parter
· å støtte regionmuseenes virksomhet for å gi dem stadig større kontaktflate utad
· å stille fylkeskommunale bygg og anlegg til disposisjon for alle former forebyggende lags- og kulturarbeid
· å fordele den fylkeskommunale støtte til musikklivet slik at alle regionene i fylket kan dra nytte av den
ENERGIFYLKET ROGALAND
Rogaland fylke er en betydelig produsent av vannkraft. I tillegg er fylket senter for olje- og gassvirksomhet. Med dette utgangspunkt har Rogaland gjennom lang tid tilegnet seg kunnskap og kompetanse som må nyttes til å videreutvikle næringslivet i fylket.
Kristelig Folkeparti vil arbeide for
· at Rogaland fylkeskommune som regionalpolitisk organ skal være en viktig aktør i utformingen av en energipolitikk som gir mulighet for en framtidsrettet, optimal forvaltning av ressursene. Samtidig må det legges vekt på ENØK- tiltak og satsing på alternative energikilder
· at det må legges vekt på å oppruste og utvide eksisterende kraftverk i forhold til mål om økt kraftutbygging.
· at videre kraftutbygging må skje skånsomt i forhold til natur- og miljøverninteresser.
· å erstatte fossile energikilder med fornybare energikilder.
· at det private og offentlige energiforbruket får en lavere veksttakst
MILJØVERN
Forbruk og produksjon i den industrialiserte del av verden har tilført luft, jord og vann store mengder avfallsprodukter. Denne utviklingen kan medføre uopprettelig skade.
Vi må se i øynene at ressursene er begrenset, og at samspillet i naturen er i fare. Miljøvern er vern om livet nå og i framtiden.
Forvalteransvaret må ivaretas på en slik måte at også de nye generasjoner skal ha nytte av jordens ressurser.
KrF vil arbeide for:
· å bidra til igangsetting av verneplanarbeid for de høyest prioriterte naturområder i fylket
· å ta særlig hensyn til natur- og kulturell egenart ved kraftutbyggingsvedtak og andre inngrep i uberørt natur
· å iverksette tiltak for å redusere forurensende avrenning til vassdrag og sjø
· å legge alle viktige natur- og miljøvernspørsmål fram til avgjørelse i folkevalgte organ.
· å medvirke til tilrettelegging av egnede tur- og friluftsområder, spesielt i tilknytting til tettbefolkede deler av fylket
· å legge til rette for gjenvinning og resirkulering av oljeinstallasjoner
· å sette i verk tiltak som kan bevare laksestammen i elvene, bl.a. ved å følge opp og arbeide for en økning av innsatsen til kalking av vassdrag
· å opprettholde oljevernberedskapen
· å følge opp og realisere konkrete aksjoner og tiltak som
· "Aksjon Jærvassdrag","Vest-kystparken" og
· "Avfallsplan for Rogaland"
· å følge opp miljøtiltakene i de forskjellige transportplanene for fylket
· å videreføre miljøsamarbeidet gjennom nasjonale og internasjonale fora og legge vekt på oppfølging av lokal Agenda 21.
· å iverksette tiltak for å redusere klimagasser og andre gasser som forurenser miljøet
· At forvaltning og vern av naturressurser og miljø må være basert på helhetlig miljøregnskap
NÆRINGSUTVIKLING
Fylkeskommunen skal være en næringspolitisk pådriver i regionen og stimulere til økt produktivitet og lønnsomhet bl. a. gjennom omstilling til nye produkter og markeder. Kunnskap må sammen med forskning og utviklingsarbeid prioriteres som virkemiddel i denne sammenhengen.
Et bredt og variert næringsliv er bærebjelken for både sysselsetting og bosetting i alle regioner i fylket. Oppfølging av fylkets næringslivsplan blir derfor svært viktig.
For KrF er det viktig å sikre grunnlaget for:
· en helhetlig by- og distriktspolitikk basert på gjensidig og berikende samspill mellom byene og distriktene, og samhandling innad i regionene
· en aktiv og målrettet landbrukspolitikk, som bærebjelke for nærings- og lokalsamfunnsstruktur i alle deler av fylket
· en fiskeripolitikk som både gir tradisjonelle fiskerier trygghet og mulighet til å utnytte fiskeressursene
· en videre satsing på reiselivsnæringen, basert på en god forvaltning av fylkets unike natur- og kulturkvaliteter
· et internasjonalt kontakt- og samarbeidsnett, spesielt mot det europeiske kontinentet, som gir næringslivet i Rogaland et best mulig utgangspunkt for å hevde seg i en stadig mer krevende konkurransesituasjon
Med tanke på økt verdiskaping og sysselsetting i årene framover bør følgende områder vies spesiell oppmerksomhet: matproduksjon og videreforedling av denne, bruk og videreforedling av energiressurser, utnyttelse av olje og gass både på sjø og land, turisme og reiseliv.
De betydelige olje- og gassforekomstene på den norske kontinentalsokkelen representerer en stor utfordring for Rogaland, siden store deler av aktiviteten på denne sektor er lokalisert til fylket. Fylkets arbeids- og næringsliv må fortsatt få muligheter til å konkurrere om leveranser av utstyr og tjenester i petroleumsvirksomheten.
KrF vil arbeide for:
· å legge til rette for at regionsentrene kan være viktige næringspolitiske "lokomotiv" for verdiskapning og utvikling for hele fylket
· å medvirke til økt videreforedling av landbruksprodukter i Rogaland og legge til rette for og stimulere til satsing på eksisterende og nye produkter
· å verne om dyrket og dyrkbar jord for å sikre et framtidig ressursgrunnlag for landbruksnæringen
· å styrke fiskerinæringen bl.a. gjennom finansiering fra fylkeskommunens næringsfond
· å støtte opp arbeidet for å videreutvikle Karmsund-, Egersund og Sirevåg fiskerihavner
· å stimulere til produksjon av miljøvennlige produkter som er konkurransedyktige
· å stimulere til økt samarbeid mellom Rogaland Reiseliv og regionale og lokale reiselivsorganisasjoner.
· å bevare og styrke det offentlige og private servicetilbud i distriktene
· å styrke Stavanger som oljehovedstad i Norge og Haugalandet som landets fremste gassregion
· å videreføre satsingen på petroleumsvirksomheten i fylket, for å sikre sysselsettingen i offshore- og leverandørindustrien
· at gassen som er tilgjengelig i fylket kan nyttes som ressurs til miljøvennlig industriutvikling og energiformål
· å tilpasse strukturen i servicenæringen til lokalt bosettings- og næringsmønster
· at Karmsund havn får status som nasjonalhavn
· å utarbeide fylkets næringsplan i samarbeid med de regionvise næringsplaner
· å bidra til å sikre havbruksnæringen rammevilkår som gir mulighet for utvikling og lønnsom drift
· at næringslivet i Rogaland tjener både bedriftsøkonomiske og samfunnsøkonomiske hensyn. Fylkets kapitalressurser bør brukes bevisst for å hindre utflytting av bedrifter og eierskapet til disse
SAMFERDSEL
Gode kommunikasjoner er viktige for næringsliv og avgjørende for å opprettholde bosettingen i distriktene.
KrF er i denne sammenheng spesielt opptatt av å styrke det kollektive reisetilbudet i alle deler av fylket.
KrF vil arbeide for:
· å øke trafikksikkerheten gjennom fysiske tiltak og gjennom sterk holdningsskapende innsats
· at det legges til rette for sykkelen som transportmiddel, bl.a. gjennom videre utbygging av gang - og sykkelstier
· at tiltak for sikring av ulykkespunkt og rasfarlige veger blir prioritert
· at det etableres et godt samarbeid mellom skole, kommune og fylke når det gjelder tilpassede ruter og trygg skoleveg
· at staten tar et større økonomisk ansvar for fylkesvegnettet
· at ferjene i fylket har god komfort og tilstrekkelig kapasitet og frekvens slik at ventetiden reduseres til et minimum
· at Rogaland sikres en ordning med reserveferje
· å øke kvaliteten på kollektivtilbudet gjennom økt frekvens i tettbebygde strøk og at områder med spredt bosetting sikres tjenlige rutetilbud
· å sikre at byområdene i Nord-Rogaland får del i statlige satsinger i storbyområder når det gjelder transportløsninger og kollektivsatsing
· å legge til rette for et enklere og mer attraktivt takst- og rabattsystem med vekt på direkte billettering, overgangsbilletter, gjennomgående periodekort(buss/båt/ferge/tog ) og et bedre tilbud for barn og honnørreisende
· at ungdomskortet utvikles videre til å omfatte nye brukergrupper
· at fylkeskommunen stimulerer til at transportsektoren reduserer sine utslipp for forurensing bl.a. ved at det stilles krav til miljøvennlig drivstoff ved nyanskaffelser av busser
· at Ryfylke sikres en framtidsrettet fastlandsforbindelse
· å sikre Karmøy/Haugesund tilknytning til kyststamveien gjennom etablering av T- forbindelsen
· at bompengeinntekter også kan nyttes til investeringer i kollektivtransporten
· å støtte planene for dobbeltspor med bybane på jernbanestrekningen Stavanger - Sandnes med tilknytning til Forusområdet og Stavanger lufthavn
· å arbeide for å bedre kapasitet og kvalitet på togtilbudet på Jæren, kombinert med tilfredsstillende matebussopplegg
· å bygge ut Sørlandsbanen for å møte kravet om raskere og bedre person- og godstransport, herunder opprustning av traséen gjennom Drangsdalen
· at Stavanger lufthavn, Sola og Haugesund lufthavn, Karmøy gis muligheter for utbygging og videreutvikling slik at fylkets lufthavner kan gi et tidsmessig tilbud både for næringsliv og offentlig og privat virksomhet
· at anbud tas i bruk for buss-og båtrutene basert på klare kvalitetskriterier
