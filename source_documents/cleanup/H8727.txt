
Dato: 28. oktober 2004
Stortingsrepresentant Jan Arild Ellingsen
- Dørum lurte Stortinget
I Stortinget i går sa justisminister Odd Einar Dørum at pedofilidømte ikke går fritt i påvente av ledig soningsplass. Samme kveld ble det avslørt at nok en pedofildømt går fritt rundt i påvente av soning. - Fullstendig uholdbart, sier FrPs justispolitiske talsmann, Jan Arild Ellingsen.
Det var altså samme dag som justisminister Odd Einar Dørum uttalte fra Stortingets talerstol at det ikke fantes soningskø for kriminelle dømt til forvaring, at media meldte at en pedofilidømt går fritt rundt i Alta. - Denne personen er dømt til
sju års forvaring og dommen gir utrykk for at gjentagelsesfaren er stor, derfor reagerer jeg på at Dørum ga svaret han gjorde, sier Ellingsen.
Jan Arild Ellingsen mener det er urovekkende at Dørum enten ikke har oversikt over farlige kriminelle personer eller prøver å gi Stortinget et bedre bilde av situasjonen i kriminalitets-Norge enn det som er sannheten. - Uansett hvordan vi ser på dette er Dørums svar svært kritikkverdig.
Han vil nå ta opp saken i Stortinget og vurdere å forfølge Dørums oppførsel ovenfor Stortinget. - Stortinget er avhengig av å kunne stole på justisministeren, og denne saken viser kanskje at vi ikke kan det, avslutter Ellingsen.
