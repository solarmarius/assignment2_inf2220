
03.06.99
Fra stortingsrepresentantene Rigmor Kofoed-Larsen og Jann Sahl
Framtidsrettet teleinfrastruktur til hele landet
Kristelig Folkeparti er opptatt av at alle husstander og virksomheter i hele landet skal sikres mulighet for tilknytning til toppmoderne teleinfrastruktur. Overføringskapasiteten må være tilstrekkelig til å kunne gjøre bruk av stadig nye muligheter innen elektronisk kommunikasjon til akseptable priser. God teleinfrastruktur er viktig for næringslivets konkurranseevne, og tilgjengelighet i alle deler av landet er viktig for virksomheters lokalisering. Derfor vil vi ta i bruk de virkemidler som er nødvendige for å nå dette målet.
I den nærmeste framtid synes selskapenes egne planer å dekke behovet, derfor går vi heller ikke inn for leveringsplikt og maksimalpriser nå. Men vi forutsetter at i det øyeblikket det avtegner seg et framtidig misforhold mellom selskapenes utbyggingsplaner og den forventede etterspørsel, så vil de nødvendige virkemidler bli tatt i bruk. Kristelig Folkeparti vil kunne ta i bruk både leveringsplikt for selskapene og maksimalpriser som hindrer store prisforskjeller i ulike deler av landet.
Det er gledelig at et bredt flertall i Stortinget i dag slutter seg til sammenslåingen av Telenor og Telia. Vi snakker her om verdier større enn et halvt statsbudsjett. Samtidig slutter hele komiteen opp om at de telepolitiske målsetningene ligger fast. Det nye selskapet skal ha de samme forpliktelsene i sine konsesjonsvilkår.
