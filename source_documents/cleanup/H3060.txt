
Fredag 23. januar 1998
Partileder Valgerd Svarstad Haugland på KrF-konferanse:
FORTSETT BARNEHAGEUTBYGGINGEN!
-Det er problematisk at kommuner som fra før har dårlig barnehagedekning, legger videre utbyggingsplaner til side i påvente av kontantstøtten. Det er ikke noe stort problem når det gjelder antallet kommuner der slikt skjer, men jeg vil advare mot å tenke i de baner. Barnehageutbygging er god KrF-politikk! Det sa partileder Valgerd Svarstad Haugland da hun talte til Kristelig Folkepartis lokalpolitikerkonferanse i Bergen fredag. Mer enn 500 riks-, fylkes- og kommunepolitikere er samlet fram til søndag.
Partilederen minnet i talen sin om at barnehageutbygging og kontantstøtte er to sider av samme sak dersom småbarnsforeldrene skal få reell valgfrihet. Målet om full behovsdekning innen år 2000 må derfor stå fast, slo Valgerd Svarstad Haugland fast i talen sin.
-Vi må ikke gå inn i en debatt der vi som tilhengere av kontantstøtte blir oppfattet som motstandere av barnehageutbygging, eller at vi selv framstiller oss slik. Det er ikke noe som heter "de vil ha barnehage og vi vil ha kontantstøtte". Skal vi oppnå valgfrihet for barnefamiliene, må vi si "Ja takk, begge deler!", sa Valgerd Svarstad Haugland i talen til KrFs lokalpolitikerkonferanse i Bergen fredag.
KrF-lederen viste også til hvordan Arbeiderpartiet har gått fra det ene argumentet etter det andre mot kontantstøtten, men holdt fast på konklusjonen sin.
-De har tidligere argumentert med at økonomien ikke tåler denne reformen. Nå legger de selv fram forslag som er like dyre. Altså er ikke økonomien noe problem lenger. De har argumentert med at kontantstøtten vil skape problemer i arbeidsmarkedet, og særlig innen omsorgssektoren. Nå legger de fram forslag som kun retter seg mot dem som allerede er i jobb. Altså er ikke arbeidsmarkedet noe problem heller. De sier at kontantstøtten rammer de utsatte barna, men deres eget forslag tar ikke hensyn til denne gruppen i det hele tatt. Vi har derimot sagt at dette er en gruppe vi vil ta særlig hensyn til. Endelig har de stemplet kontantstøtten som likestillingsfiendtlig. Men er likestilling kun knyttet opp til om en er yrkesaktiv eller ikke? Det vi i virkeligheten står overfor, er et ideologisk skille i forhold til familiepolitikken, sa Valgerd Svarstad Haugland i talen til KrFs lokalpolitikerkonferanse i Bergen fredag.
