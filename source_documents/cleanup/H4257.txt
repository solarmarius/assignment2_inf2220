
onsdag 25. februar 1998 17:19:32
Venstres leder Lars Sponheim
- Har ikke kalt embetsverket illojalt
Venstres leder Lars Sponheim avviser at han har kalt embetsverket illojalt eller kommet med "uspesifiserte anklager mot embetsverket", slik Arbeiderpartiets Tom Thoresen hevder.
- Jeg sa ikke noe av dette på Venstres landsstyremøte i helgen, og har heller ikke slike oppfatninger. Tvert om er min erfaring med embetsverket i Næringsdepartementet og ellers at vi har et dyktig og lojalt embetsverk som følger opp og hjelper Regjeringen, sier Sponheim.
* I talen nevnte jeg at det har vært tyngre enn ventet å gjennomføre mer offentlighet. Men jeg understreket at etterlevelse av offentlighetsprinsippet er et ledelsesansvar, og at prinsippet står svakt i forvaltningen fordi tidligere politiske ledelser i departementene ikke har brydd seg mye om dette.
Hverken dette eller "Vær åpen"-plakaten som innføres i Næringsdepartementet er en kritikk av embetsverket. "Vær åpen"-plakaten skal være en positiv veiledning og en forpliktelse fra nåværende politisk ledelse på at vi vil ha åpenhet selv om det av og til kan være ubehagelig.
* I en omtale av Arbeiderpartiets situasjon etter regjeringsskiftet, nevnte jeg tre eksempler på at tidligere Arbeiderparti-politikere uavhengig av skiftet sitter i viktige stillinger og har mulighet til tunge styringsgrep på vegne av sitt tidligere parti.
Disse momentene har ingenting med hverandre å gjøre, og ingen av dem gir grunnlag for det vrengebilde Thoresen nå formidler, sier Sponheim.
