
Dato: 7. januar 2005
Stortingsrepresentant Per Sandberg (FrP)
FrP vil ha obligatorisk troskapsløfte
Innvandringspolitisk talsmann i FrP, Per Sandberg, mener forslaget til ny statsborgerlov med frivillig troskapsløfte for nye statsborgere er meningsløs. - Skal vi først innføre et troskapsløfte, må det være obligatorisk, sier han.
Sandberg sier han er overrasket over at Regjeringen i det hele tatt foreslår å innføre frivillig troskapsløfte.
- FrP har fremmet forslag om innføring av et slikt troskapsløfte tidligere, men da var det ikke aktuelt i det hele tatt, sier Sandberg.
Han mener det derfor er gledelig at Regjeringen nå har endret syn.
- Men at ordningen gjøres frivillig, sender et signal om at seremonien egentlig ikke er så seriøs, men bare en koselig hendelse for nye statsborgere. Det er ikke det vi trenger, sier han.
Sandberg ønsker i stedet et obligatorisk troskapsløfte som forteller nye statsborgere at de er nødt til å sette norske lover over alt annet.
- Selv om dette neppe ville ha noen juridisk funksjon, ville det fortelle i klartekst at man ikke kan holde religiøse eller kulturelle skikker over norsk lov. Med tanke på den avstanden det er mellom demokratiforståelsen i Norge og enkelte ikke-vestlige land, er dette en absolutt nødvendighet, understreker han.
Sandberg er også uenig i at barn født ved flerkoneri fremdeles automatisk skal få norsk statsborgerskap.
- FrP vil gjøre alt for å stanse menn som driver flerkoneri, og da er det også viktig å hindre at barn automatisk blir norske statsborgere, og dermed blant annet får rett til barnetrygd. Jeg ser heller for meg en søknadsprosess for barn født i utlandet med èn norsk forelder, avslutter han.
Ytterligere kommentar:
Stortingsrepresentant Per Sandberg
