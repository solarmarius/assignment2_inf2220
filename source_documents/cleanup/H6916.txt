
04.03.03
Vegard Martinsen, (DLF)
SV og frihet er som hund og katt
SVs sterke fremgang de siste månedene tyder på at det har vært dyktige til å velge markedsføringsrågivere. Det siste rådet de har fått fra reklamefolkene har åpenbart gått ut på at SV nå bør bemektige seg det liberale honnørordet frihet: «SV = personlig frihet!» er den frekke tittelen på Øystein Djupedals kronikk i VG lørdag 1/3.
Å si at SV står for frihet er en forvrengning av Orwellianske dimensjoner. SV står for styring og kontroll og dermed ufrihet. SV har ingen respekt for individers rett til å styre sine egne liv - og har dermed ingen respekt for frihet.
Djupedal sier at det er en motsetning mellom markedskrefter og frihet. Han vet åpenbart ikke at markedskreftene er summen av individers frie tilbud og etterspørsel. Hvis markedskreftene velger Sputnik fremfor opera, betyr dette ikke annet enn at mange foretrekker Sputnik og få foretrekker opera, og dette er resultatet av individers frie valg, og derfor en implikasjon av frihet. Det er mulig at Djupedal og andre forståsegpåere ikke liker dette resultatet, men frihet innebærer at folk kan foreta de valg som de selv måtte forrtrekke, ikke at de velger slik "eliten" skulle ønske.
Frihet er det motsatte av tvang. Tvang er å bli pålagt å gjøre noe i strid med egne ønsker under trusler om vold. Verneplikt er et uttrykk for tvang: den som nekter blir kastet i fengsel. Å måtte ha tillatelse fra det offentlige for å drive radiostasjoner eller andre typer bedrifter også uttrykk for tvang. Skatt er også et uttrykk for tvang: den som ikke betaler skatt blir kastet i fengsel. Djupedal vil innkreve penger ved tvang, bruke dem til å subsidiere en opera, og så kaller han dette frihet. Frekt!
La meg si noe om enkelte av feilslutningene i Djupedals kronikk: «Galopperende strømpriser og rekordhøy arbeidsledighet illustrerer hvordan markedskreftene gjør folk ufri hvis de får herje fritt», skriver han. Grunnen til at strømprisene steg var blant annet at kraftutbyggere av politikerne de siste 15 år er blitt nektet å bygge ut mer kraft. Dette er ikke frihet. Videre, det er kolossale restriksjoner på å etablere bedrifter og på å inngå avtaler med ansatte, og dette er grunnen til arbeidsløshet. Heller ikke dette er frihet. Stikk i strid med Djupedals påstand er det altså mangel på frihet som foråraker problemene. Så også i følgende eksempel: «...førstegangskjøperne [av boliger] som ikke har penger nok til å kjøpe seg et sted å bo [er et offet for markedskreftene]» . Sannheten er også her stikk i strid med den bløffen Djupedal prøver å selge oss. Det er enorme restriksjoner på å bygge nye boliger. I Oslo-områdert har f.eks. polikerne bestemt at det ikke skal bygges i Marka. Selv Djupedal burde forstå at et politikervedtatt forbud mot bygge i Marka ikke er resultat av markedskreftene.
Det er selvfølgelig greit å tro som SV at løsningene på de samfunnsproblemer vi har (høye strømpriser, arbeidsledighet, problemer innen eldreomsorg og skole, osv.) kan løses med enda mer offentlig styring og kontroll, men å kalle ønsket om mer offentlig styring for frihet er frekt. Å gjøre som Djupedal, dvs. å utelate de mange fakta om viser at det er offentlig styring som har ført til problemene han nevner, er uredelig.
Det liberale folkepartiet er partiet for individuell frihet. Hvis vår politikk haddde vært fulgt, ville det ha vært tillatt å bygge i Marka og boligprisene i Oslo hadde vært lavere. Hvis vår politikk hadde blitt fulgt hadde det vært bygget flere kraftverk og vi hadde ikke hatt de høye strømprisene. Hvis vår politikk hadde vært fulgt, hadde det ikke vært noen restriksjoner på etablering av bedrifter og det hadde ikke vært offentlige føringer på avtaler mellom bedriftseiere og ansatte, og vi ville ikke hatt arbeidslediget. DLF mener at frihet fører til velstand og at styring er ødeleggende.
Til tross for den enorme mengde erfaring som bekrefter at offentlig styring fører til problemer er SV tilhengere av mer styring. Greit nok, men at de kaller dette frihet, er ikke greit.
