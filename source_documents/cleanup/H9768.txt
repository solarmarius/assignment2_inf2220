
29.11.2005
Næringspolitisk talsmann i Sp Lars Peder Brekk
- Reindriftsfradraget skal justeres opp
I dag har næringskomiteen ferdigbehandlet budsjettinnstillingen. Næringskomiteens leder er klar; reindriftsfradraget skal justeres opp i forbindelse med revidert nasjonalbudsjett til våren.
I tilleggsproposisjonen fra regjeringen Stoltenberg II ble jordbruksfradraget økt, uten at man samtidig har innført en tilvarende økning i reindriftsfradraget. Tilsvarende som for jordbruket stiller reindriftsfradraget krav til en aktivitet i driften og at det tas sikte på et overskudd.
Fradraget virker som et intensiv til å øke verdiskapingen og næringsinntekten i reindriften, og bygger opp om målene om markedsrettet produksjon og verdiskaping.
Brekk understreker at fradraget har virket som et supplement til ordningene over reindriftsavtalen, og er et viktig bidrag til en helhetlig reindriftspolitikk.
- I en situasjon hvor det fortsatt er viktig å stimulere til økt slakting og verdiskaping, er det derfor viktig og riktig å få øket fradraget også i reindriften.
