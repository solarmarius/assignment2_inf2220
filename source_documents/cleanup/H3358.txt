
Torsdag, 30. mars 2000
Fra stortingsrepresentant Ivar Østberg (Troms)
Snøkrisa i Nord-Norge:
Kommunalministeren må handle
-Kommunalministeren må sette i verk tiltak for å bøte på den svært vanskelige situasjonen folk i Nord-Norge nå opplever. Dette uttaler medlem av kommunalkomiteen på Stortinget Ivar Østberg, som selv er fra Harstad og opplever snøforholdene på nært hold. I Stortingets spørretime førstkommende onsdag spør han kommunalministeren hvilke tiltak hun iverksetter etter sitt besøk nordpå.
Kommunalministeren er i Hammerfest i dag 30. mars for å se på forholdene, og Ivar Østberg håper hun ser alvoret. - Det er skrikende nødvendig med rassikring. Folk har blitt evakuert fra hjemmene sine av frykt for ras, og flere veier er nå stengt slik at man ikke kommer fram med de mest livsviktige varer som mat og medisiner.
Ivar Østberg mener at sentrale myndigheter har ansvar for følgende:
· Skolebarna skal ha trygg skolevei
· Brannberedskapen skal være tilstrekkelig
· Hjemmehjelp og medisiner skal komme til rett tid
· Ambulanse skal komme fram ved sykdom og ulykker
· Jordbruket skal opprettholde sin aktivitet
· Pendling til arbeidsplasser skal fungere
Folk som ikke kommer fram til arbeidet må erstattes med vikarer, og kommunenes økonomi gir ikke rom for å lønne både ansatte og vikar. Dette betyr store økonomiske tap for flere mennesker som uforskyldt ikke kommer seg på jobb. -Min oppfordring til kommunalminister Sylvia Brustad er at hun bevilger midler til de kommuner som har hatt uforutsette utgifter som følge av ekstreme værforhold. I tillegg må det bevilges penger til rassikring.- Dersom klimaforskere har rett, vil snømengdene i Nord-Norge bli normalsituasjonen i årene framover, uttaler en bekymret Ivar Østberg.
