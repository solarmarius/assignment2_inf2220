
Oslo 04.08.98
St.repr. Arne Lyngstad (KrF), nestleder i kirke-, utdannings- og forskningskomiteen:
Start en Grønt flagg-kampanje i norske skoler
Utdanningsminister Jon Lilletun bør ta initiativ til en Grønt flagg-kampanje i norske skoler som kan gi skoler status som miljøskoler. Kampanjen bør oppmuntre skolene til ressurssparing gjennom miljøråd bestående av elever, lærere og driftspersonale. Miljørådets oppgave blir å lage egne miljøhandlingsplaner for sin skole, for eksempel for elektrisitet og avfall. Dette foreslår skolepolitisk hovedtalsmann for Kristelig Folkeparti og nestleder i kirke,- utdannings- og forskningskomiteen, Arne Lyngstad, i et brev til utdanningsminister Jon Lilletun.
Lyngstad viser til at vi lager mer avfall enn noen gang tidligere, og vi bruker mer elektrisitet enn tidligere generasjoner. Skolen bør sette søkelyset på vårt forbrukersamfunn og være en aktiv medspiller i arbeidet for et bærekraftig samfunn. Gjennom å bevisstgjøre barn og unge om miljø og forbruk, arbeide konkret med hvordan vi kan bruke bedre og spare naturressurser, og formidle dette til familie og nærmiljø, kan elever og skolen være med å danne bærekraftige holdninger, skriver Lyngstad.
Det er i dag en europeisk kampanje som tildeler skoler et grønt flagg når skolen har gjennomført og oppnådd bestemte miljømålsettinger. Over 2000 skoler fra 15 europeiske land har gjennomført opplegget med hell som fokuserer på tre kampanjeområder: energi, avfall og vann. Det er denne kampanjen som bør tilpasses norske forhold, mener Lyngstad, og ber utdanningsministeren vurdere aktuelle samarbeidspartnere både blant offentlige myndigheter, frivillige organisasjoner og næringslivet.
