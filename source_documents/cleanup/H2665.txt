
Onsdag 1. juni 1995
Leder i Kristelig Folkeparti, Valgerd Svarstad Haugland:
KRISTENDOM I 1000 ÅR - EN ERKLÆRING
Kristne fra alle kirkesamfunn og organisasjoner markerer i disse dager 1000-års-jubileet for kristningen av Norge. At Norge ble et kristent land forholdsvis kort tid etter at Harald Hårfagre samlet Norge til ett rike, har hatt stor betydning for utviklingen av det vi i dag kjenner som norsk kultur og norsk statsskikk.
Kristningsjubileet tilhører ikke bare ett kirkesamfunn, men er hele kristen- og frikirke-folkets jubileum og eiendom. Det er ikke minst mangfoldet i norsk kirke- og kristenliv som har gjort kristen tro og tanke til en slik naturlig del av nordmenns referanserammer.
Det er interessant å registrere at det for tiden pågår en aktiv debatt om kristendommens plass i samfunnslivet og skolen, en debatt som i tid faller sammen med de forskjellige markeringene av tusenårsjubileet. Samtidig er det smertelig å konstatere at det igjen er noen som mener at det å sette fyr på kirkebygninger er en måte å markere seg på i livssyns-kampen. Kirkebrenning har vært ukjent i Norge helt siden trønderne forsøkte å kvele Håkon den godes kristningsforsøk på 950-tallet. At det etter 1000 år med kristendom igjen er noen som vil brenne kirker, bekrefter den gamle sannhet at enhver generasjon må kristnes på nytt. I dette arbeidet har ikke bare alle kirkesamfunn og organisasjoner, men enhver troende kvinne og mann, sin sentrale og viktige oppgave.
