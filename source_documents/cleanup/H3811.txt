
18.6.98
Morten Lund,
SENTRUM OG AP STÅR SAMMEN OM KOMMUNERAMMENE
- Det er bra for kommune-Norge og innbyggerne at Sentrumspartiene og Arbeiderpartiet er blitt enige om de økonomiske rammene og andre viktige spørsmål for neste år, sa stortings­representant Morten Lund (Sp) i Stortinget i dag. Dermed får regjeringen flertall for sitt forslag om å øke inntektene med mellom 2 og 2 1/2 milliard i 1999.
Lund minnet om det skiftet som hadde skjedd under budsjettbehandlingen i Stortinget før jul i 1996 der alliansen mellom Ap og høyrepartiene om trange rammer for kommunesektoren ble brutt. Det ble da bevilget over 5 milliarder kroner ekstra til kommuner og fylkeskommuner utover Arbeiderparti-regjeringens forslag. Dette var et helt nødvendig løft. For budsjettårene 1994, 1995 og 1996 var Senterpartiets forslag blitt nedstemt. Heldigvis fikk kommunene de ekstra milliardene som Senterpartiet foreslo gjennom en ekstra og ikke vedtatt skattevekst på 2-4 milliarder kroner hvert år. Uten disse midlene ville det ikke sett bra ut. 15 millioner mindre i løpet av 4 år i en kommune med 5.000 innbyggere vil merkes. De ekstra midlene kom altså, men fordelingen og utnyttelsen ville vært bedre om de var budsjettert på vanlig vis.
Heller ikke de ekstra bevilgede milliardene for budsjettet for 1996 har vært tilstrekkelig. De reformer som er vedtatt i 1997 og 1998 er en erkjennelse av grove unnlatelsessynder i flere år. Derfor er det i Stortinget enstemmig vedtatt eldrereform og handlingsplaner for psykiatri, utstyrskjøp ved sykehus og kreftbehandling med tilhørende pengesekker.
- Jeg er sikker på at man lokalt har sett behovene og følt presset lenge, sa Lund. Derfor er mange bedre fornøyd enn tidligere selv om det mange steder fortsatt vil være meget trang økonomi.
I spørsmålet om selskapsskatten minnet Lund om at Senterpartiet har lagt stor vekt på at lokal verdiskaping skal synliggjøres ved lokale skatteinntekter. Ut fra dette prinsippet ber Senterpartiet regjeringen vurdere en bedre tapskompensasjon til kraftkommuner og kraftfylker gjennom økt naturressursskatt. Sammen med Ap, KrF og SV åpner Senterpartiet for at flere kommuner enn Oslo, kraftkommunene og 10 andre skal kunne gis kompensasjon.
