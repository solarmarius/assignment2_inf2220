
26.3.2004
Stortingsrepresentant Morten Lund, Senterpartiet
SPONHEIMS MATAVGIFTER GIR DYRERE MAT OG TRUER ARBEIDSPLASSER
Til tross for sterke advarsler fra matindustrien og stor motstand i Stortinget ble de sterkt økte avgiftene til Mattilsynet en realitet fra nyttår. Som varslet er utslagene dramatisk. De mindre bedriftene synes helt klart å bli rammet hardest for di man har et mindre volum å fordele det såkalte kjøttkontrollgebyret på.
Tall fra Eidsmo Slakteri i Melhus viser en økning på 70 øre pr kilo slakt. Med et slaktevolum på 1800 tonn får man millionbeløp i økte kostnader. Denne bedriften som sysselsetter 36 årsverk har det siste året i tillegg mista en omstillingsstøtte til små slakterier på 24.000 kroner i måneden for di grensa for å få slik støtte er senka fra 2000 til 1500 tonn. Støtten til frakt av kjøtt ut av regionen er redusert med 45%.
Det må være grunn til å spørre om landbruksministeren har tenkt godt nok over konsekvensene av disse endringene. I nabolandet Sverige dekkes det aller meste av matkontrollen direkte over statsbudsjettet. Jeg har bedt statsråden om å svare på dette.
Jeg tillater meg å stille følgende spørsmål til skriftlig besvarelse til Landbruksministeren:
Eidsmo Slakteri i Melhus med slaktevolum 1800 tonn i året og 36 ansatte har fått økte avgifter til Mattilsynet som utgjør omlag 70 øre pr kg slakt. Bedriften har mista omstillingsstøtte og mellomfraktstønaden er halvert. I sum vil en slik liten bedrift kommer dårligere ut enn de store slakteriene. Det er et stort millionbeløp som må dekkes av redusert pris til bonden, økt pris til butikk eller dårligere resultat for bedriften. Hva vil statsråden gjøre for å hindre at arbeidsplasser går tapt og at maten blir dyrere?
