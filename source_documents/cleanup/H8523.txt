
28.7.2004
Inger S. Enger (Sp), medlem i Energi-og miljøkomiteen
Ja til gasskraft - nei til forurensing
Prosessindustriens Landsforbund har i sommer stilt krav om at det snarlig må bygges gasskraftverk i landet for å sikre arbeidsplasser i industrien. Dette må etter Senterpartiets syn kunne gjennomføres uten å bygge forurensende gasskraftverk. Teknologien til å bygge Co2 frie gasskraftverk - eller gasskraftverk med CO2 håndtering som de også kalles - finnes allerede nå.
Senterpartiet ønsker å få realisert gasskraftverk med CO2 håndtering, men har forståelse for at selskapene vegrer seg for å bygge på grunn av manglende lønnsomhet. Det er derfor viktig at vi får til et spleiselag der staten deltar i videreutvikling av miljøvennlig teknologi.
Ved et slikt spleiselag både kan oppnå verdiskaping, arbeidsplasser og ny teknologi som kan bli en eksportartikkel for Norge i framtida. Senterpartiet ønsker en politikk der det blir bygd infrastruktur som sikrer utnyttelse av gass til industriformål og forbruk i Norge. Kan gassen brukes til å produsere energi, er det bra, men betingelsen må som tidligere nevnt være at dette skjer uten store CO2 utslipp.
Senterpartiet er opptatt av at Norge er og skal være en energinasjon. Som et av de rikeste landa i verden, og som en energinasjon er det svært viktig med en god miljøprofil. Denne profilen har vi nå muligheten til å skape gjennom et samarbeid mellom staten og de som vil bygge eventuelle gasskraftverk.
Tilslutt er det grunn til å understreke at gass ikke er en fornybar energiressurs. Bruk av ikke-fornybare energikilder har ei begrensa framtid i tillegg til at det forurenser. Menneskeskapte klimaendringer er allerede et problem. Dessuten har Norge påtatt seg forpliktelser i forhold til Kyotoavtalen. Vi ligger dårlig an der. Det er derfor avgjørende at vi satser tyngre på forskning og utvikling av fornybar energi enn det vi gjør i dag. Bioenergi, sol, vind og vann er viktige stikkord.
