
Oslo, 25.08.2003
KrFU-leder vil ha trafikkopplæringen inn i skolen
I sommer har vi vært vitne til mange tragiske dødsfall på veiene. Ungdommer er overrepresentert på ulykkesstatistikkene.
- Nå kreves det handling. Vi må sette fokus på trafikkopplæringen, uttaler KrFU-leder, Per Steinar Osmundnes.
KrFU-lederen ønsker:
1) sikker og god trafikkopplæring
2) at trafikalt grunnkurs skal undervises på ungdomsskolen
3) at teorikurset blir valgfag på vgs, der også de obligatoriske kjøretimene inngår
Det er høye utgifter knyttet til det å ta teorikurs i dag. Dette fører til at mange velger å ta kurset som privatister. Ofte kommer ungdom seg gjennom den teoretiske prøven ved å pugge standardspørsmålene som ofte kommer opp.
Ved å tilby undervisningen på skolen, vil ungdom være sikret god oppfølging. Ungdom vil også få mindre utgifter til å ta lappen. Det blir da mange flere som vil forstå teorien og slik få bedre kunnskaper . Dette vil igjen gi bedre sjåfører og færre ulykker. Det handler om menneskeliv, avslutter Osmundnes.
