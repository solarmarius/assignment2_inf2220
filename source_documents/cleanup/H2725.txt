
Laurdag 11.februar 1995
Nestleiar i KrF, Jon Lilletun:
Normlaust Ap i alkoholpolitikken
-Det verkar som om Arbeidarpartiets alkoholpolitiske demning er i ferd med å breste totalt. Dei fleste liberaliseringstiltaka for å gjere alkohol lettare tilgjengeleg blir no legalisert av Ap med Brussel som unnskyldning. Korleis har Ap tenkt at vi skal nå målet om 25 prosent reduksjon i alkoholpolitikken med det frisleppet av alkohol dei no foreslår? Dette spørsmålet stilte nestleiar Jon Lilletun på KrFs fylkesårsmøte i Nord-Trøndelag laurdag.
Det var særleg forslag om "alkohol på postordre" og fleire vinmonopol som sentrale Ap-folk har kome med dei siste dagane Lilletun reagerte på.
-Kva ønsker Regjeringa å oppnå med å gå over på ei rein handels- og næringslivspolitisk linje i alkoholpolitikken sin? Også Ap må ha fatta at auka tilgang på alkohol gjev auka skadeverknader. Når Ap no likevel går inn for stadig større liberalisering i alkoholpolitikken sin, kan ein derfor lure på kva sosialpolitiske mål regjeringspartiet eigentleg har, sa KrFs nestleiar.
KrF er kjend med at Regjeringa no vurderar ulike tiltak for å tilpasse Vinmonopolet til EØS-reglane. Derfor har partiets stortingsgruppe sendt eit brev til Statsministeren der ein ber Regjeringa om å halde fast på den 70-årige linja i norsk alkoholpolitikk, og fortsette arbeidet for å vinne aksept for dei helse- og sosialplitiske grunngjevingane som det heilskaplege monopolsystemet for vin og brennevin har.
-KrF har bygd på forsikringane frå Regjeringa om at Vinmonopolets import- og engromonopol skulle oppretthaldast. Dersom den same Ap-regjeringa no går inn på tiltak for å tilpasse Vinmonopolet til EØS-reglane, forlet Ap ei viktig helsepolitisk linje som dette partiet til no har fulgt opp. Dette er absolutt ikkje tenleg for folkehelsa, seier KrFs nestleiar.
Han peikte elles på at det er i kommunane den alkoholpolitiske kampen no går føre seg.
-Her oppfører dei fleste partia seg uansvarleg. Alle burde vi kunne tåle nokre alkoholrestriksjonar for å solidarisere oss med dei som på ein eller annan måte har problem med alkohol, og for å forebygge at endå fleire unge blir fanga av rusen, sa Jon Lilletun.
