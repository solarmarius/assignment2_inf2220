
23. mai 2001
Jens Stoltenberg
St@tsministerbrev
- Som samfunn tar vi altfor dårlig vare på den ressursen som våre eldre er. Mens befolkningen blir gradvis eldre, ser det ut som om arbeidslivet ofte ser en helt annen vei - at de satser alt på å få fatt i 35-åringene og at det for folk over 50 blir stadig vanskeligere å komme seg inn på arbeidsmarkedet, skriver Jens Stoltenberg i dette St@tsministerbrevet fra 23. mai 2001.
I går var jeg med på en konferanse i regi av Arbeiderpartiets eldreutvalg. Utvalget er ledet av Per Kleppe, og har lagt fram et eget eldrepolitisk program. Dette programmet kan du finne i sin helhet på nettsidene til partiet, http://www.dna.no
Per Kleppe var i sin åpningstale opptatt av å få fram at den eldre delen av befolkningen er en ressurs for landet. Det har han helt rett i. Våre eldre skal vite at samfunnet stiller opp om de trenger pleie og omsorg. Det var Arbeiderpartiet som satt i gang tidenes løft innen eldreomsorgen for fire år siden. Når min regjering legger så stor vekt på å rydde opp i helsevesenet er dette også en viktig del av eldrepolitikken.
Men la oss ikke glemme et helt annet perspektiv. Vi er på helt ville veier om vi alltid nevner eldre og sykdom i samme setning. For det som er slående ved utviklingen i vår befolkning er jo hvor mange friske og spreke eldre vi har - eldre med kunnskap og erfaring og fulle av virketrang.
Derfor mener jeg at vi i Arbeiderpartiet sletter ordet eldrebølgen fra språket vårt.
Hva høres det ut som? En bølge av eldre som velter inn over oss? At vi får flere eldre er et uttrykk for en utrolig vellykket velferdspolitikk. Det er et uttrykk for at de store framskrittene innen folkehelsen har gitt mennesker lengre og bedre liv.
Likevel tar vi som samfunn altfor dårlig vare på den ressursen som våre eldre er. Mens befolkningen blir gradvis eldre, ser det ut som om arbeidslivet ofte ser en helt annen vei - at de satser alt på å få fatt i 35-åringene og at det for folk over 50 blir stadig vanskeligere å komme seg inn på arbeidsmarkedet.
Avtalefestet pensjon har gjort det mulig for dem som har hatt strevsomme jobber i mange år å gå av med pensjon før fylte 67 år. Det er en god utvikling, og sikrer eldre arbeidstakere mot en uverdig avslutning på yrkeskarrieren. Men vi ser også at mange eldre opplever arbeidsmarkedet som så tøft at de velger å gå av - selv om de fremdeles har mye å bidra med.
Vi må ha et arbeidsmarked der det er plass også til dem som ikke klarer å jobbe full dag året rundt. Det kan kreve spesielle tiltak, som en annerledes innretning av arbeidsdagen, ferieordninger eller reduserte stillingsandeler. Men vi må være villige til å finne de spesielle tiltakene som sikrer eldre arbeidstakere. For det er en nederlag både for enkeltmennesket, for den enkelte bedriften og for samfunnet om mennesker som både kan og vil yte noe, ikke får anledning til å bidra.
Regjeringen har gått inn med midler for å lage en handlingsplan for hvordan vi kan legge til rette for at eldre som selv ønsker det kan stå lengre i arbeidslivet. Handlingsplanen lages i samarbeid med partene i arbeidslivet, Arbeidsdirektoratet, Rikstrygdeverket og Arbeidstilsynet. De konkrete tiltakene vil komme. Men å endre holdning til eldre arbeidstakere er det ingen grunn til å vente med.
