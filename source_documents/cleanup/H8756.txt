
9. november 2004
KrFs finanspolitiske talsmann, Ingebrigt S. Sørfonn
- Dette er Arbeiderpartiet på sitt verste!
- Dette er en provokasjon overfor småbarnsforeldre, frivillige organisasjoner, friskolene og det abortforebyggende arbeidet. Jens Stoltenberg og co går til frontalangrep på viktige verdisaker for KrF. Dette er Arbeiderpartiet på sitt verste, sier KrFs finanspolitiske talsmann Ingebrigt S. Sørfonn i en kommentar til Arbeiderpartiets alternative budsjett, som ble lagt fram i dag.
Ingebrigt S. Sørfonn peker på fire svært problematiske punkt i Arbeiderpartiets budsjett:
Ap foreslår å fjerne hele kontantstøtten fra 1. mars neste år:
- Undersøkelser viser at 70 % av de som er i aktuell alder ønsker å beholde kontantstøtteordningen. Kontantstøtten gir fleksibilitet og valgfrihet til mange småbarnsforeldre. Evalueringen av ordningen viste også at den virket inntektsutjevnende. Nå foreslår altså Arbeiderpartiet å frata titusenvis av småbarnsforeldre en populær ordning viktig inntektskilde midt i året, sier Sørfonn.
Ap foreslår å fjerne skattefradraget for gaver frivillige organisasjoner:
- Ordningen med skattefradrag for gaver til frivillige organisasjoner har vært en kjempesuksess. Det meldes om flere givere og større gaveinntekter for organisasjonene. Med Arbeiderpartiets forslag vil mange frivillige organisasjoner miste viktige deler av sitt inntektsgrunnlag. Dette er et slag i ansiktet for mange ildsjeler og frivillige medarbeidere i organisasasjonslivet, uttaler Sørfonn.
Ap foreslår å kutte 500 millioner i overføringene til friskolene:
- Dette vil ramme friskolene sterkt. Et resultat av Aps politikk kan være at skolene må øke foreldrebetalingen. Slik blir det bare barn av rike foreldre som har mulighet til å velge alternativt. Ap åpner for et klasseskille i norsk skole, understreker KrFs finanspolitiske talsmann.
Ap foreslår å fjerne støtten til stiftelsen Amathea (tidl. AAN):
- Jeg trodde Ap og KrF var enige om at det er viktig å forebygge uønskede svangerskap og aborter i Norge. Amathea gir råd og hjelper kvinner som er kommet i en vanskelig situasjon. Stiftelsen er livssynsuavhengig. Jeg er skuffet over at Ap i praksis foreslår å legge ned Amathea ved å fjerne de 15 millionene stiftelsen i dag får i støtte til sitt arbeid, sier Sørfonn.
