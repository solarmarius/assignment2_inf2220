
11.06.2004
Rolf Reikvam, leder av utdanningskomiteen på Stortinget
- Høyredreining i skolepolitikken
- De ideologiske forskjellene i skolepolitikken er nå synligere enn på lenge. Det er tydelig uenighet om hva som vil skape en bedre skole. Skjerpede krav til studiekompetanse, skarpere skille mellom allmenn- og yrkesfagene og økt konkurranse mellom skoler og elever, vitner om en klar høyredreining i skolepolitikken. Det sier en engasjert leder av utdanningskomiteen på Stortinget, Rolf Reikvam fra SV, etter at komiteen i dag avga sin innstilling til stortingsmelding nr. 30 "Kultur for læring".
Reikvam mener innstillingen er delt på vesentlige felter. Blant annet vil venstresiden ivareta et bredt kunnskapssyn i skolen og utvikle vurderingsformer som fanger opp bredden i elevenes kompetanse, mens høyresiden bryter denne kunnskapsbyggingen ned til fem grunnleggende ferdigheter som de skal trene og teste elevene i. I tillegg vil høyresiden gjøre elevenes resultater på de nasjonale prøvene til gjenstand for offentliggjøring og rangering. Reikvam mener dette åpner for en konkurransementalitet i norsk skole som vi hittil har vært forskånet for.
- Dette er politiske valg som vil føre til økt press på elevene. La det være helt klart, sier komitelederen. - Etter at SV ville gi skolene større frihet under valgkampen, er alle partier nå opptatt av frihet og mangfold i skolen. Derfor vil skolene nå også få lov til å disponere 25 % av timetallet fritt for tilpasning til den enkelte elev og lokale forhold, og det er bra, ifølge Reikvam. -Men frihetens pris for skoler, elever og lærere må i følge Høyreregjeringen være økt konkurranse dem i mellom og mer tilsyn fra sentralt hold. Dette gir mer ensretting og mindre mangfold og etter vår mening svekke, og ikke styrke, målsettingen om mer tilpasset opplæring, sier Reikvam.
