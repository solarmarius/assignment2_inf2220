
11.8.2005
Kjell Ivar Vestå, 2. kandidat for Kystpartiet i Nordland
Tunnelsikring i Nord-Norge nedprioritert
Statssekretær Arnfinn Ellingsen slår om seg med tall i avisene i Nordland og skal overbevise oss om at Venstre har gjort en formidabel jobb i Samferdselsdepartementet. En ting har han rett i. Arbeiderpartiet førte en tilstrammingspolitikk overfor Nord-Norge, ja hele landet, sist de satt ved regjeringsmakten. Det gikk ut over infrastruktur, næringsutvikling og sykehussektoren. Men å si at Bondevikregjeringen for eksempel har prioritert tunnelsikring i region Nord siste året og i perioden 2006 - 2015 stemmer ikke.
Tallene fra Statens vegvesen viser at region Nord som omfatter de nordligste fylkene, får omtrent en tiendedel av det region Midt-Norge får i 2006. I 2008 får vi en femtedel av det Region Midt-Norge får, og i 2009 får Region Nord halvparten av det region Midt-Norge får.
En rasjonell forklaring fra Statens vegvesen er at de prioriterer pengene ut fra trafikken i tunnelene i tillegg til lengden av tunnelene. Resultatet er likevel at de nordligste fylkene kommer dårlig ut.
Kystpartiet vil ha en sterk satsing på infrastrukturen, en mye sterkere satsing enn både Bondevikregjeringen og Arbeiderpartiet. Vi mener at en moderne infrastruktur vil utløse et mer rasjonelt næringsliv i distriktene. Hvis problemet er at vi mangler folk her i landet til en slik satsing, kan det avhjelpes ved å leie inn utenlandske selskaper. Vi er faktisk ikke det eneste landet i verden som bygger veier.
Dagens situasjon er et resultat av at de som sitter ved makten ikke satser nok på utbyggingen av Norge. Den bakenforliggende årsaken til dette er tilpasningen til EU, og en feiloppfatning som går ut på at en satsing på Norge vil føre til inflasjon. Det var mantraet til Jens Stoltenberg da han satt som regjeringssjef. Han har helt rett i at hans regjering bare brukte 1,5 milliarder ekstra av Petroleumsfondet hvert år, mens Bondevikregjeringen bruker 70 milliarder i år. Men det betyr også at hans argument om en enorm inflasjon på grunn av økt bruk av Petroleumsfondet er feil. I Kystpartiet vil vi bruke mye mer av Petroleumsfondet enn Arbeiderpartiet, og vi vil bruke pengene på investeringer i infrastruktur, forskning, industriutbygging, landbruket og bedre sykehustjenester. Ikke slik som Bondevikregjeringen, som bruker av Petroleumsfondet til å gi milliarder i skattelette til de norske milliardærene.
