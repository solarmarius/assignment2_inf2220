
2003-2007
Arbeiderpartiet
Vest-Agder Arbeiderparti Program Ved Fylkestingsvalget 2003
Agder - en god region å bo i.
Vest-Agder er et fylke som vi i fellesskap kan utvikle til å bli et fylke der den enkelte innbygger føler trygghet, fellesskap og frihet. Vest-Agder Arbeiderparti mener at gode, offentlige velferdsordninger er den beste forutsetning for trygghet. Gjennom gode velferdsordninger skal den enkelte få mulighet til å forme sitt eget liv. Gjennom å skape en god offentlig skole, gode møteplasser og en aktiv næringspolitikk skal vi legge til rette for et samfunn preget av fellesskapsfølelse og respekt for hverandre. Gode fellesskapsløsninger gir alle bedre mulighet til å bestemme over sitt eget liv.
Det er viktig at demokratiet styrkes og forbedres. Innbyggerne selv vet hvordan de vil ha det, og de bør få mulighet til å styre utviklingen. Det gjøres gjennom demokratiske organer. Når stadig flere områder legges inn under det statlige embetsverk, blir innsikten og innflytelse for den enkelte mindre. Vest-Agder Arbeiderparti mener derfor at vi fortsatt må ha et folkevalgt regionalt nivå . Der er områder der vi trenger et demokratisk nivå som kan samordne kommunepolitikken i regionen, og vi trenger et demokratisk bindeledd mellom Stat og kommune. Vest-Agder Arbeiderparti mener at ett Agderfylke best kan løse oppgaver som krever samarbeid i vår region.
PUNKTPROGRAM
- for Vest Agder Arbeiderparti er det viktig å
1 arbeide for en god offentlig skole
2 arbeide for en fortsatt økning av kulturbudsjettet
3 arbeide for å påskynde utbyggingen av E39,E18 og RV 9
4 arbeide for et arbeidsliv for alle
5 arbeide for etablering av ett Agder-fylke
6 arbeide for å styrke allemannsretten
7 arbeide for at industrien får langsiktige
og konkurransedyktige rammebetingelser
1. KOMPETANSE: - en god skole
Arbeiderpartiet ser på kunnskap og kompetanse som viktige faktorer for å utvikle et demokratisk velferdssamfunn. Arbeiderpartiet vil ha en god skole for alle. Vi vil bedre kvaliteten og øke kunnskapsnivået i skolen. I Norge er skolen en felles møteplass. Det er en kvalitet for vår ungdom, for skolen og samfunnet.
Kvalitet , trygghet og valgfrihet skal kjennetegne den offentlige skolen. Bare på denne måten hindrer vi utviklingen av et todelt skolesystem.
Arbeiderpartiet vil bedre kvaliteten i videregående opplæring slik at den kan gi elevene et godt utgangspunkt for arbeidsliv eller videre studier. Arbeiderpartiet vil arbeide for at elver, foreldre og lærere i større grad deltar i arbeidet med vurdering og kvalitetsutvikling av skole og utdanning. Arbeiderpartiet vil at elevrådsarbeidet ved den enkelte skole styrkes både gjennom tilgang på tekniske hjelpemidler og økonomiske ressurser
Vest-Agder Arbeiderparti vil:
· Sikre en god offentlig skole for alle elever i Vest-Agder og kjempe for en desentralisert skolestruktur slik at alle elever kan gå på skole i sitt nærmiljø. Derfor er vi i mot fritt skolevalg.
· Sikre en god gjennomføring av utbyggingsprogrammet for de videregående skolene i Kristiansandsregionen.
· Arbeide for gratis skolemateriell i den videregående skolen.
· Utvikle reelt elevdemokrati ved alle videregående skoler i fylket.
Elevene skal gies mulighet til å påvirke både innholdet og det fysiske arbeidsmiljøet i skolen.
· Arbeide for å gjennomføre voksenopplæringsreformen, gjennom bla aktiv bruk av studieforbundene.
· Øke innsatsen for å rekruttere dyktige lærere og sikre lærerne god etterutdanning
· Bedre yrkes- og studieveiledningen for elevene slik de tar gode utdanningsvalg
· Gjøre teoretiske fag på yrkesfaglige linjer mer yrkesrettet og bedre samarbeidet med næringslivet slik at mer av opplæringen kan foregå i bedrift
· Alle videregående skoler skal ha et godt IKT- tilbud og elever skal kunne bruke utstyret også etter skoletid.
· Bedre skolehelsetjenesten for alle elever i videregående skole. Vektlegge styrking av psykiatrisk kompetanse
· Øke tilbudet i musikk, dans, drama som valgfag i de videregående skolene i Vest-Agder
2. KULTUR: - noe å leve av og for
Arbeiderpartiet vil gi hver enkelt mulighet til opplevelser og utfoldelse. Målet er å gi flere gode møter med kunst og kultur av høy kvalitet og mulighet for den enkelte til å bruke sine skapende evner. Som motvekt til vekst i den kommersielle underholdningsindustrien trenger vi arenaer og opplevelsestilbud som er åpne for alle. Kunst og kultur er områder hvor vi må utnytte de positive sidene ved vårt flerkulturelle samfunn. Kulturlivet må derfor gjenspeile det flerkulturelle samfunnet.
Arbeiderpartiet går inn for en fortsatt økning av kulturbudsjettet. Vi mener at vi med å satse på kultur gir enkeltindividet en mulighet for vekst, men vi gjør også samfunnet mer robust og levedyktig gjennom den utjevnende kraften som ligger i deltakelse og fellesskap.
Vest- Agder Arbeiderparti vil:
· Gjøre kulturtilbudene billigere og mer tilgjengelig for alle.
· Prioritere barn og unge som målgruppe for fylkeskommunal kultur- og idrettspolitikk,
ved bl.a. å øke det fylkeskommunale tilskuddet til det frivillige barne- og ungdomsarbeidet
· At offentlige lokaler i nærmiljøet skal brukes gratis til fritidsaktiviteter for barn og unge
· Styrke de store landsdelsinstitusjonene innen teater, musikk, kunst, natur- og kulturhistorie slik at de også kan tilby gode desentraliserte tilbud til hele fylket. Styrke fylkesbiblioteket.
· Arbeide for at Agder teater fortsatt skal være et regionteater med statlig finansiering
· Sikre fylkesdekkende institusjoner innen kulturminnevernet som f. eks Sjølingstad Ullvarefabrikk, Stiftelsen Arkivet, Tusenårsstedet i Lindesnes gode arbeidsvilkår.
· Tilby alle skoler i Vest-Agder et kulturtilbud minst en gang pr. halvår.
· Øke antall kunstnerstipender og støtte etablering av nye kulturarbeidsplasser, særlig rettet mot unge kunstnere og utøvere i etableringsfasen. Arbeide for flere kunstutdanninger i fylket.
· Styrke internasjonal kulturutveksling.
· Bedre samarbeidet med de flerkulturelle organisasjonene
3. KOMMUNIKASJON/SAMFERDSEL
Arbeiderpartiet vil at Vest-Agder skal få et samferdselsnett som sikrer gode tjenestetilbud og gode utviklingsmuligheter i alle deler av fylket. Overordnede hensyn til trafikksikkerhet, miljø og naturressurser må ligge til grunn for utviklingen av samferdselsmønsteret i Vest-Agder.
Vest-Agder Arbeiderparti vil:
· Arbeide for en fortsatt utbygging av stamveiene (E18/E39/RV9)
gjennom fylket til en akseptabel standard
· At Sørlandsbanen gjennom fylket oppgraderes og koples sammen med Grenlandsbanen
· Utvikle Kjevik lufthavn i tråd med regionens behov
og arbeide for flere avganger innenriks og utenriks.
· Videreutvikle Kristiansand Havn til et nasjonalt knutepunkt
og gjennomføre utbygging av Euroterminalen
· Bedre standarden på fylkes- og riksveiene, og arbeide for tunnel til Hidra
· Sikre en god utbygging av kollektivtrafikken i hele fylket,
med et særlig fokus på Kristiansandsregionen
· Arbeide for gode tilbringertjenester for tog, fly og ferge.
styrke informasjonen om trafikksikkerhet, og trekke ungdom aktivt inn i dette arbeidet.
·
4. REGIONAL POLITIKK: - samarbeide og nyskapning
Arbeiderpartiet vil sikre hovedtrekkene i bosetningsmønstret og legge til rette for likeverdige levekår over hele Agder. Vi må skape for å dele. Gjennom vår politikk skal vi bidra til å ta vare på landsdeles arbeidsplasser, samtidig som vi er med på å skape nye.
Fylkeskommunen rolle som regional utviklingsaktør er blitt styrket og vi må utnytte denne muligheten ved å ta i bruk midler til å stimulere til nyskapning. Det er viktig at dette arbeidet skjer i dialog og samarbeid med kommunene, eksisterende næringsliv og kommunale regionale samarbeidsorganer.
Byen og distriktene har ulike roller i den regionale verdiskapningen, og de representerer ulike kulturelle og naturlige verdier i landsdelen. Arbeiderpartiet vil føre en politikk som tar i bruk hele Agder. Derfor trenger vi fortsatt en aktiv distriktspolitikk.
Den teknologiske utvikling vil fortsette og vi må stimulere til både kunnskapsutvikling og kunnskapsvekst i Agder. Fylkeskommunen må også bidra til å sikre muligheten til å utnytte ny teknologi ved bl.a. at utbygging av bredbåndsnett omfatter hele Agder.
Vest-Agder Arbeiderpartiet vil:
SAMARBEID FOR UTVIKLING
· Arbeide videre for at Høgskolen i Agder blir universitet innen 2005
· Inngå samarbeid med andre interessenter om egen representasjon i Brüssel
· Styrke næringslivet og kulturen ved å videreutvikle samarbeidet i Skagerrak- og Nordsjøregionen.
· Gjennom målrettet samarbeid og gode prosesser med kommuner,
statlige virksomheter og næringsliv etablere ett Agder-fylke
NÆRINGSUTVIKLING
· Bygge ut bredbånd - nettet i hele Agder
· Sikre flere statlige arbeidsplasser i Agder
· Arbeide for et levedyktig og bærekraftig jord- og skogbruk i landsdelen
· Stimulere til sjømatproduksjon i de områder som ikke kommer i konflikt med friluftinteressene
· Utvikle landsdelen til en spennende kunnskaps- og kulturregion i samarbeid med kommunene,
næringsliv og utdanningsmiljøene.
· Arbeide for at industrien får langsiktige og konkurransedyktige rammebetingelser.
· Støtte arbeidet som pågår i Agder for å få tilført naturgass som energikilde
· Arbeide for en felles reiselivssatssing i landsdelen.
5. MILJØ: - Sunne omgivelser og en ren natur
Arbeiderpartiet vil at alle mennesker skal ha tilgang til et godt miljø og ren natur. Framtidens generasjoner må sikres tilgang til den samme ressursmengden og det samme biologiske mangfoldet som vi har i dag. Derfor må vi legge om aktivitetene våre i en mer miljøvennlig retning. Innbyggerne må få mulighet til å delta i utformingen av den lokale miljøpolitikken.
Dårlig kollektivtilbud fører til vekst i biltrafikken og store miljøproblemer i enkelte deler av landet. Skal vi klare å redusere forurensningen fra samferdselssektoren, må flere velge kollektivtransport framfor bil. Arbeiderpartiet vil ta et krafttak for å utvikle kollektivtrafikken til et bedre alternativ til bilen i byer og bynære områder.
Arbeiderpartiet vil hindre tap av biologisk mangfold og sikre alles rett til å oppleve det mangfoldet naturen byr på. En stadig større del av det ubebygde arealet og den urørte naturen er også truet av inngrep. Derfor må vi verne viktige naturområder.
Vest-Agder Arbeiderparti vil:
styrke allemannsretten blant annet gjennom å stramme inn på muligheten til å bygge i 100 - metersbeltet i strandsonen og sikre arealene rundt vann og vassdrag.
Sikre fri ferdsel, og kjøpe opp eiendom som er spesielt egnet for friluftsformål
Arbeide for at våre viktigste lakseelver får status som nasjonale laksevassdrag
og sikre fortsatt kalking av elver. Arbeide for at også Otra vassdraget blir kalket.
Stimulere til energisparing, øke satsingen på fornybare energikilder.
Øke kollektivrabatten for ungdom, elever og studenter. Satse på utbygging av kollektivtransporten.
legge bedre til rette for bruk av sykkel, og sikre trygge skoleveier for å redusere transportbehovet.
·
6. DET GODE ARBEID: - arbeidsgiveransvar
Arbeidslivet skal ha plass til alle. Gjennom arbeidet sikres inntekt, et sosialt nettverk og mulighet til å bruke sine evner. Det er viktig for fellesskapet at vi får flere hender i arbeid. Vi trenger flere som velger fagutdanning innen håndverksfagene og vi trenger flere som kan gjøre en innsats i omsorgssektoren.
Arbeiderpartiet vil støtte opp om den solidariske inntektspolitikken som ivaretar hensynet til sysselsetting og de lavest lønte. Lønnsnivået skal være slik at alle i heltids arbeid skal ha en lønn å leve av.
Arbeiderpartiet ønsker flere med minoritetsbakgrunn inn i arbeidslivet. Offentlig sektor må gå foran og ansette mennesker med minoritetsspråklig bakgrunn.
Vest-Agder Arbeiderpartiet vil:
· Sikre at heltidsarbeid blir en rettighet og deltid en mulighet
· Slå ring om avtalefestet pensjon (AFP) og sikre et inkluderende arbeidsliv
· Sikre et samlet pensjonssystem som gir kjønns- og aldersnøytral premie
· Gi funksjonshemmede bedre muligheter for å delta i arbeidslivet
· Arbeide for at også langtidsledige skal sikres tilbud om utdanning
· Arbeide for at antall ansatte med minoritetsspråklig bakgrunn øker i tråd med andelen i befolkningen
· Støtte Norsk Folkehjelp sitt program om rasismefrie soner, og arbeide for at Vest-Agder fylkeskommune styrker sitt arbeid på dette området.
· Sikre minst 40% kvinnerepresentasjon der fylkeskommunen har styrerepresentasjon.
