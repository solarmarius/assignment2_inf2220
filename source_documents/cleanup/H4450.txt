
torsdag 1. mars 2001 20:10:16
Stortingsflertallet avviser importforbud fra kugalskapsland:
- Ap, Høyre og Frp gambler med folkehelsen
[Bilde:Fil0.png]- Arbeiderpartiet, Høyre og Fremskrittspartiet gambler med folkehelsen ved å avvise faglige råd om et midlertidig importforbud for levende storfe fra land hvor kugalskap er påvist. Det sier Venstres næringspolitiske talsmann Leif Helge Kongshaug. Venstre og de andre sentrumspartiene går i dagens innstilling fra Stortingets næringskomité inn for å følge rådene fra Regjeringens egne faglige eksperter og forburkerorganisasjonene om å innføre et slikt importforbud.
- For Venstre er det avgjørende viktig for folkehelsa og forbrukernes tillit til matsikkerheten at Norge også i framtida greier å unngå kugalskapssmitte, sier Kongshaug. Da er et midlertidig importforbud av levende dyr fra land med påvist kugalskap et effektivt og nødvendig virkemiddel. Dette blir anbefalt av blant andre Statens Dyrehelsetilsyn, Forbrukerrådet og Nettverk for mat og miljø. EØS-avtalen er heller ikke til hinder for et slikt importforbud.
- Venstre vil utfordre Arbeiderpartiet og deres støttespillere blant høyrepartiene til å forklare det norske folk hvorfor de på tross av dette velger å gamble med folkehelsen. - Tiden vil vise om dette var en dramatisk feilvurdering av stortingsflertallet, mot bedre vitende, sier Venstres Kongshaug.
