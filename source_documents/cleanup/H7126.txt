
23.5.2003
Senterpartiet
Morten Lund
Spørsmål til Kulturministeren: NORSK KULTURRÅD TIL TRØNDELAG OG ANDRE REGIONER?
Morten Lund har i dag stilt følgende skriftlige spørsmål til kulturministeren
"Hvordan vil statsråden følge opp at Regjeringens mål om desentralisering av ansvar og arbeidsplasser blir fulgt opp innen kulturområdet, og hva er synet på utspillet fra Trondheimskunstnerne om at Norsk Kulturråd bør regionaliseres?"
Bakgrunnen for spørsmålet er at Regjeringen på en del områder, bl.a. når det gjelder statlige tilsyn, viser vilje til desentralisering av statlige arbeidsplasser. På andre områder er det vanskelig å se at Regjeringen oppfyller sine intensjoner. Blant annet gjelder dette på kultursektoren som fortsatt er sterkt preget av sentralisert ansvarfor og byråkratisk detaljstyring av virkemidlene.
Store deler av Trondheims kulturliv har vært med og dannet "Kulturfront 2003" bl.a. for å fokusere på de problemer statens detaljstyring av det regionale kulturlivet medfører, og stiller spørsmål om ikke Norsk Kulturråd bør regionaliseres.
Senterpartiet støtter et slikt initiativ og tanken som ligger bak. Det er viktig for lokal aktivitet og for folkestyret at graden av detaljstyring fra sentralt hold blir redusert. I tillegg er det viktig å øke presset på utflytting av statlige arbeidsplasser fra Oslo. Det finnes mange tusen arbeidsplasser som kan flyttes ut. Det vil bidra til mindre press i Oslo-området og bidra til at flyttestrømmen og sentraliseringen kan stoppes. Store ressurser kan spares ved en mer balansert utvikling og ved å utnytte den infrastruktur som er bygget opp i hele landet.
