
20.03.03
Lars Sponheim
En trist dag for verdenssamfunnet
- Dagen i dag er en trist dag for hele verdenssamfunnet, men spesielt for den irakiske befolkningen, sier Venstres leder Lars Sponheim.
- Krigen kunne og burde vært unngått. Jeg er skuffet over at FNs Sikkerhetsråd ikke kom fram til en enighet om avvæpningen av Irak. Et samstemt FN ville ha hatt makt til å tvinge Saddam Hussein til å oppfylle intensjonene i resolusjon 1441. Et splittet FN styrker Saddam Hussein. Derfor hviler det et stort ansvar på de land som ikke bidro til et samstemt FN. Flere land burde ha gjort mer, sier Sponheim.
Venstres leder mener at Hans Blix og våpeninspektørene burde fått mer tid. Da hadde kanskje konflikten kunne løses med fredelige middel. Nå får vi en militær løsning uten en klar folkerettslig forankring. Som også FNs generalsekretær Kofi Annan konstaterer har de militære aksjonen svak legitimitet i verdenssamfunnet.
- Saddam Hussein har fortsatt en mulighet til å redde sitt folk. Det aller beste nå var om diktatoren, som er ansvarlig for en million menneskers død, satte folkets interesser foran sin egen interesse gjennom å gå av frivillig, sier Venstres leder Lars Sponheim.
