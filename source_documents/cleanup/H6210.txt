
03.10.02
Rød Valgallianse
Bryt rammen, bygg landet!
Rød Valgallianse vil bygge landet med oljepenger heller enn å kvele det med trange budsjettrammer.
Selv om den kraftige høyreprofilen på statsbudsjettet møter kritikk, hersker det en lammende enighet blant de fleste topp-politikerne om den såkalte budsjettramma. Vi blir forledet til å tro at det er fullstendig umulig å bruke oljepenger til å investere i velferd og infrastruktur. Men er det mer ansvarlig å spille pengene på det internasjonale aksjekasinoet, enn å bruke dem til å bygge opp fastlandsøkonomien og løse viktige velferdsbehov? Selv om Aps Jens Stoltenberg kritiserer profilen på budsjettet, er han helt enig med Bondevik om ramma.
- Det er ikke mulig å løse befolkningens behov innenfor denne ramma. Vi må få et skikkelig opprør for å sprenge rammene både nasjonalt og lokalt, sier RV-leder Aslak Sira Myhre.
I sitt forslag til statsbudsjett gjør regjeringa det motsatte av Robin Hood - den tar fra de fattige og gir til de rike. Kongehuset får en økning i overføringene fra staten på over 26 prosent. Også forsvaret har regjeringa råd til å bruke mer penger på. Samtidig gjøres det ingenting for kommuneøkonomien. En økning på 2,6 milliarder er en dråpe i havet for de kriserammede kommunene. Åtte av ti kommuner har allerede varslet at de må kutte i velferdstilbudet. Dette budsjettet betyr ytterligere velferdskutt.
- Det må bli slutt på at verdens rikeste land sparer seg til fant, sier Sira Myhre. I stedet for å snu på hver krone og sylte ned penger i utlandet burde vi bygd landet, det er den beste garantien for framtida. Vi har tapt 100 milliarder på børsen i år, for de pengene kunne vi fått infrastruktur, velferd og industri som vi hadde hatt nytte av i tiår framover. I stedet sitter vi igjen med lite annet enn økte overskudd til bedriftsledere og pengeflyttere, fortsetter en opprørt Sira Myhre.
