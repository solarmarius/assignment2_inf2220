
10/12-2005
Uttalelse fra Venstres landsstyremøte
Venstre støtter demokratiforkjemperne i Hviterussland
Venstres Landsstyre fordømmer Alexander Lukashenkos knebling av politiske og sivile rettigheter i Hviterussland og oppfordrer alle til å tenne et lys i sympati med det hviterussiske folk den 16. desember. Venstre ber også den norske regjeringen ta en mer aktiv støtte i den demokratiske opposisjonens kamp mot Europas siste diktator.
Den 16. juli neste år skal det etter planen avholdes nytt presidentvalg i Hviterussland. Dette markerer opposisjonen den 16. i hver måned ved å samles og tenne lys for solidaritet og håp. Med inspirasjon fra folkeopprørene i Georgia, Ukraina og Kirgisistan, har disse markeringene så langt samlet 300.000 mennesker som har trosset lovforbud og stilt opp i håp om at bølgen av fargerevolusjoner skal treffe Hviterussland neste sommer.
Men veien dit er lang. Hviterusslands president Alexander Lukashenko bedriver en systematisk forfølgelse av politiske motstandere og den frie pressen. Vilkårlige arrestasjoner, uløste forsvinninger, drap på regimekritiske journalister, strenge begrensninger på forsamlingsrett og ytringsfrihet, og omfattende valgfusk er blant virkemidlene Lukashenko har tatt i bruk for å sikre seg et stadig strammere grep om makten. Ved forrige valg avdekket valgobservatører fra OSSE alvorlige brudd på hele 54 punkter i de internasjonale retningslinjene for frie, demokratiske valg.
Den 8. desember vedtok den regimetro nasjonalforsamlingen en ny lov som forbyr distribusjon av "falsk informasjon" om Hviterusslands politiske, økonomiske, sosiale eller internasjonale situasjon. Loven gjør det også straffbart for hviterussere å ha kontakt med andre land eller utenlandske organisasjoner dersom denne kontakten på noen som helst måte kan bringe landet i vanry.
Hviterusslands demokratiforkjempere har dermed om mulig fått en enda vanskeligere oppgave frem mot valget neste år. Skal opposisjonen lykkes i å få en slutt på Lukashenkos politistat, trenger de hjelp og støtte utenfra. Venstre støtter den samlede opposisjonens kamp for et demokratisk Hviterussland, og ønsker å bidra til større norsk og internasjonalt press på Lukashenkos regime frem mot valget.
