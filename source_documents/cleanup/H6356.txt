
20.11.02
Finanspolitisk talsmann Morten Lund (Sp):
Sp bruker 3,7 milliarder flere oljekroner: Penger til å vedlikeholde skoler og kirker kan vel ikke ødelegge norsk økonomi?
Senterpartiet satser like mye ekstra på å sikre og skape arbeidsplasser som vi bruker ekstra av oljepenger (3.7 mrd. kr). I dette beløpet er 1 milliard kroner til veiformål slik at ledige veiarbeidere kan bygge vei i stedet for å gå på dagpenger. Næringslivet tjener på at flaskehalsene forsvinner, samfunnet på at ulykker unngås og at verdiskapinga øker. Slik pengebruk kan da ikke være ødeleggende!
Vi vil fortsatt gi støtte for å beholde norske sjøfolk (460 mill.). Vi vil gi ny støtte til offshore-verftene, møbelindustrien og utviklingen av nye marine næringer. Vi tar SND på ordet og gir de samme bevilgningene som før Bondevik II, slik at de kan bidra til 60.000 arbeidsplasser før 2010. Vi innfrir Stortingets løfter til reiselivsnæringene og til skogbruket. Vi vil stimulere bosettings-næringene for å stoppe sentraliseringa, som er en hovedårsak til økt press i arbeidsmarkedet i mye av landet. -Senterpartiet vil satse mer på våre nasjonale fortrinn.
Vi er overbevist om at forebygging er bedre enn å reparere, og at det er dumt å spare på vedlikehold. Derfor bruker vi mer nå til å forbygge slik at offentlige utgifter til reparasjon kan bli lavere senere. Det gjelder hus, veier og folk. Vi øker avgifter på helseskadelige produkter som alkohol og tobakk med 840 millioner kroner for å forebygge. De pengene bevilges til sykehus, opptreningsinstitusjoner og psykiatrien for å reparere raskere. Vi vil øke støtten til kultur og frivillig arbeid fordi det gir bedre helse. Sp mener en slik prioritering vil gi mindre press i økonomien, og bidra til lavere rente.
Senterpartiet bevilger de 5.5 milliarder ekstra som kommunene trenger til skole og eldreomsorg. Det er en nødvendig investering i ung kunnskap, og en takk til de som har bygget opp et godt samfunn i ei tid med mye dårligere økonomi. Vi vil finansiere disse fellestjenestene som er lovet i valgkampene ved å øke skatten til de som har best økonomi. Vi går imot Regjeringens ønske om økte egenandeler til eldre, ledige, uføre og folk med dårlig helse.
Senterpartiet mener det er viktige grunnverdier i det norske samfunnet som trues hvis forskjellene fortseter å øke, og kvaliteten på offentlig skole og eldreomsorg bli dårligere for at de rikeste skal få mindre skatt.
