
Mennesket gjør miljøet !
All forurensning starter med mennesket. Dette er utgangspunktet for NATURLOVPARTIETs utvidede miljøbegrep, og tar i sitt partiprogram like mye hensyn til menneskets miljøbevissthet som den faktiske forurensningen. Vi vil vinne tilbake menneskets respekt for naturen og dens overordnede betydning for mennesket, sier partiets leder Odd Sverre Løset.
Miljøbevissthet
Lover og regler er ingen løsning om vi ønsker en virkelig forbedring av miljøet. Sentrale personer i næringslivet og de offentlige etater må skoleres slik at de selv betrakter forurensning som et onde. De alvorlige konsekvenser av forgiftning må bevisstgjøres hos beslutningstagerne. Slik vil NATURLOVPARTIET unngå 'tankeløse' avgjørelser som på lengre sikt viser seg å være katastrofale for miljøet.
Giftfri transport
Trafikkmiljøet er et eksempel på hvor galt det kan gå når man ikke tenker på lengre sikt. Trafikkforurensningen er idag et av våre største miljøproblem. NATURLOVPARTIET vil derfor satse på å fremme all transport som ikke forurenser. Forskningen og forbedringen av gassdrevne og elektriske biler må trappes opp.
Lokalt jordbruk
Økt fokus på resirkulering er også en viktig del av vårt miljøprogram. Det er essensielt å ta vare på jordens ressurser, slik at vi også i fremtiden kan høste av dens frukter. Vitenskapelige undersøkelser av giftfrie jordbruksteknikker har vist at disse metodene over tid kan gi like store avlinger som de kjemikaliebaserte. NATURLOVPARTIET mener at et forurensningsfritt og bærekraftig jordbruk i Norge er av stor betydning. Ikke minst fordi lokalt dyrket mat er den som er best egnet til å gi befolkningen de rette næringsmidler.
Vakre omgivelser
Miljøvern handler om mer enn å unngå forgiftninger og forurensninger. En aktiv forskjønning av omgivelsene er en vesentlig sak for NATURLOVPARTIET. Vi vil forbedre miljøet i indre, forurensede bydeler ved å utvikle flere parkanlegg, blomster og trær. Ideelle boligområder bør tilrettelegges i utkanten av byene. Alle sanseinntrykk er med på å bestemme vårt velvære. Derfor blir reduksjon av støy, økt luftrenhet og vakre omgivelser av svært stor betydning, understreker Løset.
