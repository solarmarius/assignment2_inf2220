
19.12.2003
ARBEIDERPARTIETS STORTINGSGRUPPE
Stortingsrepresentant Sigvald Oppebøen Hansen (Ap)
- Feil svar frå Norman
Stortingsmeldinga om arbeidsmarknaden som vart lagt fram i dag, gir feil svar på viktige utfordringar på arbeidsmarknaden. I ei tid med svært høg arbeidsløyse, der stadig fleire blitt støtt ut frå arbeidslivet, vil dette berre gjere vondt verre. Victor Norman si marknadstenking pregar denne stortingsmeldinga i stor grad. Det gjer oss i Arbeidarpartiet svært betenkte, seier Sigvald Oppebøen Hansen, som er saksansvarleg for Arbeidarpartiet.
Arbeidarpartiet støtter Regjeringa sitt mål om å gi fleire ein sjanse i arbeidslivet, men er ikkje samd i midla. Partiet frykter at dei tiltaka som regjeringa foreslår vil føre i ei anna retning.
- Vi treng eit meir inkluderande, varmare og mindre stressande arbeidsliv. I meldinga er det lite som tyder på at regjeringa har desse målsettingane. Det regjeringa har lagt fram i dag, er ikkje til det gode korkje for arbeidstakarane eller dei som står utanfor arbeidsmarknaden, seier Oppebøen Hansen.
Særleg er Oppebøen Hansen kritisk til at Aetat si rolle i arbeidsmarknadspolitikken ser ut til å bli svekka.
- Signala er klåre i denne meldinga. Regjeringa ønskjer ein svekka Aetat, der private aktørar gradvis skal ta over fleire og fleire av oppgåvene. Eg frykter at Aetat på sikt vil stå ribba tilbake. Dette er ille, fordi Aetat mister si rolle som ein drivkraft i arbeidsmarknadspolitikken, seier Oppebøen Hansen.
Oppebøen Hansen etterlyser også klårare signal på korleis ein skal få fleire med funksjonshemmingar over i arbeid. Bortsett frå ein rekrutteringsplan i staten er det ikkje varsla konkrete tiltak på dette området.
- Regjeringa dytter problema føre seg utan å ta tak i realitetane. Det er ille når vi veit at sysselsettinga blant dei med funksjonshemmingar sank med ti prosent i løpet av det siste året. Vi har fleire gonger tidlegare bede om at regjeringa gjer noko for alle desse menneska. No treng vi noko anna enn snakk og nye planar utan konkret innhald, seier Oppebøen Hansen.
