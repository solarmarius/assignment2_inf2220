
Fredag 16.desember 1994
Næringspolitisk talsmann Lars Gunnar Lie (KrF) om salderingen:
Sikrer fiskerinæringen
-Kristelig Folkeparti er glad for at regjeringen gjennom budsjettforliket har kommet fiskerinæringen i møte. Den markedssituasjonen fiskerinæringen har gjør det nødvendig med et flerårig program av samme typen som det den landbruksbaserte næringsmiddelindustrien har fått. Dette er nå sikret, sier KrFs næringspolitiske talsmann, Lars Gunnar Lie.
EØS-avtalen sikret hverken råstofftilgang, produksjonsutstyr, hygienekrav, vannkvalitet eller et effektivt salgs- og markedsføringsapparat for fiskerinæringen.
-Forliket gjør imidlertid at det vil bli satt i verk et program for å videreutvikle fiskerinæringen slik at konkurranseevnen blir bedre. Programmet inneholder strukturtiltak, markedsføringselementer, forsknings- og utviklingstiltak, sier Lie.
KrF mener at programmet, som skal gå over flere år, bør koordineres av Statens Nærings- og Distriktsutviklingsfond (SND).
