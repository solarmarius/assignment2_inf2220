
3.3.2003
SV
Med SV Ut av strømfella!
Innlegg av SVs Karin Andersen (Parlamentarisk nestleder) og Ingvild Vaggen Malvik (Energi- og miljøkomiteen)
Varme i hjem og på jobb er et åpenbart nødvendighetsgode i Norge. Alle skal sikres tilgang på elektrisitet til forutsigbare og stabile priser. Slik har det ikke vært i år. Vi har opplevd store prisøkninger og mange fortvilte forbrukere kan ikke betale regninga. De har oppdaget at å være ensidig avhengig av strøm til oppvarming er risikabelt. SV mener at vi trenger en aktiv og langsiktig energipolitikk som både beskytter vanlige forbrukere mot sjokkøkninger i strømprisen og som hjelper norske husstander ut av strømfella de sitter i. Til det kreves det en full gjennomgang av energiloven slik SV har foreslått i Stortinget.
Alle de siste regjeringene har hatt blind tro på markedet og overlatt reguleringa av strømtilgangen og prissetting til et kynisk marked. Markedet tar ikke ansvar for at det er nok strøm eller for at folk har råd til å betale regninga.
SV mener Regjeringen og Stortinget har ansvar både for å sørge for at det er nok energi, at den er miljøvennlig og at folk har råd til nødvendig oppvarming. Derfor har SV fått gjennomslag for å øke bostøtten gjennom Husbanken og å lage en egen ordning for de som må få hjelp med strømregninga på sosialkontoret. Staten må betale de økte utgiftene kommuner får til sosialhjelp på grunn av økte strømpriser.
Strømkrisen kunne ha vært unngått. Det burde være innlysende at i en situasjon hvor 500 000 norske hustander bare har el. som oppvarming og vi har en vannmengde i magasinene som varierer med opptil 40 %. Prisen vil skyte i været når det blir kaldt og det er lite vann. Siden liberaliseringen av energimarkedet tidlig på 90-tallet har dessuten forbruket fått vokse med et par prosent i året. Det har vært enighet om at de store vannkraftutbyggingers tid er omme og at gasskraftverk er noe forurensende herk. Derfor har SV kommet med en rekke forslag for å stoppe veksten i strømforbruket og redusere avhengigheten til strøm blant norske forbrukere og forslag om å øke produksjonen av miljøvennlig energi. Energiloven berører ikke disse temaene og SV var alene om å påpeke disse manglene når Sp, Høyre og KrF med støtte av Arbeiderpartiet liberaliserte strømmarkedet i 1991. Ikke engang ønsket om å utrede konsekvensene for vanlige forbrukere fikk vi gehør for den gangen. Det er derfor en liten energirevolusjon når SV har fått flertall for å gi støtte til alle husstander som ønsker å komme ut av strømfella ved å investere i pelletskaminer eller varmepumper. Vi hadde ønsket oss en både bredere og permanent ordning, men vi håper at så mange som mulig søker om støtte for den altfor korte tidsfristen 15. mars.
Regjeringa har også gitt støtte til SP og SVs forslag om toprissystem for el-avgiften hvor prinsippet er at et lavt forbruk skal være billigere enn et høyt forbruk. Det ble nylig enstemmig vedtatt at Regjeringen skal utrede et slikt system. Flere andre land har slike systemer og da er underlig at det nå kommer signaler fra Regjeringen om at de ikke tar Stortingets pålegg alvorlig. Det viser med all tydelighet at Regjeringspartiene ikke vet opp ned på strømkrisa når de den ene dagen stemmer for et system og den neste dagen uttaler at de ikke tror det er mulig å finne fram til et toprissystem som fungerer. Dette handler om vilje og ikke tro og det kan umiddelbart innføres et skille mellom husstander og fritidsboliger, og regjeringen bør snarest komme på banen med et system som belønner sparing og oppvarming med miljøvennlige alternativ til strøm.
I denne kritiske situasjonen ønsker Arbeiderpartiet å bruke krisen til å trekke fram sine gammeldagse, dyre og forurensende gasskraftverk. Men gasskraft er rett og slett ikke konkurransedyktig. Det er gitt konsesjon til to og ingen er bygget. Skulle det lønne seg måtte prisen på strøm vært skyhøy i lang tid. Gasskraftverk med såkalt CO2 håndtering ligger flere år fram i tid, men vil være enda dyrere. NVE behandler for tiden søknader om å bygge vindmølleparker som kan forsyne over 300 000 husstander med strøm, og den norske bioenergibransjen kan raskt bygges opp til å erstatte panelovner og forurensende oljefyrer.
SV foreslår å innføre grønne sertifikater slik at bransjen får forutsigbare rammebetingelser og øker investeringstakten allerede i 2003. Det vil også bidra til å skape bærekraftige distriktsarbeidsplasser som er sårt tiltrengt. Kraftsosialistene i Arbeiderpartiet burde merke seg at mens et gasskraftverk gir 7 arbeidsplasser for hver TWh (milliarder kWh) skaper en satsning på bioenergibransjen 400 distriktsarbeidsplasser for hver TWh.
