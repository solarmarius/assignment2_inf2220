
19. mai 2000
Stortingsgruppa
Flere, bedre og billigere barnehager
Pressenotat fra Arbeiderpartiets stortingsgruppe 19. mai 2000. St.meld.nr.27 Barnehage til best for barn og foreldre. Notatet gir detaljert rede for forslagene til endringer i barnehagemeldingen.
Barnehagemeldingen er fremlagt av den forrige regjeringen, men fremmet på nytt av regjeringen-Stoltenberg. Vi støtter hovedtrekkene i meldingen, men vil gjennom stortingsbehandlingen foreslå noen endringer.
Vi har følgende hovedproblemstillinger:
· En barnehageplass til alle som ønsker det
· Finansieringsmodeller - foreldrebetaling
· Private barnehager
· Funksjonshemmede barn og barn med spesielle behov
· Bemanning i barnehagene - kvalifisert personale
Vårt utgangspunkt er at barnehage er det beste omsorgstilbudet for barna når foreldrene er i arbeid eller utdanning.
En barnehageplass til alle som ønsker det
I barnehagemeldingen fra 1987/88 var det bred enighet om at man skulle ha full barnehagedekning innen år 2000. Dette målet er ikke nådd til tross for at 6-åringene er kommet inn i skolen og at sentrumsregjeringen innførte kontantstøtten. Det er blant annet to årsaker til at ikke alle som ønsker det har fått en barnehageplass. Det ene er at det ikke er nok plasser og det andre er at foreldrebetalingen er for høy slik at de som egentlig ønsker barnehageplass må velge andre løsninger.Historien har fortalt oss at øker tilbudet så øker også etterspørselen.
Målsettingen er at alle som ønsker det skal ha tilbud om en barnehageplass innen år 2003. Det bygges 25.000 nye plasser frem til 2003, og vi legger inn lovfesting av tilbudet. Foreldrebetalingen må reduseres betydelig og det er veldig viktig å stimulere til graderte satser og søskenmoderasjon, og ber regjeringen komme med egen sak på dette.
Finansieringsmodeller - foreldrebetaling
Vi har i dag en et uttalt ønske om at utgiftene for en barnehageplass skal deles mellom staten, kommunene og foreldrene med 40/30/30. Dette er i mange tilfeller ikke fulgt opp, noe som har gjort at foreldrebetalingen har nådd et uakseptabelt nivå. Dette gjør at målet for måten barnehagene blir finansiert på må være å sikre at man reduserer foreldrebetalingen.
Vi vil derfor i første omgang øke statstilskuddet både for de over og de under 3 år gjennom en opptrappingsplan frem til 2005 der målet er å nå 50% statstilskudd. I tillegg vil vi be regjeringen komme tilbake med en utredning om en lovfesting av 30% som kommunene skal dekke. Dette betyr at vi kan sikre lavere foreldrebetaling. Når full barnehagedekning er oppnådd vil vi gå inn for gratis kjerne tid. Det må være krav om søskenmoderasjon og graderte satser i barnehagene. I tillegg ber vi regjeringen ha en gjennomgang på situasjonen i Sverige, og la utviklingen der være et mål å strekke seg etter i den norske barnehagepolitikken.
Private barnehager
Kommunene har ikke tatt sitt ansvar hva gjelder barnehageutbyggingen på 90-tallet. Dette har gjort at økningen i antall plasser vi har hatt i barnehagesektoren de siste ti årene i stor grad har vært private, og i stor grad foreldredrevne barnehager. Mange av de private barnehagene har i lenger tid slitt økonomisk, og det er viktig at vi finner en løsning for de private barnehagene med tanke på at det er over halvparten av barnehagene i Norge som er private.
Målet er i stor grad en likebehandling mellom de offentlige og de private barnehagene. Dette betyr at det må utarbeides krav til de private barnehagene som for eksempel felles opptak, være med i barnehageplanene i kommunene, ta inn funksjonshemmede og barn med spesielle behov, samme kontrollrutiner på økonomi, ordnede arbeidsforhold osv. De kommunene som ikke gir kommunale tilskudd må ta større ansvar for de private barnehagene i kommunen gjennom å gi kommunale tilskudd.De private barnehagene skal selvsagt også likebehandles hva gjelder økt statstilskudd.
Funksjonshemmede barn og barn med spesielle behov
Vi har i dag en situasjon hvor de funksjonshemmede barna og barn med spesielle behov i stor grad har plass i de kommunale. Dette er ikke en utvikling som vi ønsker, med tanke på at man ønsker integrering av barn med ulik bakgrunn og forutsetninger. Barna skal lære at verden rundt er mangfoldig. 10% kommunens øremerkede midler skal gå til barn med spesielle behov. Tilskuddsordningene hva gjelder disse barna er slik at man kan søke kommunen om å få dekket ekstra utgifter i forbindelse med disse barna. Her kan både kommunale og private søke.
Det er vanskelig ut i fra dagens regelverk og sikre at de private barnehagene tar sin del av byrden, samtidig som kommunen slipper de private til. I tillegg til å sette krav til at de private skal ta sin del av ansvaret for disse barna, må vi sikre at kommunene også slipper de private barnehagene til. Vi ber regjeringen komme tilbake med tiltak herunder evt. lovendringer som sikrer et mangfold i barnehagene , samt at rettighetene til ekstra tilskudd knyttes opp til det enkelte barn.
Bemanning i barnehagene - kvalifisert personale
Vi har stor grad bruk av dispensasjon på førskolelærer stillinger på grunn av mangel på fagpersonell. I tillegg trenger også barnehagene tverrfaglighet i bemanningen. Førskolelærere er og bør være hovedgruppen av ansatte i barnehagene.
Vi ber om en rekrutteringsplan for førskolelærer. Tilsvarende lærerrekrutteringsplanen. Samtidig vil innføre krav om fagbrev for annet personell i barnehagen, da selvsagt med en fornuftig overgangsordning. Vi støtter forslaget om at pedagoger skal kunne bli ansatt som pedagogiske ledere uten full førskolelærerutdanning. Vi forutsetter at dette gjelder allmennlærere og barnevernspedagoger. I tillegg ønsker vi en oppmyking av dispensasjonsreglene for annet høyskoleutdannet personell med tilleggsutdanning.
I dag er bemanningsnormen i barnehagen slik at barnehageeierne (både kommunale og private) kan underbemanne i gitte situasjoner. Vi støtter forslaget om å flytte bemanningsnormen fra forskrift til lov, og vil be om en innstramming i bemanningsnormen slik at en sikrer god nok bemanning i barnehagen til en hver tid.
