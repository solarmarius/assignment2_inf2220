
Mandag 9. oktober 1995
Stortingsrepresentant Ola T. Lånke, KrF:
BARNEARBEID MÅ BEKJEMPES GJENNOM INTERNASJONALT SAMARBEID
-Barnearbeid og barneslavearbeid kan bare bekjempes ved et samarbeid mellom rike og fattige land. Problemet øker i flere deler av verden, og må for alvor settes på den internasjonale dagsorden. Det sier stortingsrepresentant Ola T. Lånke (KrF, Sør-Trøndelag). Lånke er medlem av den norske delegasjonen til den 94. interparlament-ariske konferanse som holdes i Bucuresti denne uke, og ønsker å ta dette spørsmålet opp under konferansen.
Ola T. Lånke sier at det er atomprøvesprengningene som er det mest sensitive at de temaene som kan komme opp på konferansen, men han håper barnearbeid kan komme opp som et av tilleggstemaene.
-Man forsøker å unngå at altfor mange temaer kommer opp i løpet av den samme konferansen, og det er alltid noen land som ikke ønsker å ta opp enkelte temaer, sier Lånke.
-Når det gjelder barnearbeid, viser opplysninger fra UNICEF at tallet på disse er økende, og anslås nå til å ligge mellom 300 og 400 millioner. Mange av disse barna er også bundet i et livsvarig gjeldsslaveri. De frarøves hele sin barndom, de blir analfabeter, pådrar seg alvorlige sykdommer og dør altfor tidlig, sier Ola T. Lånke, og viser til at barnearbeiderne ofte blir satt til svært krevende og ensformig arbeid i teppeindustri, jordbruk, gruver, bygningsarbeid og bakgatebedrifter. Mange brukes også i prostitusjon.
-Problemet kan ikke løses uten samhandling og dialog mellom flest mulig land. Nasjonalt kan vi gjøre en del, blant annet ved å innføre merkeordninger for spesielle importvarer, slik blant annet Tyskland har gjort. Det er viktig også å yte bistand i kampen mot fattigdom og undervikling, men framfor alt haster det med å få satt en internasjonal opinion for bekjempelse av dette ondet, sier Ola T. Lånke (KrF-Press/NPE).
