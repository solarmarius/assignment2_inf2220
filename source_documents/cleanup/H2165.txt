
Tirsdag 9. november 1993
Finanspolitisk hovedtalsmann Odd Holten (KrF):
MER PENGER TIL FOLKEHØGSKOLENE
-Budsjettavtalen mellom Arbeiderpartiet og Kristelig Folkeparti har sikret at folkehøgskolene og de private høyskolene får mer penger enn det de lå an til i regjeringens budsjettopplegg. Dette har vært en viktig sak for Kristelig Folkeparti. Det sier stortingsrepresentant Odd Holten, som er KrFs finanspolitiske hovedtalsmann.
De 40 millionene i påplusning til disse skolene går inn som ledd i en omfattende forbedring av budsjettet når det gjelder skole og sysselsetting.
-I den alvorlige situasjonen som mange unge står i, er det behov for økt kapasitet når det gjelder utdanning, og disse skolene dekker et behov både kapasitetsmessig og innholdsmessig, sier Odd Holten.
I budsjettforliket inngår også en enighet om å vurdere forholdet mellom AMO-tiltakene og videregående opplæring/Reform 94. Dette for å få til en mer effektiv bruk av midlene.
