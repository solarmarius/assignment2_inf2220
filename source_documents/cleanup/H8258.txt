
26.3.2004
Stortingsrepresentant Morten Lund, Senterpartiet
"HEMMELIG" OG URETTFERDIG SKATTEREFORM
Det er meget overraskende at Regjeringen velger å legge fram en så lite konkret melding. Her kamuflerer man så godt man kan at det er de rikeste som vil få godbitene. Man nekter å fortelle hvem fjerning av skattefradrag verdt 5 milliarder kroner skal gå ut over.
Med så lite innhold burde meldinga vært lagt fram i høst slik at behandlinga i Stortinget kunne blitt forsvarlig
8 MILLIARDER I TOPPSKATT-LETTE TIL 20% AV SKATTEYTERNE
Senterpartiet vil stå fast på at "skatt-etter-evne-prinsippet" ikke må svekkes. Det foreslås nå å gi like mye i skattelette til de 20 prosentene som tjener best som til de resterende 80 prosentene. Senterpartiet vil prioritere de med midlere og låge inntekter. Det er lettelser til denne gruppen som best vil bidra til økt yrkesdeltagelse.
Dagens forslag innebærer at skattesystemet vil få en enda dårligere sosial profil. Forslaget er en fortsettelse av Bondevik-regjeringens dårlige fordelingspolitikk.
Senterpartiet vil prioritere reduserte egenandeler for helse og omsorg framfor noe av toppskatteletten.
KVINNE- OG DISTRIKTSFIENDTLIG FRA REGJERINGEN
Senterpartiet mener Regjeringens opplegg er kvinnefiendtlig ved at så mye av skatteletten går til høge inntekter. Kvinner tjener i dag 2/3 av menn. Svært få kvinner får gevinst av at toppskatten reduseres.
Regjeringens forslag er på samme vis distriktsfiendtlig. Det er færre som får nytte av redusert toppskatt i Sogn og Fjordane enn i Bærum.
TETTING AV SKATTEHULL ER NØDVENDIG
Senterpartiet mener det er avgjørende viktig å tette skattehull og forbedre kontrollen slik at det totalt sett kan bli lågere skatt på vanlige inntekter. Regjeringens forslag om å fjerne delingsmodellen er et skritt i riktig retning.
STØRRE OG MER MÅLRETTET BUNNFRADRAG. SKATTEFRADRAG TIL ENSLIGE OG UNGE
Senterpartiet vil øke bunnfradraget på en måte som gir effekt bare for de lågeste inntekter. Både for å forenkle og for å hjelpe folk i etableringsfasen vil vi øke frikortgrensa til 50.000 kroner.
Senterpartiet vil innføre et nytt skattefradrag for enslige med låg inntekt.
Senterpartiet vil øke toppskatt-grensene jevnt med lønnsveksten.
Senterpartiet er glad for at Foss og Bondevik har bøyd seg for EUs krav om beskatning av aksjeutbytte. Stortinget må bestemme at dette skal innføres med umiddelbar virkning.
