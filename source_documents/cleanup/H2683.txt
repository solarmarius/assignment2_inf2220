
Fredag 3. november 1995
KrF-leiar Valgerd Svarstad Haugland:
-NOREG MÅ BIDRA TIL DEMOKRATIBYGGJING I AFRIKA
-KrF vil arbeida for at det demokratibyggjande arbeidet i Sentral- og Aust-Europa vert utvida til også å omfatta Afrika alt i 1996. Erfaringar og kunnskap i demokrati-byggjande arbeid er til stades. No er det dei nødvendige retningslinene saman med overføring av økonomiske midlar som manglar. Det sa Kristeleg Folkeparti sin leiar Valgerd Svarstad Haugland då landsstyret i partiet kom saman i Oslo fredag.
KrF-leiaren sa at nord/sør-politikk vert KrF sitt hovuedområde i 1996.
-I den samanheng skal KrF sin kamp for auka u-hjelpsmidlar halda fram, men kanskje er det tid for å stoppa opp og spørja: Har vi i tillegg til u-hjelpa sine mogelegheiter også sett u-hjelpa sine avgrensingar? Trur vi at u-hjelp aleine kan løysa dei utfordringane vi har i dag i Sør? Set vi u-hjelpa inn i sin rette heilskaplege samanheng? spurde KrF-leiaren, og peika på at det ikkje må vera motsetnad mellom kvantitet og kvalitet. -Når det gjeld kvalitet, så skjer det no ei heilt naudsynt endring over til mottakaransvar, lokal integrering og deltaking. Enkeltprosjekt vert delar i ein heilskapleg framtidsplan som er fundamentert lokalt. Vi har lært av våre tidlegare feil, og nyttar denne kunnskapen inn i uhjelpa mot år 2000, sa ho.
KrF-leiaren minna om at nord/sør-arbeid er meir enn rein bistand.
-Ser vi utover den reint økonomiske sida, trur eg vi har verkemiddel vi enno ikkje har tatt i bruk. Her tenkjer eg konkret på organisasjons- og demokratibygjing. Gjennom dei siste fem-seks åra har fleire politiske parti, ikkje minst KrF, stått i demokrati-byggjande samarbeid med parti og organisasjonar i Sentral- og Aust-Europa, eit arbeid som er svært viktig. No må vi i langt større grad inkludera Afrika i dette arbeidet, sa Valgerd Svarstad Haugland.
