
fredag 18. oktober 1996 08:41:50
Fra Venstres Pressekontor, 18. oktober 1996:
Nominasjonsthriller i Venstre
Det blir spenning til siste slutt om hvem som blir stortingskandidat for Venstre i Akershus. Nominasjonen skjer allerede onsdag 23. oktober.
Terje Johansen, Venstres gruppeleder i Frogn kommunestyre, er innstilt som toppkandidat fra flertallet i nominasjonskomiteen. Johansen er en av Venstre mest erfarne og profilerte politikere. I perioden 1992-96 var han nestleder i partiet, nå er han leder av Venstres næringspolitiske utvalg.
Et mindretall foreslår i stedet Jan Vevatne som stortingskandidat. Han har bak seg flere år i Asker-politikken, og er nå gruppeleder for Venstre i fylkestinget og leder og samferdselsutvalget.
I tillegg til disse to kandidatene har venstrelagene både i Bærum og Ski foretrukket en kvinnelig toppkandidat, nemlig Borghild Tenden fra Bærum. Også Venstres varaordfører i Ås, Trine Hvoslef-Eide, har lenge vært framme i debatten.
Åpent utfall
Etter det Venstres Pressekontor erfarer, er det helt åpent mellom Terje Johansen og Jan Vevatne. De to har sin styrke på to av Venstres viktigste områder, henholdsvis næringspolitikk/småbedrifter og miljøpolitikk.
Flertallet har foreslått at Borghild Tenden fra Bærum skal stå på andreplass bak Johansen, med Vevatne på tredjeplass. Det mindretallet som foretrekker Vevatne øverst vil ha Trine Hvoslef-Eide fra Ås som nummer to, og Tenden som nummer tre. Johansen er satt helt ned på fjortende plass på mindretallets forslag.
Får stortingsplass
Så sant Venstre klarer en oppslutning på fire prosent eller mer, er Akershus-kandidaten sikret plass på Stortinget etter valget. Det skyldes ordningen med utjevningsmandater. Venstre vil ha så høyt stemmetall i Akershus at partiet vil være garantert å få et utjevningsmandat fra fylket.
Målsetningen er imidlertid å samle nok stemmer til å få et av de 12 faste fylkesmandatene fra Akershus. For å klare det trenger Venstre omtrent 4.000 stemmer mer enn partiet fikk ved stortingsvalget i 1993. Da fikk Venstre om lag 8.900 stemmer i Akershus.
Hegtun siste
I moderne tid er Halfdan Hegtun den eneste som har klart å komme på Stortinget for Venstre fra Akershus. I 1965 mer enn fordoblet han partiets stemmetall (fra 7.500 til over 16.000) etter en utradisjonell valgkamp med husmøter og direkte velgerkontakt. Hegtun ble gjenvalgt i1969, men etter partisplittelsen i 1972 tapte Venstre fotfestet i Akershus. Det hjelpte ikke en gang at Halfdan Hegtun selv stilte som partiets kandidat ved forrige valg.
Utenom Hegtun har Venstres eneste stortingsrepresentanter fra Akershus i vårt århundre vært senere utenriksminister Nils Claus Ihlen fra Skedsmo i 1906-09, og presten Thorstein Fretheim fra Nes i perioden 1915-18.
Akershus Venstre skal ha sitt nominasjonsmøte i fylkestingssalen i Galleriet, Oslo, onsdag 23. oktober kl. 18.00.
