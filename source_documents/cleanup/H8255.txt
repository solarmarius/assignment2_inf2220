
Oslo, 26. mars 2004
May Britt Vihovde, Venstre
- Et enklere, flatere og mer rettferdig skattesystem
Venstres May Britt Vihovde er svært godt fornøyd med Regjeringens forslag til skattereform. ­ Dette er en god Venstre-reform der vi fjerner delingsmodellen og går over til et flatere og enklere skattesystem, sier May Britt Vihovde, finanspolitisk talskvinne for Venstre.
­ Reformen er som tatt ut av Venstres program. Endelig kan hele den kompliserte og urettferdige delingsmodellen kastes på historiens skraphaug. Gründere og småbedrifter får like gode vilkår som store selskaper, fortsetter Vihovde.
Skatten på lønnsinntekter reduseres slik at det i større grad lønner seg å jobbe. Sterkt økning av bunnfradragene gir i tillegg god sosial fordeling i skattesystemet. Boligskatten reduseres gjennom fjerning av hele fordelsskatten på egen bolig. ­ Et flatere skattesystem, kombinert med et prinsipp om at særfradrag bør fjernes, gir oss et mye enklere og mer forstålig skattesystem for folk flest. Når bunnfradragene økes og særfradrag erstattes av sosiale støtteordninger får vi også et mer rettferdig skattessystem, avslutter Vihovde.
