
lørdag 5. oktober 1996 19:25:40
Fra Venstres Pressekontor 5. oktober 1996:
Helge Solum Larsen gjenvalgt i Unge Venstre
Helge Solum Larsen (27) fra Stavanger ble gjenvalgt som leder i Norges Unge Venstre på landsmøtet lørdag ettermiddag.
Han er den eneste av lederne i de politiske ungdomsorganisajonene som fortsetter. Dette blir hans tredje år som leder.
Sara Sægrov Ruud (24), også fra Rogaland, ble valgt som første nestleder. Jonas Vevatne (23) fra Akershus ble andre nestleder i Unge Venstre. Alle valgene var enstemmige.
Kritikk mot Senterpartiet
Unge Venstre slutter seg til Venstres posisjon i regjeringsspørsmålet. Landsmøtet sier i en uttalelse at det eneste realistiske alternativet til Arbeiderpartiet er en sentrum-høyre koalisjon, med utgangspunkt i et sterkt sentrum. Unge Venstre mener Senterpartiet må slutte å late som om det finnes et realistisk alternativ med sentrum alene. Så lenge Høyre og Senterpartiet driver et spill for galleriet, kan vi se langt etter et borgerlig samarbeid.
I sin tale til landsmøtet understreket Helge Solum Larsen at Unge Venstres oppgave i forhold til Venstre blir å se til at arbeidet med å få til borgerlig samarbeid skal dreie seg om et faktisk politisk alternativ til Arbeiderpartiet. Unge Venstre har gått foran ved å lage et 24 punkts-program for et slikt samarbeid i fellesskap med Unge Høyre og Kristelig Folkepartis Ungdom.
Avkriminalisere narkotikabruk
Forholdet mellom Unge Venstre og Venstre er mer gemyttelig enn på lenge. Det understreket også moderpartiets leder, Lars Sponheim, i sin hilsen til landsmøtet.
Dette forhindrer likevel ikke at Unge Venstre markerer sin uavhengighet som organisasjon på tradisjonelt vis med en lang rekke vedtak som de blir stående ganske alene om å forfekte, og som neppe hilses så velkomment i moderpartiet. Unge Venstre går inn for å avkriminalisere bruk av narkotiske stoffer, men et forslag om å legalisere omsetning av hasj og lettere narkotika ble avvist av landsmøtet Unge Venstre mener også at det skal være anledning til aktiv dødshjelp, og at homofile par skal ha anledning til å adoptere barn.
