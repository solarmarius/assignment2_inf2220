
Rogaland Frp
Program 2003 - 2007
Ideologisk grunnlag
Fremskrittspartiet er et liberalistisk parti. Det bygger på Norges grunnlov, norsk og vestlig tradisjon og kulturarv med basis i det kristne livssyn.
Fremskrittspartiets hovedmål er sterk nedsettelse av skatter, avgifter og offentlige inngrep.
Samfunnssyn.
Det fundamentale i Fremskrittspartiets samfunnssyn er troen på, og respekten for enkeltmenneskets egenart og suverene bestemmelsesrett over eget liv og egen økonomi. Enkeltmennesket er den største ressursen i samfunnsutviklingen. Sammen utgjør familien, den private eiendomsretten og individet grunnlaget for samfunnet.
Fremskrittspartiet tar sterk avstand fra forskjellsbehandling av mennesker basert på rase, kjønn, religion eller etnisk opprinnelse.
Rettigheter.
Fremskrittspartiet vil verne om rettighetene som Grunnloven legger opp til, blant andre eiendomsretten, næringsfriheten, enkeltmenneskets frihet og ytringsfriheten. Fremskrittspartiet vil også verne om trosfriheten, og om den enkeltes rett til å være organisert eller uorganisert.
Maktfordeling.
Fremskrittspartiet vil bevare individets handlefrihet og rettigheter. Derfor vil vi sette grenser for det offentliges makt. Det offentlige skal ikke påta seg oppgaver som enkeltpersoner, bedrifter eller organisasjoner kan løse like godt, eller bedre.
Fremskrittspartiet tar derfor avstand fra enhver form for totalitær og autoritær statsmakt, og fra ideologier som har dette siktemål. Vi er svært kritiske til enhver overføring av myndighet fra borgerne til det offentlige.
Når et overordnet forvaltningsnivå pålegger lavere nivåer av forvaltningen å gjennomføre nye oppgaver, bør det overordnede forvaltningsnivået også finansiere de nye oppgavene.
Fremskrittspartiet vil avvikle fylkeskommunen som selvstendig politisk enhet, og som administrasjonsnivå i den offentlige forvaltningen. De fylkeskommunale oppgaver blir da å fordele mellom staten og kommunene.
Fremskrittspartiet motsetter seg opprettelse av et nytt storfylke for Vestlandet.
Fremskrittspartiet mener at kommunesammenslåinger, i noen tilfeller, kan gi innbyggerne bedre kommunale tjenester. Spørsmål om kommunesammenslåinger blir uansett opp til innbyggerne selv å avgjøre, gjennom folkeavstemninger.
Fremskrittspartiet ser på staten og primærkommunene som de naturlige, organisasjonsmessige enhetene. Men vi vil beholde fylkene som stortingsvalgkretser, og som enheter i den regionale statsforvaltningen (=fylkesmennene).
Natur, miljø og ressursforvaltning.
Det er både et privat, og det offentliges ansvar å sikre et godt miljø og en forsvarlig utnyttelse av landets naturressurser.
Fremskrittspartiet vil stimulere til økonomisk vekst på en slik måte at våre grunnleggende ressurser som jord, luft og vann bevares også for kommende generasjoner.
Fremskrittspartiet ser det som et grunnleggende prinsipp at den eller de som forårsaker påviselige skader på miljøet, skal stilles økonomisk ansvarlig for skadene.
Enkeltmennesket og offentlig saksbehandling.
Folkevalgte representanter, og offentlig ansatte i ledende stillinger, må i større grad gjøres ansvarlige for sine handlinger.
Ja-kommunen: Fremskrittspartiets representanter i Rogaland Fylkesting skal være imøtekommende og serviceinnstilt. Når skjønn utvises i henhold til lovverket, skal skjønnet alltid komme innbyggerne
til gode.
Privat eiendomsrett er grunnleggende for Fremskrittspartiet. Vi vil være særdeles tilbakeholdne med
å ta privat eiendom til offentlige formål (=ekspropriere), hvis ikke grunneierne selv samtykker. Om ekspropriasjon er aktuelt, skal det skje til markedspris.
Prisfastsettingen ved kjøp og salg av landbrukseiendom er en sak mellom selgeren og kjøperen av eiendommen, og skal derfor skje liksom ved andre overdragelser av fast eiendom.
Fremskrittspartiet vil ikke at fylkeskommunen skal være noen overkommune. Heller ikke ønsker vi å overprøve enkeltmenneskenes, eller de enkelte kommunenes prioriteringer og planmessige disponering av areal m. v. Fylkesdelplanene skal ikke utgjøre hindre for kommunenes interesser.
Offentlig administrasjon og økonomisk styring.
Administrasjonen er bare et redskap for å yte tjenester til innbyggerne. Av hensyn til deres vel, og for å få utført mest mulig tjenester innenfor gitte, økonomiske rammer, bør administrasjonsutgiftene slankes til det lavest mulige nivået.
Rogaland Fremskrittsparti vil:
alltid vurdere eventuelle rasjonaliseringsgevinster før ansettelser i ledige stillinger.
gå inn for at ansettelser skjer etter kvalifikasjoner, uten hensyntagen til kjønn, organisasjonstilhørighet m. v. Hvis kvalifikasjonene ellers er like, bør funksjonshemmede søkere ansettes.
kreve streng budsjettdisiplin og ansvarlig pengebruk.
hevde at når de økonomiske rammene er trange, må politikken prioritere.
sikre åpenhet i fylkeskommunen, gjennom kontinuerlig utvikling og oppdatering av nettsidene.
· Innefor de gitte, økonomiske rammene vil Fremskrittspartiet prioritere følgende:
en videregående skole for fremtiden. Den faglige kvaliteten i utdanningen må ligge på et høyt, internasjonalt nivå.
et godt utbygget fylkesveinett.
gode kommunikasjoner, både til sjøs og på landjorden
Fremskrittspartiet ser positivt på OPS-prosjekter (=offentlig-privat samarbeid).
· Helsepolitikk.
Staten har overtatt både det økonomiske ansvaret, og ansvaret for driften av sykehus og spesialiserte helsetjenester fra fylkeskommunen. Endringen er i samsvar med Fremskrittspartiets program, og ble innført etter mange års god politisk innsats.
Fremskrittspartiet vil fortsatt arbeide for følgende:
et system der folketrygden betaler for pasientenes behandling i helseinstitusjoner, hos allmennleger, spesialister osv. etter på forhånd fastsatte takster.
at pasienten eller de pårørende selv, når legen har konstatert behovet, skal ha fritt valg av behandlingssted. Pasienten skal også bli informert om valgfriheten.
å sidestille private og offentlige sykehus.
kortere ventetid ved sykehusene. Dersom nødvendig sykehusbehandling ikke gis i Norge innen rimelig, medisinsk forsvarlig tid, skal Folketrygden finansiere behandling i utlandet.
at staten skal overta det økonomiske ansvaret for hele rusvernet, også for de rene omsorgsinstitusjonene.
· Barnevern.
Det er vedtatt at både driftsansvaret, og det økonomiske ansvaret for barnevernet skal overføres fra fylkeskommunen til staten.
Skole og opplæring.
Rogaland Fremskrittsparti vil:
styrke og utvide lærlingeordningen, slik at det blir attraktivt å ta inn lærlinger.
endre utdanningstilbudet i takt med samfunnets behov. Ingen bør utdannes til arbeidsledighet.
gi skolene en funksjonell utforming, og prioritere vedlikehold av eldre skoler.
likestille private skoler med de offentlige, etter statlige retningslinjer.
støtte yrkesrettet voksenopplæring som fører til offentlig eksamen.
presisere at å ivareta mangfoldet og la hver elev få utvikle sine evner, er viktigere enn å ivareta krav om likhet og utjevning.
beholde fritt valg av skole.
innføre lærerevaluering, og evaluering av undervisningen.
styrke informasjonsteknologi/IT-tilbudet ved de videregående skolene.
gi elevene større innflytelse over sin egen hverdag, gjennom å opprette egne driftsstyrer for skolene. Elever, lærere, rektor og andre ansatte skal, gjennom representasjon i driftsstyrene, ha ansvar for ansettelser av lærere og for driften av skolene.
gi elevrådsarbeid status som valgfag ved alle de videregående skolene i fylket.
at skolene skal offentliggjøre sine gjennomsnittlige eksamensresultater i massemedia, for at søkerne til skolene skal få best mulig informasjon.
· Samferdsel.
Samferdsel handler om rask, smidig, komfortabel og sikker forflytning av mennesker og varer, og om sikkerhet både for omgivelsene og transporten selv. Transport er ofte forbundet med risiki som vi, etter beste evne, må prøve å minimalisere.
Fremskrittspartiet konstaterer at en overveiende del av persontrafikken i Norge skjer med privatbiler. De fleste foretrekker å bruke privatbilen til private transportoppdrag. Over kortere og middels lange strekninger kan kollektivtrafikken ikke konkurrere med privatbilen, verken økonomisk sett, eller sett i forhold til komforten. Fremskrittspartiet vil utvikle veianlegg. Vi vil ikke forsøke å begrense bilbruken, verken i eller utenfor tettbygde strøk. Nye veier øker dessuten trafikksikkerheten.
Rogaland Fremskrittsparti vil:
legge til rette for privatbiler, og for de kollektive transporttilbudene.
si nei til flere bompengeprosjekter for utbedring eller bygging av nye, offentlig finansierte veier.
si nei til økte bilavgifter, veiprising og lokale bensinavgifter.
arbeide for snarlig gjennomføring av Ryfylkepakken (=areal- og transportplanen for Ryfylke).
arbeide for gjennomføring av Rogfast, inkludert opprustning av riksvei 47 over Karmøy. Rogfast er en del av kyststamveien, og bør fullfinansieres med statlige midler for stamveier.
vurdere bygging av fysiske skiller mellom kjørefeltene for å redusere risikoen for trafikkulykker; bedre veier er det mest effektive virkemiddelet for å øke trafikksikkerheten.
fortsette utbyggingen av gang- og sykkelstier på trafikkfarlige strekninger.
styrke arbeidet med oppgradering av veinettet. Vi forventer at sentrale politiske organer øker bevilgningene til veiprosjekter i Rogaland.
videreføre anbudsprinsippet for kollektivtransporten i fylket, og gjennomføre det fullt ut.
arbeide for å utvide Rogalands internasjonale fly- og ferjeforbindelser, samt for å oppruste flyplassene i fylket.
opprettholde ungdomskortet, og vurdere å utvide ordningen også til andre aldersgrupper.
arbeide for dobbeltspor på Jærbanen mellom Stavanger og Sandnes.
styrke TT-ordningen, og lette funksjonshemmedes tilgang til kollektive reisetilbud gjennom både økonomiske og funksjonelle tiltak.
· Kultur og idrett.
Rogaland Fremskrittsparti vil:
yte tilskudd til frivillige lag og organisasjoner som driver med forebyggende arbeid, særlig med hensyn til arbeid rettet mot barn og unges oppvekstvilkår.
være kritisk til bruken av offentlige midler til kulturinstitusjoner.
stimulere teatre og muséer til å oppnå en høyere grad av egenfinansiering.
legge forholdene til rette for utvikling av anlegg til kultur- og idrettsformål i privat regi.
arbeide for at staten, og ikke grunneierne, skal finansiere arkeologiske utgravinger og undersøkelser.
· Næringsliv, arbeidsplasser og energi.
Rogaland Fremskrittsparti vil:
legge forholdene best mulig til rette for næringslivet, og bedre rammebetingelsene, så vi kan skape vekst og trygge arbeidsplasser.
motsette seg offentlig forretningsvirksomhet.
konkurranseutsette tjenesteproduksjonen, slik at innbyggerne får mer og bedre tjenester for pengene.
arbeide for at Rogaland fortsatt skal være det ledende fylket i all energisammenheng.
arbeide for at det bygges gasskraftverk og infrastruktur for gass i fylket.
arbeide for videre utbygging av vannkraftverk, og for opprustning av eldre kraftverk.
legge forholdene til rette for utbygging av lokale minikraftverk, og for utvikling av vindmølleparker, bølgekraftverk og solenergi.
arbeide for fri konkurranse mellom de forskjellige formene for energi.
arbeide for å gi havbruksnæringen, og all maritim virksomhet bedre rammebetingelser, blant annet gjennom at det innføres nettolønnsordninger for sjøfolk.
arbeide for en knutepunkthavn for regulær, internasjonal godstrafikk, i Rogaland.
forhindre at det legges unødvendige hindringer for nyetableringer og utvidelser i næringslivet.
· Reiseliv i Rogaland.
Reiselivsnæring i forbindelse med yrkes- og fritids-/feriereiser er en viktig del av Rogalands næringsliv. Særlig byene Haugesund og Stavanger er internasjonalt kjent for deres festivaler, konferanser og messer. Fylket har også andre, internasjonalt kjente reisemål, som Prekestolen og Kjerag. I mange kommuner arbeides det aktivt med turisme som en tilleggsnæring til landbruksvirksomhet.
Fremskrittspartiet vil delta i markedsføringen av fylket slik:
støtte alle tiltak som fører til sammenslåing av, eller mer samarbeid mellom destinasjonsselskapene i Rogaland.
yte fylkeskommunale bidrag til markedsføring gjennom Fjord Norge AS, for å styrke Rogalands posisjon i norsk reiseliv.
støtte tiltak som skaper naturbaserte opplevelser og tilbud i distriktene.
fortsatt støtte tiltak for å vitalisere området rundt Lysefjorden.
støtte tiltak for de nasjonale turistveiene i Rogaland, altså Ryfylkeveien og Nordsjøveien.
arbeide for å utvide Rogalands internasjonale fly- og ferjeforbindelser, samt for å oppruste flyplassene i fylket.
sørge for at det blir utarbeidet et bedre statistisk grunnlag for satsingen på fylkets reiseliv, slik at den kan skje på riktig måte.
·
