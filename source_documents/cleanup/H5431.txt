
17/12-01
Kvassheim til Storbritannia
Gunnar Kvassheim er med når miljøvernministeren i dag og i morgen besøker Storbritannia for å markere motstand mot Sellafield-anlegget. I dag er det møter med ministerkolleger av Brende, i morgen går turen til selve anlegget på Sellafield.
- Da den nye samarbeids-regjeringen laget sitt politiske grunnlag, var det viktig for Venstre at regjeringen forpliktet seg til å føre en mer aktiv og offensiv miljøpolitikk enn det den avtroppende AP-regjeringen ledet av Jens Stoltenberg gjorde. Spesielt var opptrapping av innsatsen mot Sellafieldutslippene et viktig spørsmål for Venstre, sier Gunnar Kvassheim til liberal.no. Kvassheim er nestleder i Venstre og statssekretær ved Statsministerens Kontor.
- Det er nå viktig at alle gode krefter forsterker og viderefører det arbeidet regjeringen har startet. Det kan gjøres ved et bredt engasjement lokalg gjennom kommunestyrer og ulike organisasjoner. I tillegg vil regjeringen sørge for at det ikke blir mulig for britiske myndigheter å glemme at godt naboskap ikke kan kombineres med at man slipper ut radioaktivt avfall som kan sette norsk sjømat i vanry, understreker Kvassheim.
Kvassheim var også tidligere i høst på besøk hos Sellafield-anlegget. Bildet som ligger vedlagt er fra dette første besøket, som fant sted under valgkampen. Venstre har samlet inn 40.000 underskrifter mot Sellafield, som vil bli overlevert den britiske ambassaden i Oslo i løpet av kort tid.
