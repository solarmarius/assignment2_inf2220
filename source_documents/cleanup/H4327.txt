
søndag 31. oktober 1999 16:23:41
- Ap og Frp vil gi gavepakke til Fred. Olsen
- Ap og FrP vil bruke 165 millioner sårt tiltrengte IT-kroner til å redusere risikoen for private kapitalister ved bygging av boliger i Bærum. Forsknings- og nyskapingsmiljøene ellers i landet, som sliter med å få drahjelp til sine prosjekter, kunne sikkert ha tenkt seg disse pengene brukt på en mer fornuftig måte, sier stortingsrepresentant Harald Hove, Venstre.
- Det er en skandale at Arbeiderpartiet og Fremskrittspartiet ser ut til å ville skreddersy innstillingen med tanke på én av to interessenter som staten er i forhandlinger med. Tross dette, har regjeringen fortsatt et handlingsrom, og det er viktig at dette brukes til en fortsatt ryddig saksbehandling.
- Venstre har hele tiden lagt til grunn at forsking og nyskaping skal komme hele landet til gode, og at utbyggingen av et kunnskapssenter på Fornebu skal bidra til, ikke motvirke, nyskaping i våre eksisterende utdannings- og forskingsmiljøer. Når Ap og Frp forsvarer de ekstra investeringene med at det må "bli avsett eit stort nok areal til å få eit internasjonalt slagkraftig senter som også evner å tilføre regionene i Norge element som dei treng", og en stor del av dette arealet skal brukes til boliger, blir det parodi.
Jeg tror radarparet Hedstrøm og Opseth skal lete lenge etter noen i forskingsmiljøet i Bergen som synes 165 millioner til boligbygging i Bærum er til bedre hjelp for dem enn å få noen av pengene litt mer direkte, sier Harald Hove.
