
11.11.2003
Odd Roger Enoksen (Sp)
Ny konsesjonslov svekker grunnlaget for et livskraftig landbruk og spredt bosetting
Regjeringen henter nok en gang støtte fra Fremskrittspartiet når den nå har fått flertall for en heving av konsesjonsgrensene fra 20 dekar til 100 dekar, hvorav ikke mer enn 20 dekar kan være fulldyrket.
Det samme flertallet fjerner kravet om at det må finnes jord- og skogbruksfaglig kompetanse i kommunene.
- Senterpartiet står fast på dagens konsesjonsgrense på 20 dekar. Det er både oppsiktsvekkende og sterkt kritikkverdig at Regjeringen ikke har foretatt noen evaluering av endringene som ble foretatt i 2001 før de foreslår en så kraftig heving av konsesjonsgrensene, sier Enoksen som er saksordfører for konsesjonsloven.
Regjeringen har verken i høringsbrevet til ny konsesjonslov eller i lovforslaget til Stortinget, framlagt tall som viser de konkrete konsekvensene av lovforslaget. Tall fra SSB viser at om lag 25 000 nye bruk blir konsesjonsfrie med flertallets linje.
- Dette vil gi store og uoversiktige konsekvenser for bosettingsmønsteret og for landbruksnæringen, sier Enoksen.
Regjeringspartiene og Fremskrittpartiet fjerner kravet til at det skal være jord- og skogbruksfaglig kompetanse i kommunene.
- Fordi kommunene blir tillagt avgjørelsesmyndighet i alle konsesjonssaker og delingssaker, er det viktig å opprettholde kompetansekravet, fastslår Enoksen.
Samtidig vil lav kompetanse sannsynligvis føre til flere klager og dårligere rettssikkerhet, noe som igjen fører til lengre saksbehandlingstid og behov for større kapasitet og mer kompetanse på fylkesnivå. Samfunnskostnadene ved en slik utvikling vil være store.
