
mandag 9. oktober 2000 18:40:38
- Ingen kultursatsing i statsbudsjettet
- Det er ingen satsing på kultur i det nye statsbudsjettet, slik Ap-regjeringen ga inntrykk av på forhånd. Både statsministeren og kulturministeren har gjentatte ganger lovet en virkelig satsing på kultur over hele landet. Når bevilgningene til nytt lotteritilsyn er trukket fra, har vi bare fått en videreføring av årets rammer, sier Venstres nestleder, Aud Folkestad.
Hun er positiv til at Ap-regjeringen, som Venstre, vil utstyre norske skolebarn med en "kulturell skolesekk", men mener Ap legger ganske lite oppi sekken: - De 15 millionene holder bare til et par bussbilletter pr. elev.
Også når det gjelder bevilgninger til lokale og regionale kulturhus skuffer Arbeiderpartiet.
- Forslaget er bare halvparten av det sentrumsregjeringen foreslo på inneværende års budsjett, og er en nedprioritering av kultur i regioner og lokalsamfunn.
Filmstøtte, pressestøtte og bredbånd til bibliotekene er lysglimt i et ellers grått kulturbudsjett, sier Aud Folkestad. - Kultur er åpenbart ikke lenger noe satsningsområde for Arbeiderpartiet.
