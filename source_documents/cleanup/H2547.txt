
Mandag 18. april 1994
KrF-leder Kjell Magne Bondevik om svensk Kosovo-amnesti:
NORGE BØR FØLGE OPP SVERIGES GENERØSITET
-Den norske regjeringen bør føle seg forpliktet til å følge opp den generøsiteten som Sverige nå har vist ved å gi en generell oppholdstillatelse til alle kosovo-albanske barn og familier med barn som kom til Sverige før 1. januar 1993. Når Sverige kan gi oppholdstillatelse til 20.000 personer på den måten, bør Norge følge opp og vise den samme generøsiteten overfor de 1200 som er i samme situasjon her i Norge. Det sier Kristelig Folkepartis leder og parlamentariske leder Kjell Magne Bondevik.
Kjell Magne Bondevik minner om at regjeringen har lagt stor vekt på å ko-ordinere asyl- og flyktningepolitikken på nordisk basis. En slik ko-ordinering kan ikke bare gjelde i spørsmålet om å være restriktiv, men også når det gjelder å være generøs, mener han.
-Jeg har levert et spørsmål om dette til justisministeren om dette. Dette spørsmålet kommer opp i Spørretimen onsdag, og jeg håper selvfølgelig at regjeringen vil følge opp signalene fra Sverige, sier Kjell Magne Bondevik.
-Det vil være helt uakseptabelt om mangel på kontakt og samhandling mellom norske og svenske justismyndigheter skal føre til at de 1200 kosovo-albanerne som er i Norge, og som i stor grad er barnefamilier, skal falle mellom to stoler, sier Bondevik, som mener den norske regjeringen ikke kan fraskrive seg ansvaret ansvaret for disse med bakgrunn i "kirkeasyl-avtalen".
-I forbindelse med den avtalen lovet regjeringen å vise generøsitet. Men vi kommer ikke utenom at den generøsiteten Sverige har vist overfor kosovo-albanere og andre flyktninger langt overgår den Norge har vist, sier Kjell Magne Bondevik.
