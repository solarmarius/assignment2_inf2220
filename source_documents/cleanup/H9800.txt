
12.12.2005
Stortingsrepresentant Gunn Karin Gjul, leder Aps familiefraksjon
- Nytt forbud mot kamuflerte pyramidespill
- Norge får nå en lov som skal hindre at nordmenn blir lurt av pyramideorganisasjoner som driver med nettverkssalg. - I dag har vi et lovverk som forbyr pyramidespill der det ytes vederlag for å få mulighet til å oppnå inntekter. Denne typen spill baserer seg på at andre verves til systemet. Med den nye lovtilføyelsen i Lotteriloven, forhindrer vi at folk blir lurt til å delta i pyramidespill som er kamuflert som omsetningssystem som selger produkter, med de sosiale og økonomiske skadevirkningen det ofte fører med seg. Det sier Gunn Karin Gjul, leder av Aps familiefraksjon som mener det nye lovforslaget i Lotteriloven mot nettverkssalg på en grei måte er med på å trekke opp grensen mellom lovlige og ulovlige pyramidelignende omsetningssystemer.
- Erfaringene de siste årene viser en oppblomstring av pyramidelignende organisasjoner som ligger i grenselandet mellom lovlige næringsorganisasjoner og ulovlige pyramidespill. Vi antar at flere hundre tusen personer har deltatt i slikt spill, og at samlet sett er betydelig beløp investert i organisasjonene. I en rekke av disse har deltakerne helt eller delvis tapt sine investeringer, sier hun og mener det nå er viktig at Lotteriloven oppdateres slik at de involverte får en forståelse av hvor grensen går mellom lovlig næringsvirksomhet og ulovlig pyramidelignende omsetningssystemer.
- Den nye lovteksten i Lotteriloven gjør det klart at både de rene og de kamuflerte pyramidespill omfattes av lovforbudet, og at den også innebærer en straffesanksjonert dokumentasjonsplikt på hva inntektene i nettverkene er basert på, sier Gunn Karin Gjul som mener at kravet om dokumentasjonsplikt også vil gjøre det lettere å kartlegge og etterforske pyramidelignende nettverk som allerede er etablert.
