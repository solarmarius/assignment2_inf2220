
17.03.03
Venstre
Venstre roser Sp
- Senterpartiet viser nå et hederlig ansikt blant "barnehagebedragerne", sier Venstres nestleder Jennie Johnsen. Det er veldig tøft gjort å ta inn over seg de erkjennelsene de nå gjør i en så profilert sak - det skal partiets medlemmer og tillitsvalgte ha heder for, mener hun.
Venstre vet at vettet er jevnt fordelt i landets befolkning. Statlige detaljreguleringer blir ofte mer til hinder enn hjelp når tjenester skal gis i høyst ulikt stilte nærmiljøer. Spesielt vanskelig er det for kommunene når påleggene som kommer ifølge statlig sedvane ikke følges av tilstrekkelig med penger, slik tilfellet også er for vedtaket om maksimumspris på barnehageplasser.
I helgen kom det klare signaler fra Senterpartiets landsmøte om at det mye omtalte "barnehageforliket" må få en annen form enn det har i dag. Det er blitt klart for partiet at det koster mer enn det smaker å styre i det små fra stortinget, når man også må ta demokratisk og sosialt ansvar og betale for det.
De signalene som kommer fra Senterpartiet nå, høres mer ut som det Senterpartiet som Venstre kunne samarbeide med i sentrumsregjeringen. Det forbauser meg ikke at det blant "barnehagekameratene" skulle bli nettopp Sp som kom først til fornuft i en sak som til nå har strammet ytterligere inn på den kommunale handlefriheten og muligheten til å drive fornuftig politikk og prioriteringer lokalt, bemerker nestlederen.
Venstre skal behandle lokaldemokratiet som sak på sitt landsmøte om kort tid. Johnsen har vært leder av utvalget som har arbeidet frem det hun beskriver som et "program for demokratisering".
- Å få stortingspolitikere, ikke minst fra SV og Frp, til å begrense seg til å løse nasjonale oppgaver er bare ett av mange eksempler på hva som må gjøres for å få liv i lokaldemokratiet, påpeker Johnsen til slutt.
