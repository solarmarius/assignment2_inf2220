
13.10.00
Kristin Halvorsen, leder i SV:
Sosialistisk Venstrepartis Pressetjeneste
- Gledelig fredspris til Kim Dae-Jung
 Nobelkomiteen har gjort et svært klokt valg ved å gi fredsprisen til Kim Dae-jung, Sør-Koreas President. Han er en av de fremste demokratiforkjemperne i vår tid, sier SV-leder Kristin Halvorsen.
SVs Erik Solheim foreslo Kim Dae-Jung til fredsprisen. Bakgrunnen var at Dae-Jung i fire tiår har kjempet for demokrati i Republikken Korea (Sør-Korea). Han har vært truet på livet og blitt dømt til døden flere ganger på grunn av sitt engasjement for å demokratisere landet.
 Kim har tatt initiativ til en forsoningslinje overfor Nord-Korea, og det første toppmøtet mellom ledere fra de to landene, på svært lenge, ble avholdt nylig. En begynnende forsoningsprosess mellom disse to landene er svært viktig for utviklingen i Asia, sier Kristin Halvorsen.
De senere årene har Kim Dae-Jung spilt en viktig rolle i kampen mot diktatur i Asia. Han er en lederskikkelse i verdensdelen, og var viktig i arbeidet med å samle støtte til en FN-intervensjon på Øst-Timor.
