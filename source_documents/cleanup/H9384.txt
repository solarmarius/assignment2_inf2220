
Stortingsrepresentant Inger S. Enger (Sp)
Nye angrep på eiendomsretten
Arbeiderpartiets Knut Storberget truer i leserbrev den siste tiden med nye angrep på eiendomsretten og private parters avtalefrihet. Storberget varsler mellom annet innløsningsrett annet hvert år til 30 ganger festeleien og forbud mot framtidige festekontrakter på hus og hytter.
Arbeiderpartiet stod sammen med Regjeringspartiene og SV om endringene i tomtefesteloven i fjor vår. Disse endringene gikk ensidig i grunneiernes disfavør. Nå ønsker Storberget å gå enda lenger. Senterpartiet var talsmann for grunneierne når denne saken var til behandling i Stortinget. Vårt utgangspunkt var at lovlig inngåtte avtaler må respekteres. Gripes det likevel inn, må Grunnlovens bestemmelser om full erstatning gjelde. At Høyre, Kristelig Folkeparti og Venstre stod sammen med Ap og SV i angrepet på eiendomsretten var oppsiktsvekkende, og det kan være grunn til å utfordre disse partiene på om også de er villige til å gå enda lenger i denne saken.
Senterpartiet mener at et tomtefesteforhold er et leieforhold. Eiendomsretten knyttet til tomtene er ikke overdratt med mindre det er utstedt skjøte. Det er det enkle utgangspunktet for tomtefesteordningen og for tomtefesteloven, som også burde vært respektert av flere partier. Konsekvensen av det enkle utgangspunktet, er at det ikke burde ha vært åpnet for innløsning av fritidstomter. For boligtomter må eventuell innløsning skje ut fra reell verdivurdering.
Tomtefestere og bortfestere har inngått frivillige avtaler om leie av tomtegrunn som de aller fleste lever godt med. Tomtefesteinstituttet har vært en fin mulighet for bønder og andre grunneiere til å skaffe seg tilleggsinntekter, uten å behøve å redusere verdien av eiendommen. Muligheten til tomtefeste har samtidig senket inngangsbilletten for å skaffe seg tomt.
Generelt sett tas det ikke urimelige festeavgifter. En undersøkelse som Justisdepartementet foretok i fjor viser at 80 % av tomtefesterne betaler en leie på under 3 000 kroner i året. 1 % betaler en leie på mellom 6 000 og 9 000 kroner pr. år. Bare 0,16 % betaler leie på over 9 000 kroner, men det er stort sett disse eksemplene som har blitt kjørt fram i media. Det ville vært mye mer målretta å ta tak i det lille mindretallet av bortfestere som har krevd urimelig høye økninger i tomteleien, enn å uthule hele festeinstituttet.
Den nye tomtefesteloven er ikke en regulering eller en begrensning av eiendomsretten, slik som enkelte har hevdet. Den er en massiv overføring av eiendomsrett fra en part til en annen part, til en pris som er langt under det Grunnloven § 105 tilsier. Det er en massiv overføring av eiendom mellom private parter og fra distrikter til bystrøk, særlig når det gjelder fritidstomter.
Senterpartiet vil fortsatt være grunneiernes talsmenn, og stå opp mot nye angrep på den private eiendomsretten.
