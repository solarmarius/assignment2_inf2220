
Mandag 28. april 1997
Stortingsrepresentant Odd Holten (KrF) i Askim:
ELDREOMSORGEN MÅ HA HØYESTE PRIORITET
-Når mellompartiene i Stortinget bidro til å få på plass i alt fem milliarder mer til fylkene og kommunene under forliket i forbindelse med statsbudsjettet for 1997, var dette både et resultat av de signalene kommunene har gitt til Stortinget, og et signal til kommunene fra Stortinget. Fra Stortingets side forventet vi derfor at kommunene lojalt brukte disse midlene på de områdene der behovet var størst, så som eldreomsorg og skole. Det sier stortingsrepresentant Odd Holten, som mandag er på dagsbesøk i Askim.
-Kristelig Folkeparti ønsker å legge til rette for en framtidsrettet eldreomsorg, og føre en eldrepolitikk som også møter morgendagens behov. Det er en kjent sak at det blir stadig flere eldre mennesker i samfunnet, og disse lever lenger enn de gjorde for noen tiår siden. Det nytter ikke å møte morgendagens utfordringer med dagens eller gårsdagens løsninger, slår Odd Holten fast.
-Det er også viktig at man legger til rette for en fleksibel eldreomsorg, som både ivaretar behovet for kontant med omsorgspersonale og ønsket om et privatliv. Det er en klar målsetting for eldrepolitikken at de eldre skal kunne bo hjemme så lenge som mulig. Dette krever fleksible løsninger. I årene som kommer vil det bli stadig mer aktuelt med terminalpleie i kommunal regi, men det tidligere stort sett skjedde i sykehusene, sier han.
-Trygghet er en viktig faktor i eldreomsorgen. Noen kommuner har gode erfaringer med såkalte trygghetsplasser, som er institusjonsplasser som de eldre selv kan bestemme om de vil bruke noen dager. Det bør også bli lettere å få trygghetsalarmer. Jo tidligere man får dette, jo mer fortrolig blir man med den, og det blir mindre "misbruk" i betydningen at alarmen blir brukt unødig, sier Odd Holten.
