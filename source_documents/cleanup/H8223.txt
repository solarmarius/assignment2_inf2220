
19.03.2004
ARBEIDERPARTIETS STORTINGSGRUPPE
Stortingsrepresentant Gunn Karin Gjul (A), nestleder i justiskomiteen, justispolitisk talsperson for Arbeiderpartiet:
- Justisministeren må gjøre rede for politireformen
Flere medieoppslag i det siste kan tyde på at politireformens intensjon om et mer synlig og tilgjengelig politi ikke følges opp, til tross for at politiet siden 1997 er tildelt 1000 nye stillinger og betydelig mer driftsmidler.
Justisministeren har ansvaret for gjennomføringen av reformen, og Arbeiderpartiets Gunn Karin Gjul stiller spørsmål om det virkelig er ressursmangel eller om det er organisasjonsmessige forhold som har hindret politireformen i å bli vellykket.
- Statsråden må møte i Stortinget og redegjøre for alle sider ved den omfattende politireformen, sier Gjul, som har sendt følgende interpellasjon til justisminister Odd Einar Dørum:
"Politireformen skulle sikre et nærere, mer synlig og effektivt politi. For å oppnå dette mener Arbeiderpartiet det er avgjørende at tjenestesteder og lensmannskontorer styrkes. Flere oppslag i medier den senere tid kan tyde på at reformens intensjon ikke følges opp. Justisministeren har ansvaret for gjennomføringen av reformen, og det synes åpenbart at man ikke kan avvente en evaluering i 2005. Politiet er de senere år tildelt betydelig økning i antall stillinger og driftsmidler. Kan justisministeren gjøre rede for hvem som har nytt godt av denne økningen, og hvilke tiltak vil justisministeren iverksette for å gjennomføre reformens intensjon?"
