
20. juni 2000
Fra stortingsrepresentant Kjell Magne Bondevik
Om patent på liv:
Aps vedtak oppsiktsvekkende
-Det er oppsiktsvekkende når sentralstyret i Arbeiderpartiet signaliserer at de er villige til å innlemme patentdirektivet i norsk lov. Direktivet er både i strid med konvensjonen om biologisk mangfold og går på tvers av det partiet selv, og et flertall på Stortinget, har stått for i årevis. Det er dessuten enda ikke aktuelt å ta stilling til direktivet.
Det var Kristelig Folkepartis parlamentariske leder, Kjell Magne Bondevik, som sa dette på en pressekonferanse i Oslo tirsdag.
- Det er ikke mulig både å støtte Nederlands sak for EU-domstolen og forsvare biodiversitetskonvensjonen, og samtidig innlemme direktivet i norsk lov. Ved å signalisere støtte til direktivet nå undergraver Regjeringen både Nederlands sak og bio-konvensjonen. Parlamentet i Nederland har nylig nektet innlemmelse av direktivet i nederlandsk lovgivning. De vil neppe sette pris på en slik norsk "støtte" for sin sak, sier han.
Bondevik mener at den norske holdningen kan ha betydning internt i EU fordi motstanden mot direktivet er stor. Han håper i det lengste at Arbeiderpartiet vil lytte til kritiske røster i Norge og Europa i dette spørsmålet.
- Patentdirektivet har ikke bare en etisk side knyttet til patent på liv. Direktivet vil også bidra til at internasjonal kapital får større kontroll med genressursene. Enerett gjennom patenter stimulerer til genrøveri. Dette er det utviklingslandene og miljøet som taper på. Ingen "kapitaltilførsel" fra Norge kan kompensere for dette tapet, uttaler Bondevik.
- Innlemmelse av patentdirektivet kan i tillegg svekke medisinsk forskning både i Norge og andre europeiske land, slik de europeiske legeforeningene har advart mot. Deres kampanje fortjener vår støtte. Norge bør ikke bidra til at deres kamp blir enda tyngre. Dette understreker Kjell Magne Bondevik.
