
fredag 26. mai 2000 13:28:50
Beiarnvassdraget:
Klar melding til Akselsen
- Et flertall i Stortinget krever nye utredninger om Beiarnvassdraget, og vi forutsetter at olje- og energiminister Olav Akselsen følger opp. Det sier Venstres miljøtalsmann Gunnar Kvassheim etter at seks partier i dag sendte brev til Akselsen om saken.
Kristelig Folkeparti, Senterpartiet, SV, Fremskrittspartiet, Høyre og Venstre står sammen om brevet, som krever supplerende utredninger, og ber om tilbakemelding fra statsråden før vårsesjonens slutt i Stortinget, det vil si innen 16. juni.
- Dette er et viktig utspill som jeg er sikker på vil få konsekvenser for den videre utvikling i saken, sier Gunnar Kvassheim, som er Venstres medlem i energi- og miljøkomiteen.
- Venstres mål er å stanse den konfliktfylte utbyggingen. Jeg tror nye utredninger vil underbygge motargumentene, sier Kvassheim.
- Statsråd Akselsen har sagt at han ikke med loven i hånd kan pålegge Statkraft å foreta nye utredninger. Regjeringen kan imidlertid sørge for at slike utredninger foretas, dersom det er politisk vilje til det. Det har Akselsen hittil ikke vist, men når får han hjelp av et flertall på Stortinget til å komme på et bedre miljøspor, sier Gunnar Kvassheim.
I brevet legger de seks partiene særlig vekt på situasjonen for laksestammen i Beiarelva, og på at de opprinnelige konsekvensutredningene fra 1979 er foreldet.
