
Mandag 16. oktober 1995
Stortingsrepresentant Odd Holten (KrF):
MER TIL ØSTFOLD-VEIER
Kristelig Folkeparti ønsker å bruke 20 millioner mer på opprusting av Østfold-veiene enn det regjeringen går inn for i sitt forslag til statsbudsjett. Det sier partiets Østfold-representant Odd Holten. Mandag formiddag legger han fram KrFs alternative opplegg til statsbudsjett for 1996.
Kristelig Folkeparti ønsker å omdisponere midler regjeringen har foreslått brukt på E6, og heller føre videre arbeidet med E18, slik at man kan følge opp veimidler til Østfold som KrF har fått på plass tidligere. Det er strekningen fra Ørje til Melleby i Eidsberg saken gjelder.
-Dette er en sterkt trafikert vei som er i dårlig, noen vil si elendig, stand, sier Odd Holten. -Strekningen er en sammenhengende trafikkfelle, sier Odd Holten.
Alt i alt vil KrF foreslå forandringer i opplegget til statsbudsjett for mer enn 5 milliarder kroner. Før helgen lanserte partileder Valgerd Svarstad Haugland en "helsepakke" til 1,4 milliarder, der også Østfold vil få "sin rettmessige del", sier Odd Holten (KrF-Press/NPE).
