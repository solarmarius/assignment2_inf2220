
23. mars 2000
Sigvald Oppebøen Hansen
- Utdanning for alle føresetnad for rettferdig fordeling
Presseutdrag frå stortingsrepresentant Sigvald Oppebøen Hansens innlegg i erklæringsdebatten 23. mars 2000. - Utdanning for alle ein føresetnad for rettferdig fordeling, sa Oppebøen Hansen.
- Arbeidarpartiet vil fortsette arbeidet med å gjere skuledagen betre for elevar og lærarar, mellom anna ved å tilføre klassa fleire lærarressursar. Dette vil gjere det mogleg med ein endå meir fleksibel og individualisert opplæring, sa stortingsrepresentant Sigvald Oppebøen Hansen i erklæringsdebatten i Stortinget.
Oppebøen Hansen meinte at føresetnaden for å få til ein rettvis fordeling er eit godt samarbeid mellom sentrum og Arbeidarpartiet.
- I eit kunnskapsbasert samfunn er det neppe noko anna område der fordelingspolitikken har så stor verdi for så mange barn sine seinare moglegheiter enn barnehage og skular, sa han.
For å sikre at kommunane kan gjere sin del av arbeidet for ein betre skule, må tilskota over kommunebudsjetta auke, sa Oppebøen Hansen. Her meinte han er det viktig at stat og kommune inngår eit partnerskap for å ruste opp våre skulebygg.
Behovet for kommunale tenester kjem til å auke i framtida, og Oppebøen Hansen understreka at når fleire eldre treng omsorg, aukar behovet for kunnskap og utdanning, noko som skjerpar krava til innsats frå skulen.
- Då er det viktig at det kontinuerleg blir gjennomført konsekvensanalysar over kva for følgjer dette får for verksemd som skal gjelde alle. Tendensen på skulesektoren har vore at grendeskular blir lagt ned, og i Bondevikregjeringa si tid blei det etablert mange private skular som tydelegvis ikkje har det same kravet og det økonomiske presset på seg. Det verste døme på Bondevikregjeringa sin iver er dagens oppslag i Aftenposten som viser at tidlegare statsråd Lilletun godkjende fem nye kristne privatskular fire dagar etter at Bondevik hadde stilt kabinettspørsmål. Sjølv om det formelt sett ikkje var noko gale i dette, så er det litt påfallande i ein situasjon der regjeringa Bondevik var i eit forretningsministerium, sa han.
Oppebøen Hansen var glad for at Regjeringa nå i si erklæring varslar ein proposisjon som gir alle vaksne rett til vidaregåande opplæring.
- Då vil arbeidarrørsla sin langvarige kamp bli krona med hell. Det vil sikre dei nær 300.000 vaksne som har opplyst at dei ønskjer vidaregåande opplæring at dei kan få det utan for lang ventetid.
- Utdanning, kunnskap og røynsler vil i framtida i endå høgare grad enn i dag vere den einskilde sin viktigaste konkurranseføremon for arbeidsmarknaden. Utan utdanning er det større risiko for å stå svakt i kunnskapssamfunnet. Derfor må vår utdanningspolitikk bli gjennomsyrt av ein genuin vilje til å gje høve til utdanning til så mange som råd. Då fyrst blir det gitt føresetnader for personleg utvikling, noko som dermed bidreg til heile samfunnet sin kulturelle utvikling, sa han.
