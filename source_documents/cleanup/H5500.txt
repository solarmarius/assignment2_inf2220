
Oslo, 25. januar 2002
Kristin Clemet
Bra folk bør bli lærere eller førskolelærere
Åtte lærere og førskolelærere i et ambassadørteam går i spissen for en bred rekrutteringskampanje i regi av Utdannings- og forskningsdepartementet og Barne- og familiedepartementet. Ved besøk på om lag 200 skoler, militærforlegninger, på konferanser, møter og messer skal de åtte bidra til at barn i skoler og førskoler får flere kunnskapsrike lærere og førskolelærere. Rekrutteringsprosjektet omfatter også informasjonsfilm, kinoreklame, nettreklame, informasjonsavis, postkort, konkurranse, annonser og eget nettsted.
Statsrådene Laila Dåvøy og Kristin Clemet lanserte prosjektet fredag under en konferanse om lærer-og førskolelæreryrkene. Deltakere var om lag 150 lærer, førskolelærere, representanter for elevorganisasjoner, Utdanningsforbundet, Norsk Lærerstudentlag, Barneombudet m.fl.
Tidsrammen for rekrutteringskampanjen er fra januar og fram til 15.april, som er frist for søknad om opptak ved universiteter og høgskoler.
Bakgrunnen for kampanjen og konferansen er at færre søker seg til lærer-og førskolelæreryrkene. Samtidig er det mange steder stor mangel på nettopp disse yrkesgruppene. Mangfoldet må også sikres. Det er ikke minst viktig å rekruttere flere dyktige menn og personer med flerkulturell kunnskap og bakgrunn.
Lærer-og førskolelæreryrkene er yrker i rask utvikling. I kampanjen blir det blant annet lagt vekt på at dette er viktige kunnskapsyrker som byr på varierte og utviklende arbeidsdager.
- Bra folk bør bli lærere eller førskolelærere, sier Erlend Moen, lærer og leder for ambassadørteamet som nå reiser landet rundt for å informere og inspirere.
