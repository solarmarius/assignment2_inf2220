
Dato: 2. juli 2004
Stortingsrepresentant Per Sandberg (FrP)
Avviser rasismebeskyldningene i Hijab-debatten
Innvandringspolitisk talsmann i FrP, Per Sandberg, avviser Unge Høyres rasismebeskyldninger i kjølvannet av forslaget om et hijab-forbud. - Røe Isaksens utspill er lavmål, og det viser at han ikke på noen måte har satt seg inn i saken, svarer Sandberg.
Sandberg er oppgitt over Unge Høyre lederes utspill og mener at Røe Isaksen selv er på tvers av Høyres politiske linje. - Høyre har jo hele tiden tatt til orde for at Norge nærmest slavisk skal følge internasjonale avtaler og konvensjoner, som blant annet har resultert i at Erna Solberg må bære ansvaret for at Mullah Krekar eksempelvis fortsatt får lov til å oppholde seg fritt i landet. Nå har altså menneskerettighetsdomstolen sagt at beskyttelsen av individuelle rettigheter og personlig frihet støtter et hijab - forbud, og da stemples min støtte til menneskerettighetsdomstolen plutselig som rasistisk av Unge Høyre. Helt "på trynet"!, sier Sandberg.
Han stiller også spørsmålstegn ved Unge Høyre lederens utspill om at hijab-forbudet er useriøst. - Jeg minner igjen om at domstolen i Strasbourg mener forslaget verner enkeltmenneskets rett til religionsfrihet, og da er Røe Isaksens utsagn implisitt en beskyldning om at menneskerettighetsdomstolen også er useriøs, fastslår han.
FrPs innvandringspolitiske talsmann minner også om at forslaget er begrunnet i barn og unges frihet fra undertrykkende religioner og deres rett til å stå utenfor religiøse grupperinger. - Jeg har lest deler av dommen fra Strasbourg, og konklusjonene domstolen gjør er helt i tråd med FrPs holdninger, sier Sandberg. Han viser til at domstolen pekte på den påvirkningen de som gikk med hijab vil kunne ha på personer som har tatt et valg om å ikke bruke hijab.
Det var for 14 dager siden FrP fremmet et forslag i Stortinget om å forby bruken av den muslimske hijaben i barne- og ungdomsskolen. Etter at menneskerettighetsdomstolen i Strasbourg tirsdag ga medhold til et tyrkisk universitet i å forby hijab, vil Sandberg foreslå for FrPs stortingsgruppe å utvide forslaget til og å gjelde i den videregående skolen, høgskoler og universiteter.
