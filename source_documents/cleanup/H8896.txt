
Stortinget, 11. januar 2005
Odd Roger Enoksen
- Ja-siden vil ikke diskutere konsekvensene av et EU-medlemskap
- Ja-siden skyver debatten om hvilke konsekvenser et medlemskap i EU vil ha for det norske demokratiet under teppet, sier stortingsrepresentant Odd Roger Enoksen, som en kommentar til dagens debatt i Stortinget om en uavhengig grunnlovskommisjon.
Senterpartiet og SV har foreslått at det nedsettes en slik kommisjon for å se på hvilke endringer i Grunnloven som et eventuelt EU-medlemskap vil måtte medføre. Dette forslaget ble i dag avvist av flertallet på Stortinget. I stedet ønsker flertallet å ta nødvendige grunnlovsendringer i etterkant av et eventuelt ja i en folkeavstemning.
- Denne strategien har vi sett tidligere, man tilslører i forkant og lar konsekvensene komme som ubehagelige overraskelser når avtalen har trådd i kraft. Da EØS-avtalen ble inngått lovet for eksempel flertallet på Stortinget at den differensierte arbeidsgiveravgifta skulle bestå. I ettertid har vi sett at dette ikke holdt stikk, sier Enoksen.
- Det er åpenbart at et EU-medlemskap vil få store konsekvenser for den norske grunnloven. Man kan ikke lenger si i grunnloven at Høyesterett dømmer i siste instans (§88), at det ligger til Stortinget å godkjenne de internasjonale avtaler som regjeringen inngår (§75 g), at Stortinget skal drive oppsyn med sentralbankens virksomhet (§75 c) - ei heller at folket utøver deres lovgivende makt gjennom Stortinget (§49). Alle disse paragrafer - og flere til - må endres ved et eventuelt medlemskap, understreker Enoksen.
Internt i EU pågår det for tiden en debatt om den nye EU-grunnlovens konsekvenser for demokratiet i EU-landene. Den franske konstitusjonsdomstolen har bestemt at den franske grunnloven må endres før EU-grunnloven kan godkjennes. Det danske justisdepartementet har konkludert med at EU-grunnloven er til hinder for dansk suverenitet på flere områder og at EU-grunnloven derfor enten må godkjennes med 5/6 flertall i parlamentet eller ved folkeavstemning.
- Folket har krav på en opplyst debatt om konsekvensene av et eventuelt norsk EU-medlemskap. Det er påfallende at den norske ja-siden sier nei til en uavhengig utredning av de konstitusjonelle konsekvensene av et eventuelt EU-medlemskap. Det er vanskelig å se andre motiver for dette enn at man frykter hva resultatene av en slik utredning vil vise, avslutter Enoksen.
