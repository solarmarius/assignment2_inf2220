
19.03.02
Vegard Martinsen, (DLF)
Intet politisk jordskjelv, dessverre
Ap på 14% og Høyre og FrP tilsammen på ca 45% - enkelte påstår at dette er et politisk jordskjelv. Dessverre er dette feil! Det som har skjedd er ikke at velgerne har gått til høyre på den politiske skala, det som har skjedd er at Høyre og FrP har gått til venstre!
For her kun å gjengi noen få av de mange eksempler som bekrefter dette. Børge Brende (H) fører en miljøpolitikk som i stor grad er i samsvar med SVs ønsker, Per Kristian Foss (H) foreslår ingen reduksjoner i de enorme bilavgiftene og utsetter lovede skattelettelser, Ansgar Gabrielsen (H) vil tvinge igjennom kjønnskvotering i private bedrifters styrer, osv. Høyres politikk er altså i stor grad blitt sammenfallende med Arbeiderpartiets. Også FrP har fjernet seg fra høyresiden - fremtredende FrP-politikere har selv sagt at FrP befinner seg mellom Arbeiderpartiet og Høyre. (Man kan jo lure på om det er plass til et parti der.) Og i praktisk politikk samarbeider FrP nå med SV om barnehavepolitikken.
Årsaken til «jordskjelvet» er altså ikke at velgerne har gått til høyre, årsaken er at høyrepartiene har gått til venstre.
Hvorfor har da Ap gått tilbake? Fordi de i større grad enn Høyre og FrP eksplisitt forbindes med høye skatter, stort byråkrati og skjemavelde, og i tillegg har hatt lite flinke selgere: Jagland har etterhvert fått et kolossalt overtrekk på sin tabbekonto, mens Stoltenberg virker famlende og lite dynamisk. Høyre og FrP er noe bedre stilt; Per Kristian Foss og Jan Petersen er solide og brukbare, mens Carl I. Hagen fortsatt er landets klart dyktigste politiker.
Problemet er altså at Høyre og FrP nå befinner seg i det politisk sentrum. Det som folk trenger er noe som ingen av disse partiene vil gi dem: kraftige skatte- og avgiftslettelser, avbyråkratisering, avvikling av skjemaveldet, åpning for mer frihandel (inkludert mellom Norge og Strømstad!), reduksjon av bilavgiftene, reelle forbedringer innen helsevesen og skole, og en kraftig støtte til USA og de alliertes krig mot terrorismen. Det Liberale Folkepartiet står entydig og klart for disse standpunktene, og er nå alene på den politiske høyreside i Norge.
