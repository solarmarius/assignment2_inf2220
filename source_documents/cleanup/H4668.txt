
30. november 1999
Sylvia Brustad
Lettere for mennekser med omsorgsbehov å flytte
Sylvia Brustad kommenterer her sosialkomiteens behandling av et forslag fra Arbeiderpartiet. Komiteen slutter seg til et forslag fra Arbeiderpartiet som gjør at eldre og andre med omsorgsbehov lettere kan flytte til en annen kommune - når de måtte ønske det.
Stortingsrepresentant Sylvia Brustad, Arbeiderpartiet, sier at sosialkomiteen har sluttet seg til et forslag fra Arbeiderpartiet som gjør at eldre og andre med omsorgsbehov lettere kan flytte til en annen kommune når de måtte ønske det.
Sylvia Brustad sier videre:
Norske borgere flytter fritt hvor de vil. For mennesker med omsorgsbehov kan imidlertid kommunegrensene fungere som effektive sperrer mot friheten til å flytte. Som følge av større geografisk mobilitet vil for eksempel foreldre og barn være bosatt i forskjellige kommuner med til dels store avstander. Mange eldre finner det da ønskelig å flytte nærmere sine barn og barnebarn. Det samme kan gjelde personer med funksjonshemming.
Det har imidlertid i mange tilfeller vist seg at mennesker med behov for bl.a. institusjonsplass ikke har kunnet flytte til nær families bostedskommune både p.g.a. regelverk og ikke minst manglende samarbeid mellom kommunene.
Problemet oppstår når den som trenger omsorgstjenester, søker om dette før vedkommende bosetter seg i kommunen, og mange omsorgstrengende kan ikke flytte før et nytt tjenestetilbud står klart i den kommunen en vil flytte til.
Dette har vært håndtert ulikt fra kommune til kommune, noe som har rammet eldre og funksjonshemmete.
Selvsagt skal den som flytter stilles likt med øvrige innbyggere i tilflyttingskommunen, men vi kan ikke lengre ha det slik at den enkelte kommune kan legge hindringer i veien for folks behov for å flytte.
Jeg er glad for at Stortinget nå entydig slår fast at omsorgstrengende mennesker som flytter til en kommune, skal sikres samme adgang til sykehjemsplass eller omsorgsbolig som kommunens øvrige innbyggere.
Jeg har merket meg at regjeringa allerede har støttet dette.
