
26. januar 2000
Vidar Bjørnstad
- Trafikksikkerheten må opprettholdes
I Stortingets spørretime onsdag 26. januar 2000 reiste Vidar Bjørnstad fra Arbeiderpartiet spørsmål om de reduserte bevilgningene til Utrykningspolitiet svekker trafikksikkerheten. Han viste til at UP i følge avisa Nationen har fått en stor reduksjon i sine bevilgninger for år 2000 og dramatiske kutt i distriktenes operative budsjetter.
I Stortingets spørretime onsdag reiste Vidar Bjørnstad fra Arbeiderpartiet spørsmål om de reduserte bevilgningene til Utrykningspolitiet svekker trafikksikkerheten. Han viste til at UP i følge avisa Nationen har fått en stor reduksjon i sine bevilgninger for år 2000 og dramatiske kutt i distriktenes operative budsjetter.
- UP mener dette vil bety vesentlig dårligere kontrollvirksomhet, særlig i distriktene. Hva er grunnlaget for reduserte bevilgninger, og hva vil statsråden gjøre for å opprettholde nivået på trafikksikkerhetsarbeidet, spurte han justisminister Odd Einar Dørum.
Justisministeren svarte at nedskjæringene delvis kom som følge av Riksrevisjonens kontroll av utgifter vedrørende reisevirksomheten i Utrykningspolitiet, som førte til at UP har måttet legge om sin praksis i forhold til kostgodtgjørelser. At det dermed ble mindre utbetalinger til kostgodtgjørelser, var noe det ble tatt hensyn til i budsjettet for 2000. Dørum understreket imidlertid at fordelingen av UPs budsjett på de enkelte underavdelinger er UP-sjefens ansvar, som han som statsråd ikke hadde ønske om å gripe inn i. Departementet er i dialog med UP-sjefen om budsjettet, og dersom det viser seg nødvendig med budsjettmessige justeringer for at UPs aktivitet skal kunne holdes på et høyt nivå, er dette noe departementet vil vurdere nærmere i samarbeid med UP-sjefen. Dørum avsluttet med å forsikre om at han ønsker å opprettholde trafikksikkerhetsarbeidet på et høyt nivå.
