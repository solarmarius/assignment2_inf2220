
16.01.03
Senterpartiet
Sp med nytt strakstiltak for redusert strømregning: - Fjern el-avgifta for de første 10 000 kWh
- Senterpartiet ønsker å forene flere av forslagene som hittil har blitt lansert for å få et håndfast tiltak som reduserer de høye strømregningene for vanlige forbrukere. Vi vil kutte el-avgifta for de første 10 000 kWh som hver husholdning bruker i første halvår 2003, slik at hver familie får en rabatt på 950 kroner på strømregninga. Denne rabatten blir mest merkbar for dem som har et lavt forbruk, sa Sp-leder Odd Roger Enoksen på en pressekonferanse på Lillehammer 16. januar.
- Både Senterpartiet og SV har foreslått å innføre topris på strøm. Fremskrittspartiet har foreslått å kutte både el-avgift og moms på alt strømforbruk i en periode. Arbeiderpartiet har foreslått å innføre en låne- eller garanti-ordning for høye strømregninger. Senterpartiets forslag kan være et kompromiss som ivaretar mye av det disse partiene ønsker å oppnå. Det er behov for andre ordninger enn å henvise folk til sosialkontoret, slik vi har sett at Regjeringa gjør, sa Enoksen.
- Det viktigste er likevel å hindre at vi får nye strømkriser. Problemene i vinter forteller oss at det er nødvendig med sterkere politisk styring av energisektoren. Vi må ha en beredskap for å unngå kriser når det kommer tørre høstmåneder og kalde vintre. Det kan ikke være markedet aleine som skal regulere tilgang og pris på et helt nødvendig gode som strøm er. Senterpartiets forslag om krav til magasinbeholdninger er et slikt viktig beredskapstiltak. Dernest er det nødvendig at myndighetene bidrar til at eksisterende kraftverk blir rustet opp og modernisert for å øke produksjonen, samtidig som det må settes inn kraftigere tiltak med sikte på å stimulere til bruk av bioenergi, varmepumper og alternativ energi som kan gjøre oss mindre avhengig av strøm spesielt til oppvarming, sa Sp-leder Odd Roger Enoksen.
