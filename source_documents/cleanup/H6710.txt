
22.01.03
Finn Kristian Marthinsen, (Justispolitisk talsmann for KrF)
Tiltak mot barne- og ungdomskriminalitet
-Barn som er under den kriminelle lavalder og som begår kriminalitet, skal oppleve at deres handlinger har konsekvenser. Men konsekvensene skal komme i en omsorgsramme. Rammen skal ikke være straff! Dette sier justispolitisk talsmann for KrF, Finn Kristian Marthinsen.
-Stortinget vedtar i dag lovendringer som sikrer bedre oppfølging barne- og ungdomskriminalitet og et bedre samarbeid mellom bl.a. politi og barnevern. Kriminelle handlinger får konsekvenser. Når en 14 år gammel jente deltar i mishandling og voldtekt av en jevnaldrene, som i Rognan-saken, er bruk av straff utelukket. Men det skal også reageres mot kriminalitet begått av barn, uttaler Marthinsen.
-Politiet får nå en plikt til å etterforske lovbrudd begått av personer mellom 12 og 15 år. Dette er ikke minst viktig for at foreldre og barnevern skal sette iverk hensiktsmessige tiltak overfor den unge. En oppmykning av politiets taushetsplikt er sentralt i denne sammenhengen. Politiets etterforskning vil dessuten fortelle barnet av samfunnet ikke aksepterer kriminalitet, sier Marthinsen.
-Foreldre og barn pålegges en møteplikt hos politiet. De kan innkalles når politiet ønsker å informere foreldrene om den unges uakseptable handlinger eller om ferdesel i et risikofylt miljø. Det er nødvendig å ansvarliggjøre foreldre ved kunnskap om barnets handlemåte. Vi vet fra skolesektoren at flere foreldre uteblir fra foreldremøter og lignende. Når kriminalitet er involvert må vi effektivt involvere hjemmet. Det offentlige alene vil aldri kunne forebygge og forhindre kriminalitet! Det er derfor uforståelig at hverken Arbeiderpartiet eller SV støtter Regjeringens forslag om møteplikt for barn og foreldre, sier Marthinsen.
