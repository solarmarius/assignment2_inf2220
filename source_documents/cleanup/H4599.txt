
15. oktober 1999
Thorbjørn Jagland
Leger uten grenser årets Fredsprisvinner
Organisasjonen Leger uten grenser  er tildelt Nobels fredspris 1999. - Med denne prisutdelingen verdsetter Nobelkomiteen de som er i første rekke og hjelper mennsker som trenger humanitær og medisinsk hjelp i konflikt og krisesituasjoner, sier Arbeiderpartiets leder Thorbjørn Jagland i en kommentar.
- Nobelkomiteen har gjort et fortjenstfullt valg ved å gi årets fredspris til organisasjonen "Leger uten Grenser". "Leger uten Grenser" driver gjennom sitt arbeid viktig fredsarbeid i over 80 land verden rundt. Med denne prisutdelingen verdsetter Nobelkomiteen de som er i første rekke og hjelper mennesker som trenger humanitær og medisinsk hjelp i konflikt og krisesituasjoner. Gjennom sine 26 års virke har "Leger uten grenser" ytt bistand uten noen form for diskriminering enten det gjelder rase, religion eller politikk. Etter å ha vært nominert til Nobels fredspris syv ganger tidligere, var det gledelig og høyst fortjent at organisasjonen fikk kreditt for sin handlekraftige og modige innsats gjennom denne tildelingen.
