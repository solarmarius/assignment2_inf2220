
5.4.2001
Unn Aarrestad,
Pressemelding fra
Om behandlingen av flyktningmeldingen:
GLEDELIG AT FOKUS ER SATT PÅ ENSLIGE, MINDREÅRIGE ASYLSØKERE
Senterpartiet er særlig opptatt av enslige, mindreårige asylsøkere. Det er derfor gledelig at Kommunalkomiteen, i innstillingen til flyktningmeldingen, mener det bør være mulig for disse barna å bo hos fosterfamilier i stedet for i mottak. Senterpartiet og Kristelig Folkeparti mener ordningen med direkteplassering av enslige, mindreårige asylsøkere i kommunene bør gjøres permanent. Mens voksne asylsøkere gjennomsnittlig sitter 6 måneder i asylmottak, er oppholdstiden for enslige, mindreårige barn 8,5 måneder. Jo raskere disse barna kan bli tilknyttet en familie, enten fosterfamilie eller slektninger, jo mer vellykket vil integreringen bli.
Senterpartiet er også fornøyd med at komiteen vil vurdere vergerollen og at vergene skal lønnes. Komiteen understreker også at mindreårige asylsøkere, som har vært barnesoldater i sine hjemland, må få hjelp så tidlig som mulig til å bearbeide sine traumer. Det potensialet som finnes når det gjelder frivillig innsats overfor enslige, mindreårige asylsøkere blir framhevet. Samtidig understreker komiteen at frivillighet likevel må ses på som et supplement, ikke som erstatning for det ansvar det offentlige skal og må ha overfor denne gruppen.
Senterpartiet syns det er merkelig at bare Kristelig Folkeparti ville være med å be Regjeringen følge opp forslaget om veto for kommunene mot utvisning i asylsaker der det gjelder sterke menneskelige hensyn. Ordførere, både fra Senterpartiet og Høyre, hilser dette forslaget fra Verdikommisjonen velkommen. De mener det vil være vanskelig å få kommuner til å fortsette med å ta i mot asylsøkere i tiden framover dersom ikke kommunene også blir hørt når asylsaker skal avgjøres.
Regjeringen må tåle kritikk, også av sine egne, når det gjelder håndteringen av asyl- og flyktningpolitikken generelt. Det er uverdig og uakseptabelt at saksbehandlingstiden er så lang, sier en samlet komite om situasjonen i UDI. Flertallet ber Regjeringen legge fram en gjennomgang som skal skape grunnlag for en fungerende utlendingsadministrasjon innen 1. januar 2002. Regjeringen har også måttet gå bort fra sitt opprinnelige forslag om tvangsbosetting av flyktninger.
