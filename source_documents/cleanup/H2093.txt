
Tirsdag 2. mars 1993
Kristendemokratisk verdenskongress:
KJELL MAGNE BONDEVIK VISEPRESIDENT
Lederen for Kristelig Folkeparti, Kjell Magne Bondevik, ble tirsdag valgt som en av visepresidentene i den kristendemokratiske internasjonale organisasjonen CDI på dens verdenskongress i Brüssel. CDI har mellom 70 og 80 medlemspartier, og er i ferd med å bli like stor som den sosialistiske internasjonalen. Ny president ble Italias utenriksminister Emilio Columbo.
Den internasjonale kristendemokratiske bevegelsen er et alternativ til den konservative og liberale internasjonalen på den ene siden, og den sosialistiske på den andre. CDI har i den senere tid fått mange nye medlemspartier fra Sentral- og Øst-Europa. CDI har flest medlemmer i Latin-Amerika og Europa, men også i Asia og Afrika. Blant annet kommer presidenten på Filipinene og utenriksministeren i Uganda fra kristendemokratiske partier.
De politiske hovedsakene på CDIs verdenskongress var fredsskapende arbeid, miljø og menneskerettigheter.
Den norske delegasjonen til den kristendemokratiske verdenskongressen var partileder Kjell Magne Bondevik, nestleder Jon Lilletun og internasjonal sekretær Bjarte Tørå. KrF har stadig økt sitt internasjonale engasjement, og valget av Bondevik til visepresident i CDI er en anerkjennelse av dette arbeidet.
