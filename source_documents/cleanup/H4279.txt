
lørdag 6. mars 1999 15:34:39
VENSTRES LANDSSTYRE
-IT-Norge viktigare enn IT-Fornebu
Landsstyret i Venstre gir si fulle støtte til regjeringa sin innsats i saka om IT- og kompetansesenter på Fornebu, og beklagar sterkt at Ap og Frp har funne saman på Fred Olsen og IT-Fornebu sine premiss. Venstre vil særeleg understreke at det burde ha vore arrangert opne høyringar om saka for å få belyst dei mange alvorlege, uavklarte spørsmåla som dukka opp i løpet av debatten dei siste vekene.
Landsstyret i Venstre krev at regjeringa i oppfølgjinga av Stortinget sitt vedtak i Fornebu-saka held fast på følgjande prinsipp:
- Utdanningsaktiviteten på Fornebu skal skje i regi av dei etablerte utdanningsinstitusjonane, slik Venstre heile tida har lagt til grunn. Utdanningsaktiviteten må ikkje få eit slikt omfang at det går ut over universitet og høgskular elles i landet, og blir eit femte, privat universitet slik Frp ønskjer det.
- IT-næringa må framleis vere ei næring heile landet får nyte godt av, og der ein drar nytte av dei unike høva til desentralisert lokalisering som IT-teknologien gir. Aktiviteten på Fornebu må bidra til dette, ikkje føre med seg ytterlegare sentralisering av kompetanse til Oslo-regionen. Det må ikkje bli slik at bedrifter blir subsidiert for å etablere seg på Fornebu framfor å halde til andre stader i landet.
- Samferdsleinvesteringane i samband med utbygging på Fornebu må innordnast i dei ordinære transportplanane. For Venstre er det ikkje akseptabelt at det her blir forsert fram ekstraordinære investeringar som går ut over andre prosjekt i Oslo-området eller andre stader i landet.
- Det må bli ein reell konkurranse om å leggje fram dei beste planane for IT- og kompetansesenter på Fornebu, og EØS-reglane for å hindre ulovleg statsstøtte må følgjast.
Landsstyret i Venstre trur desse prinsippa vil kunne gi eit IT- og kompetansesenter på Fornebu som gir vekst og utvikling for heile IT-Norge, ikkje berre attraktiv pengeplassering for rike investorar på Norges mest verdifulle tomtegrunn.
Oslo, 6. mars 1999 kl. 10:00
