
Møre og Romsdal Rød Valgallianse
Kapitalismen fører med seg kvinneundertrykking og rasisme, kriser og krig, nød og sult og skaper stadig større skille på fattig og rik
Tidligere i år har vi sett et rått resultat av kapitalismens stadige jag etter profitt. Sivilbefolkningen i Irak og Kurdistan lider under en USA-ledet okkupasjon og skrikende mangel på mat og medisiner. Situasjonen er ikke enestående. Afghanistan er fortsatt okkupert og krigshandlinger skjer jevnlig. Det nye er Norges aktive deltagelse i kriger under USAs kommando. RV krever at Norge trekker alle styrker ut av Irak, Afghanistan og andre plasser vi eventuelt har soldater. Norge er ikke tjent med å være en del av den imperealistiske undertrykkinga av verdens folk.
Samtidig med kriger om ressurser og marked kommer et stadig press for å gjøre alt til varer. Folks mulighet til å påvirke sin egen hverdag blir stadig redusert. I større og større grad blir beslutninger som er av avgjørende betydning for vår fremtid, tatt over hodet på folk av toppolitikere, byråkrater, bank- og bedriftsledere. Dette skjer fordi målet for all kapitalistisk aktivitet er større fortjeneste, ikke en mer rettferdig fordeling av de verdiene som blir skapt.
Fylkestingsvalget 2003
Demokrati
Stortingets stadige tilpasning til EU gjennom EØS-avtalen, WTO og GATS fører til stadig mindre mulighet for lokaldemokrati. Fylkesting og kommunestyrer reduseres til nikkedukker som må vedta uforsvarlige kutt i velferdsstaten og gjennomføre privatisering av sjukehus, skoler og barnehager, eldreomsorg, kollektivtrafikk og andre velferdstilbud. Alt blir gjort til en vare som skal kjøpes og selges på markedet. Post og strøm er ikke lenger goder til det beste for folket men en mulighet til ny profitt for eierene. Enda er eierne av kraftverk, post, telenor, NSB osv. Stat og kommune, vi, folket. Men profitten som ble skapt av de skyhøye strømprisene i vinter tilfaller ikke folk, men går til videre rasering av velferdstaten. Folk ville kanskje bestemt at minstepensjonister, barnefamilier og andre med dårlig råd skulle hatt lavere strømpris? Det burde man kunne gjøre når fellesskapet eier, men i dag teller profitthensynet mer. Folk flest lyttet kanskje ekstra nøye da meldingen kom om at eieren, staten, hadde tatt ut utbytte fra posten i fjor, selv ved underskudd. Igjen kommer hensynet til profitt først. Det pågår nå en kamp for å overføre velfedrsstaten til private profittinteresser, og bort fra muligheten for folkelig kontroll. RV vil kjempe mot dette og krever velferd og demokrati tilbake!
· RV vil aktivt støtte folks rett og krav til dre sine livsbetingelser.
· RV vil arbeide aktivt for å utvikle et ekte folkestyre (demokrati) i Norge.
· RV vil gi folk rett til å forme og bestemme sin egen hverdag.
· For RV er kampen for forsvar av velferdsstaten og gode kollektive løsninger og for et samfunn uten kapitalmakt og profittjag
Etter RV sitt syn er det samfunnsøkonomisk, distriktspolitisk og miljøpolitisk fornuftig å videreutvikle den kraftkrevende industrien i Norge, for produksjon av energikrevende produkt verden trenger.
RV er et sosialistisk parti som sammen med folk vil arbeide for en fremtid der mennesker tar ansvar for seg selv og hverandre, og der verdiene blir skapt og fordelt etter folk sine behov, ikke etter ønsket om profitt til de få.
RV vil forsvare og styrke offentlig sektor
Over 700.000 mennesker, eller 33% av alle yrkesaktive i Norge, arbeider i offentlig sektor. Et flertallet av disse er kvinner i lavtlønnsyrker. Rundt 400.000 arbeider innenfor helsevesen og sosialomsorg. Knappe 200.000 arbeider med undervisning.
Trass i svært god nasjonal økonomi presser Stortinget og Regjeringen på for å sikre "0-vekst" i offentlig sektor. Omsorg og undervisning gir liten profitt på kort sikt! Målet er å "spare" og å svekke sektoren slik at det blir marked for profittbaserte tjenester innenfor helsestell, sosialomsorg og undervisning osv.
Denne utviklingen er RV sterkt i mot. Vi kjemper for å styrke offentlige tilbud og for arbeidsplassene til de ansatte, både i kommunene, i fylkeskommunen og i staten.
I fylkestinget vil RV arbeide for at Møre og Romsdal skal skape en allianse med resten av kommunesektoren for å presse Stortinget til å øke de årlige overføringene til fylkeskommunene og kommunene, slik at helse- og sosial, undervisning og samferdsel kan bli sikra minst like høy prosentvis vekst som nasjonaløkonomien samlet, og vanlige folk blir sikret gode tilbud i fremtida.
RV vil kjempe for å sikre offentlige resurser til tjenester innenfor helsestell og skoleverk - i tråd med behovene til folk, og ikke i tråd med kapitalen sine behov for nye markeder innenfor helsesektor og undervisning.
RV ønsker en effektiv offentlig sektor. Det krever moderne utstyr, bygninger og ressurser til å vedlikeholde dem. Effektivisering må bli sikra - ikke gjennom trusler om nedlegging, flytting eller "konkurranseutsetting" - men ved å mobilisere og utvikle en god omsorgskultur.
RV vil desentralisere de offentlige tilbudene og de offentlige arbeidsplassene
Mens tallet på ansatte i jordbruk, fiske og industri stadig har gått ned de siste tiårene, har tallet på ansatte i offentlig sektor (helsestell, sosialomsorg og undervisning osv.) økt jevnt. I dag er det nesten dobbelt så mange ansatte i offentlig sektor som i alle vareproduserende næringer.
Men veksten i offentlig sektor fordeler seg ikke jevnt på fylka. det meste faller på Oslo og Akershus. I 1996 økte tallet på ansatte i offentlig sektor med 17.000. Av disse ble vel 4000 arbeidsplasser lagt til Oslo. RV krever flere offentlige arbeidsplasser i Møre og Romsdal!
For internasjonal solidaritet
- Ut av EØS
RV vil at Møre og Romsdal fylke skal gjøre sitt for å sikre flyktninger, asylsøkere og innvandrere trygge levevilkår. Vi er for et sterkt og åpent flerkulturelt samfunn.
RV er i mot å bli styrt av fremmed kapital, slik tilfelle er når Stortinget aksepterer det ene vanvittige EØS-direktivet etter det andre: Direktiv om krumming på agurker, forbud mot sydvendte sklier (også i Finnmark!), rusbrus i butikkene, direktiv om sand på lekeplasser som presser skoler og barnehager til å fjerne lekeapparater. Urimelige EØS-pålegg til fiskeindustrien er med på å sentralisere mottakene og ta knekken på kystfiskeflåten. Enda verre er EØS sin knebling av norsk distriktspolitikk gjennom forbud mot differensiert arbeidsgiveravgift, forbud mot politisk styring av kraftpriser til industrien og mot hjemmeslakting av sau.
Fins det penger?
Finnes det penger i Norge til å dekke behovene innen helse, utdanning, samferdsel og lignende? Svaret er ja! Men det er bare det at verdiskapningen som kommer frem gjennom folkets arbeid, i større og større grad går ned i lommene til de rike! Staten tar en urettmessig stor del av skattepengene og spiller de bort på børsen internasjonalt. Penger som burde gått til kommuner og fylker, for å løse de oppgavene et godt velferdssamfunn trenger. Penger finnes i massevis og de må tas fra rikfolk og en rik stat, og ikke fra vanlige arbeidsfolk, bønder, fiskere, trygdede, pensjonister og ungdom.
Konkrete krav:
Helse
RV krever:
· at befolkningen i fylket får faglig gode og raske behandlingstilbud på sykehusene
· at sykehusene tilbakeføres til fylkene og helseforetakene oppløses for å sikre lokal folkelig kontroll med helsetilbudet fremfor profitt til eieren
· at sjukehusa i både Molde og Kristiansund opprettholdes med fullt (fødsels)tilbud
· at staten må kraftig styrke de offentlige helsetjenestene ved økte økonomiske overføringer til fylkene
· at det foretas en kraftig øking av bemanningen ved sykehusene
· at det sikres gode og trygge arbeidsforhold til de ansatte
· at de ansatte får større og reell innflytelse på sin arbeidsdag og arbeidsmiljø
· kraftig oppdatering og fornyelse av medisinsk og teknisk utstyr, dette vil kunne øke behandlingskapasiteten
· offentlig og gratis tannhelsetjeneste
· at det startes opp et prøveprosjekt med 6 timersdag med full lønnskompensasjon på en avdeling ved et somatisk- og et psykiatrisk sykehus
Utdanning
RV krever:
· at alle, ungdom og voksne, skal ha rett til gratis videregående utdanning. Lov om 375% dekningsgrad må følges
· at en stopper nedleggingen av videregående skoler. Skolene er viktige for at folk kan få utdanning i sitt lokalmiljø og skolen opprettholder offentlige arbeidsplasser
· gratis lærebøker, materiell og skoleskyss
· at lokaler, utstyr og maskiner må kraftig oppdateres og fornyes slik at den praktisk retta utdanningen ved de videregående skolene kan gjennomføres i samsvar med kravene i læreplanene
· at lærlinger i alle fag, særlig helse og sosialfag, sikres godkjente lærlingplasser
· at lønna til lærlingene økes
· at arbeidsmiljøloven skal gjelde for elevene
· reell elevmedvirkning, elevråda må få medbestemmelsesrett i skolehverdagen
· at lærerlønningene må kraftig opp. Dette vil styrke kvaliteten på utdanningen som gis, og rekruttering til læreryrket
· at de ansatte får større og reel innflytelse på sin arbeidsdag og arbeidsmiljø
· kraftig oppdatering av skolene på IKT siden
Samferdsel
RV krever:
· en kraftig styrking og utvikling av vei- og fergeforbindelser
· nattferger i hele fylket
· skikkelig og regelmessig vedlikehold på vei- og tunnelnettet
· rask og faglig forsvarlig brannsikring av tunneler
· kraftig styrking og utvikling av det kollektive trafikktilbudet
· ungdomskortet må bli lettere tilgjengelig, ned i pris og påfylling uavhengig av kjøpssted
· at fylket aktivt arbeider for høyhastighetstog mellom Ålesund, Molde og Oslo
· gang og sykkelstier i heile fylket, særlig i og rundt tettbygde strøk
· at kollektivtrafikken må legges til rette for funksjonshemma
Industri, jordbruk, fiske og næringsvirksomhet
RV krever:
· offentlige tiltak for å styrke og utvikle industri, fiske-, jordbruks- og næringsvirksomhet i distriktene
· at gradert arbeidsgiveravgift for distriktene opprettholdes
· tiltak for å styrke og utvikle faglige kompetansemiljø som er retta mot å styrke industrien, fiske-, jordbruks- og næringsvirksomheten i distriktene
at det settes stopp for utenlandsk oppkjøp av industri og næringsvirksomhet
· at det settes stopp for utflagging av industri og dermed nedlegging av arbeidsplasser
· de ansatte får større og reell innflytelse på sin arbeidsdag og arbeidsmiljø
· at det ikke bygges gasskraftverk i Møre og Romsdal. Sats heller på oppgradering av vannkrafta og utbygging og forskning på andre fornybare energikilder
Privatisering
RV krever:
· at reformer vedtatt i Stortinget, fullt ut må bli finansiert av staten
· at fellesoppgavene i fylkeskommunen blir løst i offentlig regi og med faste offentlige tilsatte
· forsvar for kollektive faglige rettigheter og RV vil kjempe mot undergraving av lønns- og arbeidsvilkår for offentlige tilsatte
· at staten må kompensere for merkostnader og utgifter som fylket og kommunene påføres som følge av EØS-avtalen
Internasjonal solidaritet
· RV vil jobbe for at Møre og Romsdal erklæres som Antirasistisk Sone
· RV støtter kravet om full sletting av ulandsgjelda
· RV støtter folkenes rett til selvbestemmelse og nasjonal uavhengighet
· RV støtter kampen mot utplyndring av jordens ressurser og kampen mot natur- og miljø-ødeleggelser
· RV krever stopp i Statoil, Norsk Hydro og andres plyndring av fattige lands naturressurser
· RV støtter kampen mot imperialismen, USAs og NATOs erobringskriger
· RV går mot NATOs nye strategi, "first strike" og "ut-av-området"-strategien, en strategi hvor NATO forbeholder seg retten til å angripe land utenfor medlemslandenes grenser
· RV arbeider for at Norge skal gå ut av NATO.
· Krigen mot Irak må stoppes, uavhengig sjølstyre må opprettes og sanksjonene mot landet oppheves
Med folket - mot makta!
RV er partiet for arbeidsfolk, bønder, fiskere, trygdede, eldre og ungdom som sier: Nå er nok nok! Nå vil vi ha skikkelig lønn, arbeidsforhold, rett til å bestemme, rett til utdanning, rett til velferd og trygghet. RV er for folk, som tar medmenneskelig ansvar og som viser internasjonal solidaritet i praksis.
RV jobber sammen med folk, organiserer og mobiliserer kamper, vi skal ikke styre på vegne av. Vi vil gjerne kontaktes slik at vi kan jobbe sammen om de viktige sakene.
Litt om de fem første på RVs liste til fylkestingsvalget
RVs førstekandidat: Torstein Skarbø:
Torstein er 25 år, fra Ålesund og jobber i posten. Har jobbet i mange organisasjoner, NEO, RU, UmEU mfl. Sitter i styret i Ålesund Nei til EU, jobber med fredsarbeid og har vært tillitsmann for sivilarbeiderne i Sogn&Møre. Torstein er medlem av AKP og RV, leder av Ålesund RV,
2. kandidat Kristjana Gudnadottir, 25 år, er fra Vestnes og arbeider som servitør. Hun har samboer og ett barn. Hun er opptatt av skolepolitikk og arbeider aktivt for internasjonal solidaritet.
3. kandidat Odd Stensholt, 49 år, er fra Molde og arbeider som lærer. Han er godt kjent i Molde som aktiv lokalpolitiker og er opptatt av trygge oppvekstvilkår for barn og ungdom han er også sterkt engasjert i internasjonal solidaritet.
4. kandidat Tove Bang Hammer, 53 år, er fra Ålesund hun arbeider som 1. konsulent ved Ålesund Politistasjon, arbeidsområdet er å hjelpe folk ut av gjeldsproblemer. Hun har mange år erfaring fra arbeide i bystyret.
5. kandidat Kjell Bjarne Dahl, 47 år, er fra Kristiansund og arbeider som lærer.
Han er godt kjent i Kristiansund som aktiv lokalpolitiker og er opptatt av trygge oppvekstvilkår for barn og ungdom, Skolepolitikk og samferdsel.
