
Torsdag 28. august 1997
Komitéleder Jon Lilletun (KrF):
LÆRLINGESITUASJONEN MÅ ORDNES
-Kirke-, utdannings- og forskningsministeren må umiddelbart sette ned en hurtig-arbeidende kommisjon som kan legge en plan og utarbeide forslag til nødvendige tiltak for å hjelpe de elevene som står uten lærlingeplass i høst, og for å unngå slike situasjoner i framtiden. Det sier lederen i Stortingets kirke-, utdannings- og forskningskomité, KrFs nestleder Jon Lilletun. Han har idag skrevet til statsråd Reidar Sandal og bedt om dette.
Jon Lilletun skriver i brevet at han er foruroliget over at så mange som 8000 elever synes å mangle lærlingeplass ved skolestart. "Dette er svært uheldig for gjennomføringen av Reform 94, og spesielt for dem som står uten eget tilbud. Jeg ser det nemlig som en helt utilfredsstillende løsning at de får alternativt tilbud om VK2-kurs ved en yrkesskole," skriver han, og begrunner dette med at erfaringene med slike løsninger allerede er så relative at det normalt bør frarådes. "Avsluttende kurs i vår viste skremmende høy strykprosent, for enkelte klasser helt oppe i 100 prosent."
Jon Lilletun skriver i brevet til statsråden at uttalelser fra næringslivet kan tyde på at informasjonen til de unge ikke har vært god nok, og at kapasiteten av lærlingeplasser ikke er utnyttet. "Departementet har heller ikke fulgt opp Stortingets ønske om å gjøre opplæringskontorene til motorer for å skaffe lærlingeplasser," konstaterer komitélederen, som mener at nå må alle involverte hovedansvarlige legge en strategi sammen.
I den kommisjonen som Lilletun foreslår nedsatt, bør bransjene, skoleverket, opplæringskontorene, fagbevegelsen og NHO være viktige bidragsytere. Han vil også ha med representanter for elevene. "Det kan bli nødvendig å utsette fristen for lærlingeopptak til 1. januar 1998", skriver han.
Jon Lilletun avslutter brevet med å understreke at dette etter hans mening ikke kan vente til etter valget, og at han er overbevist om at alle ansvarlige partier i Stortinget ønsker at et slikt arbeid kommer i gang så raskt som mulig.
