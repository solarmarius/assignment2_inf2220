
12.11.2003
Til redaksjonen
Dekning av sykehusgjeld
Ved Stortingsmøtets start i dag ble det fra Senterpartiet overlevert stortingspresidenten et privat forslag om å dekke sykehusgjeld. Det såkalte dokument 8-forslaget gjengis nedenunder. Forslaget vil bli behandlet i Stortinget på et senere tidspunkt etter forutgående komitebehandling.
Anna Kristine Jahr Røine
Sekretariatsleder
Senterpartiets stortingsgruppe
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
Dokument nr. 8:
(2003-2004)
Forslag fra stortingsrepresentantene Ola D. Gløtvold, Morten Lund og Åslaug Haga om dekning av opparbeidet gjeld i helseforetakene for 2002 og 2003.
Til Stortinget
Bakgrunn
Gjennom drøftinger i Stortinget er det konstatert bred enighet om at helseforetakenes økonomi må sikres gjennom at de opparbeidede underskudd nedbetales snarest mulig. Samtidig må de løpende inntekter tilpasses et nivå der helsetjenestene til befolkningen sikres.
Svar fra Finansdepartementet/Helsedepartementet 3. november 2003 viser at opparbeidet underskudd fra 2002 samt forventninger om underskudd for 2003 vil beløpe seg til om lag 3 milliarder kroner.
Forslagsstillerne har erfart at det foreligger omfattende planer om nedlegginger eller sentralisering av tilbud i alle helseregioner og at vedtak om gjennomføring av disse kan bli fattet tidlig i 2004.
På denne bakgrunn mener forslagsstillerne at Stortinget i samarbeid med Regjeringen må foreta en gjeldssanering uavhengig av budsjettbehandlingen for 2004. Forslagsstillerne vil peke på at pengene allerede er brukt fordi innkjøp, anskaffelser og lønnsutbetalinger er foretatt. Derfor vil en slik gjeldssanering ikke føre til økt press i økonomien.
Forslagsstillerne vil understreke at en ekstraordinær gjeldssanering ikke skal oppfattes som en aksept for budsjettoverskridelser og at departementet derfor gjennom sitt forarbeid til et forslag til vedtak må gjøre det klart at et eventuelt bevisst overforbruk ikke blir dekket.
Statsråden har i Stortinget sagt at vedtak om gjennomføring av nedleggingsforslag ikke skal skje før statsbudsjettet for 2004 er behandlet. Forslagsstillerne vil understreke at det også må avventes vedtak i forhold til dette forslaget før nedleggingsvedtak gjennomføres.
Forslag:
På denne bakgrunn fremmes følgende
Forslag:
Stortinget ber Regjeringen snarest fremme forslag for Stortinget om dekning av opparbeidet gjeld i helseforetakene for 2002 og 2003 innenfor en ramme på 3 milliarder kroner.
12. november 2003
Ola D. Gløtvold Morten Lund Åslaug Haga
