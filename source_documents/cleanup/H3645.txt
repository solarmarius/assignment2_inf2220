
30.03.00
Kristin Halvorsen, leder i SV:
Sosialistisk Venstrepartis Pressetjeneste
Glad for at Solheim kan hjelpe i en fredsprosess på Sri Lanka
SV-leder Kristin Halvorsen er glad for at Erik Solheim kan bidra til forhandlinger og en mulig fredsløsning på Sri Lanka.
- Erik Solheim har fått et krevende og svært vanskelig oppdrag. Den væpnede kampen på Sri Lanka har vart i nesten 20 år og krevd mange menneskeliv. SV er opptatt av at konflikten kan få en fredelig løsning. Når Eriks kompetanse og arbeidskraft fullt og helt kan konsentreres om dette arbeidet i en periode, er vi svært glade for at en av våre stortings-representanter kan delta i det praktiske arbeidet for fred, sier Halvorsen.
Halvorsen berømmer tidligere utenriksminister Knut Vollebæk og
nåværende utenriksminister Thorbjørn Jagland for den romsligheten de viser
når de har gitt en markert politiker fra opposisjonen i Stortinget muligheten til å bli trukket så konkret inn i dette arbeidet.
- Jeg er godt fornøyd med den løsningen som er valgt. Erik har arbeidet i
over et år med disse spørsmålene ved siden av stortingsarbeidet. Det har
vært en krevende kombinasjon. Vi forstår at et så vanskelig oppdrag krever full konsentrasjon om oppgaven i en periode, og vil gjerne bidra med det vi kan, sier Kristin Halvorsen.
Hun understreker at selv om oppgaven er svært vanskelig, er det viktig
at Norge bruker de mulighetene som finnes for å forsøke og komme fram til en forhandlingsløsning som kan sikre fred på Sri Lanka på sikt.
