
09.05.03
Magnhild Meltveit Kleppa
Storbymeldingen må bidra til å styrke kommunesektoren
Storbymeldinga løser dessverre ikke de hovedutfordringer kommunesektoren står overfor.
De totale rammene til kommunesektoren må økes. Senterpartiet vil advare sterkt mot en dreining i politikken hvor by og distrikter settes opp mot hverandre. Folk er avhengig av gode velferdstilbud, uansett hvor i landet de bor. Dårlig kommuneøkonomi og kutt i velferden rammer hele landet. Vi må unngå en politikk som setter kommuner opp mot hverandre i kampen for ressursene, sier Senterpartiets Magnhild Meltveit Kleppa, leder i Stortingets kommunalkomite.
Pressområdenes spesielle problemer har Senterpartiet vært opptatt av lenge. Dette var en viktig del av utjamningsmeldinga, som Sentrumsregjeringa la fram, sier Kleppa.
Det beste handslaget til en bedre bypolitikk vil være en aktiv kamp mot fattigdom og sosiale forskjeller. Storbyene har store sosiale problemer. Den relative fattigdommen er høy, og mange sliter med høye bo- og levekostnader. På dette området varsler dessverre Regjeringen ingen nye grep, fortsetter Kleppa.
Storbyene er viktige i regionalpolitikken. Det er bra at meldinga varsler økt fokus på byenes rolle som motorer i den regionale utviklingen. I mange sammenhenger har byene vært en hemsko for regional utvikling. Ny politikk på dette området må bidra til å styrke helhetstenkningen i regionen/fylket, hvor de store og de små kommunene, utkant og sentrum, løser oppgavene sammen og tar hensyn til helheten i regionen/fylket, avslutter Kleppa.
