
Oslo, 10. desember 2004
May Britt Vihovde, Venstre
- En velferdsreform for framtiden
OM REGJERINGENS FORSLAG TIL PENSJONSREFORM
Venstres May Britt Vihovde betegner forslaget til pensjonsreform som en invitasjon til felles dugnad for å sikre trygghet og velferd i framtiden. - Dette er en reform som både garanterer alle en god pensjon også i framtiden, samtidig som insentivene til arbeid økes og reformen er økonomisk bærekraftig, sier Vihovde.
Venstre er godt fornøyd med at forslaget sikrer alle en offentlig garantipensjon. På den måten ivaretar pensjonssystemet sitt viktigste formål, nemlig å sikre alle en trygg alderdom uavhengig av egen inntekt og formue. Samtidig stimulerer vi til å stå lenger i arbeid, gjennom at pensjonen tjenes opp gjennom hele yrkesløpet og gjennom å gjøre overgangen mellom arbeid og pensjon enklere og mer fleksibel. Det nye systemet er også mer tilpasset et moderne arbeidsliv, der folk skifter arbeidsgiver oftere enn tidligere. - For Venstre har det også vært viktig å øke pensjonsopptjeningen for ulønnet omsorgsarbeid, sier Vihovde.
Vihovde håper at opposisjonspartiene på Stortinget tar i mot invitasjonen til en felles dugnad for å sikre framtidens velferd. - Det å bygge opp et framtidig bærekraftig pensjonssystem er vår tids største velferdsreform for framtiden. Nå må vi alle ta ansvar og unngå at en så viktig sak bli gjenstand for taktisk og politisk spill i forkant av et stortingsvalg, sier Vihovde.
