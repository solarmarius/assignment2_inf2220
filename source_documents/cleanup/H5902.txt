
23/5-02
Stortingsrepresentant Eli Sollied Øveraas, Senterpartiet
VI KAN BRUKE NOE MER OLJEPENGER
Vi kan ikke la oljepenger strømme uhemmet inn i norsk økonomi. Vi kan heller ikke la samfunnet forfalle mens Staten og de fleste av oss opplever større velstand enn noen gang. Dagens handlingsregel om bruk av oljepenger sier at 4% av avkastningen av oljeformuen kan brukes hvert år. Senterpartiet mener det er rett å bruke mer i de tilfelle der dette gir økt produktivitet, lågere utgifter og mindre press i økonomien på lengre sikt.
Vi mener det ikke er et godt tiltak mot prisstigning og økt rente at 2-3000 anleggsarbeidere går på dagpenger og deres gravemaskiner står parkert, mens fylkesveiene ikke blir utbedret til å tåle neste teleløsning, og rasfaren bare øker. Det er heller ikke til beste for samfunnsøkonomien at det ikke bevilges nok til sykehus og rehabilitering når dette medfører milliardbeløp i sykepenger til unødig venting på operasjon. Tall fra Sosialdepartementet forteller at 7300 årsverk går tapt ved at sykemeldte må vente lenger enn 4 uker på operasjon eller rehabilitering. Sykepengene for slik venting utgjør nesten 2 milliarder kroner årlig.
Senterpartiet vil bevilge milliardbeløp for å fjerne køer både i helsevesenet og på veiene ved behandlingen av Revidert nasjonalbudsjett. Vi er sikre på at det er lønnsom bruk av ekstra oljepenger selv om noe av fortjenesten dukker opp andre steder enn i statskassa.
Vi er ikke i tvil om at det er lønnsomt å bevilge det kommunene trenger for å beholde et godt tilbud i skole, barnehage og eldreomsorg. Det er kunnskaper og en god start skolen skal gi ungene, og det må ikke gjøres avhengig av at pensjonsselskapene gjør det godt på Børsen. Derfor ber vi de andre partiene med på en ekstra bevilgning til kommunene for i år.
Vi har mangel på arbeidskraft mange steder og i mange yrker. Mangelen medvirker til kostbare lønnsoppgjør, tapt konkurranseevne og på sikt tap av arbeidsplasser. Samtidig har vi flere hundre tusen årsverk blant helt ledige, deltidsarbeidende, funksjonshemmede, innvandrere og seniorer som ikke slipper til. Senterpartiet vil ta konsekvensen av at arbeidskraft er samfunnets viktigste ressurs, og øke støtten til bedrifter som tar inn av denne reserven. I stedet for å importere løsarbeidere.
Presset i økonomien har nær sammenheng med den økende sentraliseringen av folk, kapital og arbeidsplasser. Samfunnskostnadene er meget store. Mens Regjeringen kutter milliardbeløp i støtte til nye distriktsarbeidsplasser, vil Senterpartiet gå den andre veien. Vi er sikre på at mer til kommunale næringsfond og SND vil bidra til at færre flytter til Oslo. Til Oslo der boligprisene er tre ganger så høge som i Nordland, og dobbelt så høge som i Rogaland og Vestfold. Samfunnet vil bli billigere i drift om arbeidsplasser flyttes dit kostnadene er lågere.
Hvis vi bruke noe mer oljepenger på en fornuftig måte i dag, kan vi senere bruke mindre fordi vi har oppnådd å snu en trend med galopperende vekst i trygdeutgiftene eller andre tapsposter. Forebygging er bedre og billigere enn å reparere!
