
Fredag 13. november 1992
Svein Alsaker (KrF) i Stortinget:
BER REGJERINGEN VURDERE ET KONTROLLUTVALG
FOR DEN MILITÆRE ETTERRETNINGSTJENESTEN
Jeg vil be regjeringen vurdere opprettelse av et kontrollutvalg for den militære etterretningstjeneste, tilsvarende kontrollutvalget for politiets overvåkingstjeneste. Dette sa stortingsrepresentant Svein Alsaker (KrF, Hordaland) da Stortinget fredag behandlet justisdepartementets budsjett fredag.
Alsaker minnet om at Stortinget ved behandlingen av Mossad-saken har gitt endel klare signaler som departementet må legge til grunn ved utarbeidelsen av overvåkings-meldingen, og i den forbindelse mente han det vil være naturlig også å vurdere et kontrollutvalg for den militære etterretningstjenesten.
-Det vil skape tillit utad, og sikre at etterretningstjenesten til enhver tid arbeider innenfor politisk gitte fullmakter, sa Svein Alsaker. Han la til at i et demokrati må de hemmelige tjenester være under politisk styring og kontroll, og han minnet om at general-major Alf Roar Berg, som er etteretningssjef, har sagt til pressen at han ikke er mot-stander av et slikt kontrollutvalg.
