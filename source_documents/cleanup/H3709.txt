
7.3.97:
Magnhild Meltveit Kleppa,
LANGTIDSPROGRAMMET: REGJERINGAS SVAKE FORDELINGSPROFIL
Det var få overraskingar og færre visjonar i regjeringas langtidsprogram som var presentert i dag. Dei forventningar Arbeiderpartiet sjølve har laga vert ikkje innfridd, uttala nestleiar i Senterpartiet Magnhild Meltveit Kleppa i dag. Ho er serleg oppteken av at regjeringas « velferdsvegg» skal gi tilrekkeleg støtte til dei som kjem dårlegast ut i det norske turbosamfunnet. Men regjeringa overser totalt dei eldre kvinnene.
Senterpartiet peika tidlegare denne veka på at fattigdom i Noreg er ei kvinnesak. Meir enn 80 prosent av alle minstepensjonistar er kvinner. « Det er eit dårleg signal frå regjeringa dagen før kvinnedagen at det ikkje vert framsett tankar om korleis desse kvinnene skal kunne få eit betre liv i tida fram til 2001.», seier Meltveit Kleppa.
Ho viser til Senterpartiets framlegg om auka særtillegg til dei 313.000 minstepensjonistane.
« Eg er og uroa over at regjeringa i større grad enn før seier at velferdsordningane må innrettast slik at dei « motiverer den enkelte til å gjøre en innsats for å bidra til sin egen, familiens og fellesskapets velferd» ( side 91) - », la Meltveit Kleppa til. « Det er ikkje manglande motivasjon som er problemet i dag for det mindretal som fell utafor, men at dei ikkje får dei sjansar dei treng for nettopp å berge seg sjølve og yte til fellesskapet», peika ho på.
«Senterpartiet vonar dette ikkje er eit signal om ytterlegare innstramming som vi såg i samband med Arbeiderpartiets handsaming av Velferdsmeldinga. Vi vil ikkje berre verne vårt velferdssystem men vil i heile langtidsperioden leite etter dei manglar og lyter systemet har. Det er særs viktig å få alle med for at vi skal kunne glede oss over dei gode kår Noreg kan gi den einskilde i dag», avsluttar Magnhild Meltveit Kleppa.
