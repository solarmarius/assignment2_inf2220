
Dato: 8. desember 2004
Carl I. Hagen
Flertall for FrP-forslag: Imamer tvinges til å avlegge eksamen i samfunnskunnskap
Carl I. Hagen er svært glad for at budsjettforliket mellom regjeringspartiene og FrP nå også sikrer opplæring av imamer i norsk samfunnskunnskap. Opplæringen skal avsluttes med eksamen som må bestås. - En lang kamp er dermed kronet med seier, sier Hagen.
Det er i budsjettinnstillingen til Kommunalkomiteen på Stortinget at regjeringspartiene og Fremskrittspartiet er blitt enige om å kreve opplæring i samfunnskunnskap for imamer.
Hagen sier han er svært glad for at FrP fikk gjennomslag for kravet om imamopplæringen.
- Fremskrittspartiet har flere ganger tidligere fremmet forslag om en særskilt opplæring for religiøse ledere som kommer til Norge. At vi nå til slutt har fått flertall er svært gledelig.
- At opplæringen avsluttes med en test som må bestås gjør enigheten ennå bedre. Etter vår mening må det selvsagt også innebære at ingen imamer som ikke består testen får statsborgerskap eller bosettingstillatelse, presiserer Hagen.
Carl I. Hagen minner om at et forslag fra FrP om nettopp en slik imamopplæring ble avvist av Stortinget så sent som i forrige uke. - Det viser at virkeligheten fortsatt er den samme i norsk politikk. FrPs forslag må først avvises flere ganger før det til slutt blir allmenn politikk, avslutter han.
