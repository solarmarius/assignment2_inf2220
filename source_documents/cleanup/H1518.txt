
Stortinget, 12. mai, 2000
FREMSKRITTSPARTIETS
STORTINGSGRUPPE
fra Hans J. Røsjorde (FrP), Forsvarskomiteens leder
- UAKSEPTABELT HASARDSPILL
MED FORSVARET SOM INNSATS!
- Regjeringen Stoltenberg tar ikke landets forsvar på alvor! Det er lederen av Stortingets forsvarskomité, FrPs Hans J. Røsjorde, som fyrer løs denne kraftsalven i en kommentar til fremleggelsen av revidert nasjonalbudsjett.
Røsjorde mener at revidert nasjonalbudsjett bryter med alle vedtatte prinsipper. - 500 mill. kroner tas fra forsvarets investeringsbudsjett der pengene allerede er forpliktet gjennom kontrakter. Jagerflyprosjektet stoppes og prinsippet om tilleggsbevilgninger for utenlandsoperasjoner settes til side. Sannheten er at Regjeringen tar 500 mill fra et allerede barbert forsvarsbudsjett for å betale for styrkene i Kosovo. En stopp i jagerflyprosjektet viser klart manglende evne til langsiktig planlegging og forutsigbarhet. Nok en gang blir det nasjonale forsvar salderingspost av hensyn til budsjettbalansen. Dette aktualiserer spørsmålet om at visse typer av større materiellkjøp bør skje direkte i utlandet uten gjenkjøpsordninger. Det er ikke pengemangel som hindrer dette sier Hans J. Røsjorde.
- Fremskrittspartiet beklager å måtte slå fast at heller ikke regjeringen Stoltenberg tar landets forsvar på alvor. Dersom de tidligere regjeringspartier aksepterer denne nedskjæringen er også deres troverdighet i forsvarssaker helt borte, uttaler komitélederen.
Fremskrittspartiet vil ikke akseptere en utvikling som i skremmende grad minner om forsvarspolitikken fra 30 årene. - Fremskrittspartiets forsvarsfraksjon slår fast at det er manglende vilje til å ta vare på forsvaret, ikke manglende økonomisk evne, avslutter Hans J. Røsjorde.
