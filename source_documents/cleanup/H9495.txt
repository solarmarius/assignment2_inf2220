
Dato: 15. august 2005
Nestformann i FrP, Siv Jensen
- Regjeringen er passiv til grensehandelen
- Det er ren politisk uvilje som ligger bak den rekordstore grensehandelen. Regjeringens avgiftspolitikk legger til rette for grensehandelen, mener nestformann i FrP, Siv Jensen.
Det er NRK som i dag melder at grensehandelen allerede beløper seg til 8,5 milliarder, ikke langt unna rekorden fra 2003 på 9 milliarder. - Uten et avgiftsnivå som harmoniserer med det svenske, vil grensehandelen bare øke og øke, kommenterer Siv Jensen.
- Det er nytteløst å redusere avgiftene på grensehandelsutsatte varer med noen få prosent. Folk må få en avgiftsreduksjon som monner, og som ikke gjør det lønnsomt å reise til Sverige, mener hun.
Jensen mener regjeringen har skylden for den høye grensehandelen. - Når Regjeringen ikke vil redusere avgiftene på alkohol og tobakk tilstrekkelig, er det ren politisk uvilje som gir grensehandelen. Med en rødgrønn regjering vil situasjonen bare bli enda verre.
- Vi trenger både lavere avgifter og et nytt omsetningssystem på kjøttvarer. Det er meningsløst at overskuddet av landets kjøttproduksjon dumpes for en slikk og ingenting i utlandet, fremfor å selges billig her i landet.
Hun minner om at matvareprisene i Norge er vesentlig høyere enn i andre land det er naturlig å sammenligne seg med. - En representativ matvarekurv vil være 12 prosent billigere enn den norske, hvis den ble kjøpt i Sverige eller Danmark. Det gir signaler om at noe ikke er som det burde være, avslutter hun.
