
Lørdag 29. juli 1995
KrF-leder Valgerd Svarstad Haugland på olsok-stevne:
PÅ VEI MOT ET KALDERE SAMFUNN?
-Flere enkeltbegivenheter i sommer har fått meg til å spørre om vi er i ferd med å utvikle et kaldere samfunn, etter at vi begynte sommeren med å feire at vi har hatt kristendom i tusen år her i landet. Hva må til for at vi skal klare å snu en slik utvikling? Det sa Kristelig Folkepartis leder Valgerd Svarstad Haugland under Vest-Agder KrF sitt olsokstevne på Eiken lørdag kveld.
-Varmen og velferden i et samfunn er bare troverdig i den grad samfunnet makter å ta vare på enkeltpersoner. Et gjennominstitusjonalisert velferdssamfunn kan aldri bli det samme som et varmt velferdssamfunn. Varme betinger for det første mennesker, for det andre hjertelag og for det tredje verdier. Men det betinger også at forholdene legges til rette slik at man får tid og anledning til å utvikle og vise hjertelag, sa Valgerd Svarstad Haugland i foredraget sitt.
KrF-lederen mente at saken med den pakistanske familien Aftab som ble sendt ut av Norge med psykisk syk mor og to dødssyke barn illustrerer at varmen og solidariteten i det norske samfunnet er redusert til ord.
-Når statssekretæren i justisdepartementet råkjører med formaljuridiske argumenter, eller statsråden sier at de syke barna kommer til å dø uansett, bare understreker dette hjerteløsheten, sa hun.
-Denne mangelen på hjertelag brer seg utover i det offentlige, og det er "tragisk" at Postbanken, som er en tvers igjennom statlig eid bank, er den eneste som krever gebyr når folk vil gi penger til Bosnia-aksjonen. Dette er norsk, offentlig smålighet satt i system, sa KrF-lederen.
-Et samfunn som ikke kan vise medmenneskelighet, er et umenneskelig samfunn. Jeg er ikke så blåøyd at jeg tror at alle som banker på vår dør er så forfulgt som de selv påstår, men jeg vil heller tro på mine medmennesker, og bli lurt en gang eller to, enn å avvise eller mistenkeliggjøre alle som ber om en håndsrekning. Noe av det mest verdi-fulle kristendommen førte med seg da den kom til Norge, var at den opphevet de gamle ætte- og stammeskrankene, og plasserte alle mennesker på lik linje. Det kristne menneskesynet er et nei til enhver idé om at menneskets verdi bestemmes av ætt, stamme, funksjonsdyktighet, sosial status, hudfarge eller nasjonalitet, og et ja til at vi alle har samme verdi fordi vi er skapt i Guds bilde, sa KrF-lederen i olsok-foredraget sitt i Eiken i Vest-Agder, og utfordret regjeringen og Arbeiderpartiet: -Vi hører så ofte sagt fra representanter for arbeiderbevegelsen at solidaritet og nestekjærlighet er det samme. Dersom det vi har sett fra regjeringens side i sommer er solidaritet, vil jeg erklære her og nå at det ikke er det samme som nestekjærlighet, men nærmest det motsatte, sa hun. (KrF-Press/NPE)
