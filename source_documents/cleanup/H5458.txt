
Oslo, 14. januar 2002
Ingjerd Schou
Rusbehandling til helseforetakene
- Regjeringen vil omorganisere tilbudet til rusmisbrukere for å sikre et bedre og mer helhetlig behandlingstilbud. Ikke minst er det viktig å styrke helsetjenestene for rusmisbrukere i tråd med pasientrettighetsloven og tydeliggjøre helsevesenets ansvar for behandling av rusmisbrukere, sier sosialminister Ingjerd Schou.
Sosialdepartementet legger i dag frem et høringsnotat hvor det foreslås å overføre ansvaret for spesialiserte behandlingstilbud til rusmisbrukere fra fylkeskommunene til de statlige helseforetakene.
- Rusmisbrukere skal ha samme rett til helsehjelp som alle andre. Derfor foreslår vi at disse tilbudene til rusmiddelmisbrukere skal ha samme finansiering, tilknytting og lovgrunnlag som de øvrige helsetjenestene. Dette forslaget er et målrettet skritt i retning av bedre kvaliteten og helheten i behandlingstilbudet, understreker sosialministeren.
Forslaget rydder også opp i hvilke tiltak for rusmisbrukere som bør være helsevesenets ansvar, og innebærer at spesialiserte behandlingstilbud flyttes fra sosiallovgivningen og fylkeskommunen til helselovgivningen og de statlige helseforetakene.
Forslagene i høringsnotatet innebærer opprydding og tydeliggjøring av ansvar innen rusfeltet. Spesialisthelsetjenesten får ansvar for avrusing som krever tett medisinsk helsefaglig behandling, kvalifisert utredning og kartlegging av behandlingsbehov, spesialisert behandling poliklinisk eller ved institusjonsopphold, samt tilbud til misbrukere med ulike psykiske lidelser.
Det foreslås også at de regionale helseforetakene overtar ansvaret for å organisere tiltak for tvangsbehandling av rusmiddelmisbrukere. Forslaget legger opp til at private institusjoner skal kunne inngå avtaler med helseforetakene, og private som i dag har avtaler med fylkeskommunene vil få videreført disse.
Fylkeskommunen vil beholde ansvaret for avrusing som ikke krever helsefaglig kompetanse, bolig- og omsorgstiltak og døgninstitusjoner med sosialpedagogisk forankring. Regjeringen vil nå utrede fremtidig tilknytning for disse oppgavene.
Gjennomføringen av reformen vil bygge på malen for statlig overtakelse av spesialisthelsetjenesten. Sosialdepartementet tar sikte på å legge fram et lovforslag for Stortinget i vårsesjonen 2002, og høringsforslaget sendes derfor ut med seks ukers høringsfrist.
