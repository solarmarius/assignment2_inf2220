
Stortinget, 16. februar 2006
Stortingsrepresentant Dagfinn Sundsbø
Krav fra Senterpartiet: REGJERINGEN MÅ REPARERE SKADENE SOM ER PÅFØRT REHABILITERINGSTILBUDET.
Rehabiliteringstilbudet i Akershus er dramatisk svekket etter at Hurdal Rehabiliteringssenter, Godthaap og Sjømennenes helseheim mistet driftsavtalene med Helse Øst. Bondevikregjeringens krav om anbudsutsetting av plassene skaper en uholdbar situasjonen for befolkningen i Akershus, sier Akershus Senterpartis fylkesårsmøte i en uttalelse, som ber Regjeringen endre tildelingen av midler til rehabilitering.
Eldre som trenger opptrening etter sykdom, er blitt de store taperne i den gjennomførte omleggingen. Helse Øst har i sin tildeling av anbudskontrakter foretatt endring i hvilke grupper som skal prioriteres. Kommunene blir i større grad overlatt både det behandlingsmessige og økonomiske ansvaret for nye pasientgrupper. Mange eldre mister muligheten til å klare seg sjøl i eget hjem fordi de ikke får nødvendig hjelp til opptrening etter sykehusopphold.
Dagfinn Sundsbø, Senterpartiets medlem i Stortingets arbeids- og sosialkomite, sier han har stor forståelse for de mange reaksjonene på omleggingen av rehabiliteringstilbudet, ikke minst fra eldres organisasjoner. Han mener dessuten at endringene gir både helsemessig og samfunnsøkonomisk dårlige løsninger. Sundsbø viser til at mange som kunne klart seg med et rehabiliteringsprogram på 3 uker til 25.000 kroner, i stedet kan ende opp som pleietrengende sykehjemspasient. Denne plassen koster 600.000 kroner årlig.
