
30.10.02
Stortingsrep. Olaf Gjedrem, KrF
DOBBELTMORAL AV SV!
- Sosialistisk Venstreparti viser dobbeltmoral når de den ene dagen lover 1,5 mrd i lettelser på avskrivingssatsene for industrien, mens de neste dag foreslår 7,6 i skatte- og avgiftsskjerpelser for industri og næringsliv. Dette sier næringspolitisk talsmann i Kristelig Folkeparti, Olaf Gjedrem.
Norsk industri står midt i store utfordringer, blant annet som følge av høy rente og kronekurs. - Kristelig Folkeparti er bekymret for folks arbeidsplasser. Derfor har vi lagt fram et stramt statsbudsjett for å dempe presset mot renta og kronekursen, slik partene i arbeidslivet ba oss om. Dette er ikke minst viktig for distriktene, fordi mange av arbeidsplassene ligger i utkantstrøk, uttaler Gjedrem.
Sosialistisk Venstrepartis Øystein Djupedal stod fram på Dagsrevyen 29. oktober og lovet 1,5 mrd i lettelser på avskrivingssatsene til industrien. I dag (30.oktober) presenterte SV sitt alternative statsbudsjett og her foreslår partiet skjerpelser overfor industrien og næringslivet på til sammen 7,6 mrd.
- Dette viser at SV ikke tar industriens og norsk konkurranseutsatt nærings problemer på alvor. SVs alternative statsbudsjett vil bare føre til at konkursspøkelset vil komme enda nærmere for mange bedrifter, avslutter Olaf Gjedrem.
