
2003
Østfold Rød Valgallianse
Dette er et program for hva RV ønsker å gjøre på fylkestinget i perioden 2003 - 2007. Vi har basert oss på det arbeidet RV har utført tidligere i fylkestinget og arbeidsprogrammet som RV vedtok på sitt landsmøte i mars 2003. I tillegg har RV et prinsipprogram som sier hva slags ideologi vi bygger på. Disse programmene vil du finne på RVs internettsider www.rv.no .
Program for fylkestingsvalget 2003
Framtida for fylkeskommunen avgjøres nå
RV mener det er viktig å opprettholde fylkeskommunen som et regionalt nivå, med folkevalgt styring som en motmakt mot statlig byråkrati. Lokaldemokratiet må bevares og videreutvikles, ikke innskrenkes og byråkratiseres. RV ønsker en fylkeskommune med direkte valg og med flere oppgaver. Oppgaver som i dag ligger hos fylkesmannen bør vurderes overført til fylkeskommunen eller kommunene. Fylkeskommunen bør omformes til å bli en reell aktør for regional utvikling. Målet må være lokale løsninger tilpasset lokale behov.
Fylkeskommunen må få flere oppgaver overført fra staten eller fylkesmannsembete
Flere politikere - færre heltidspolitikere med høye lønninger
Mindre statlig innblanding i lokale prioriteringer
Sykehusene skal tilbakeføres til fylkeskommunen
Større makt til folk flest, høringer og brukermedvirkning må innføres
Forsvar for velferd og kamp mot privatisering
Velferdsstaten er et resultat av arbeiderklassens kamp for sosiale velferdsordninger. I dag angripes den ved at tjenester privatiseres og konkurranseutsettes. Kapitaleierne har behov for nye markeder, og offentlig sektor fristes med bedre råd og løfter om innsparinger. Flere partier har også som ideologi at det er bedre at private tar seg av kommunale tjenester.
GATS og EØS-avtalen brukes som brekkstang for privatisering og konkurranseutsetting. GATS-avtalen sier at har du først åpnet en sektor for private, kan du ikke lukke den igjen. Den vil da alltid være åpen for privat konkurranse. Som et resultat av dette mister de folkevalgte innsyn og kontroll. Disse økt markedsstyrings-avtalene går utover både lokaldemokratiet og fattige land.
RV går mot konkurranseutsetting og privatisering av fylkeskommunale tjenester.
Vi mener ordninger som innfører markedsstyring internt i fylkeskommunen må avvikles, eks. Østfold Kollektivtrafikk.
RV går imot salg av Østfold Energi.
RV vil ha Østfold som GATS-fri sone.
RV er mot EU, EØS og GATS.
Stans utarmingen av fylker og kommuner.
Stortinget og skiftende regjeringer har gjennom mange år gitt fylkeskommunen for lite penger til å løse sine oppgaver. . Da staten overtok sykehusene reduserte de fylkeskommunens budsjett med 25 millioner mer enn enn det som hadde blitt brukt på sykehusene. Tilbake sitter fylkeskommunen med oppgaver som skal løses innenfor enda trangere rammer.
Mot RVs stemme gikk fylkestinget inn for å selge Østfold Energis datterselskaper. Disse pengene blir nå brukt til å dekke opp underskuddene og for å bygge ny videregående skole i Moss. RV mener kraftproduksjon og nettet må være offentlig eid, for å hindre private spekulanter i å skape kunstige kraftkriser som den sist vinter.
RV mener fylker og kommuner må få en større del av skatteinntektene for å bruke på velferden til folk flest. Østfold fylkeskommune har store behov for mer penger til bedre kollektivtransport, bedre vedlikehold av fylkesveiene, mer penger til regional utvikling og kultur. På disse områdene har vi levd på sparebluss i alt for lang tid. Som svar på dette foreslår RV at fylkestinget skal slutte seg til Folkeaksjonen for Velferd, som er bygd opp på et bredt grunnplansarbeid for å stoppe utarming av kommuner og fylker.
Kraftig økning av kommunenes og fylkenes andel av skatteinntektene.
Større grad av frie inntekter som kan gi rom for lokale prioriteringer.
Fylker og kommuner må få tilbake AS skatten.
Fylkeskommunen må slutte seg til Folkeaksjonen for velferd.
Østfold Energi forblir fylkeskommunens og kommunenes eiendom.
Østfold Energi må kjøpe tilbake sine tidligere datterselskaper.
En offentlig drevet videregående skole for alle.
RV er for gratis offentlig skole for alle. Med dette menes også skolebøker og skoleskyss. Alle må få samme muligheter til utdanning i sitt distrikt. RV går inn for en skole der elevene er forskere og ikke etterplaprere, og der undervisningen er tilpasset hver enkelt elev. Gjennom en skole som fokuserer på elevers styrker og særegenheter skal dette bidra til å utvikle elevers sterke sider og kreativitet.
Dette kan bare oppnås hvis lærere har nok tid til hver elev, og hvor skolehelsetjenesten og ekstra støttetiltak er tilgjengelig. RV anser morsmålsundervisning som en rettighet. Minoritetsspråklige elever skal gis tilrettelagt opplæring slik at språkbakgrunn ikke hindrer at de kan benytte utdanningstilbudet. RV vil jobbe for en lovfestet rett til fagopplæring. Et ekstra år på skole kan ikke erstatte 2 år i bedrift. Voksnes rett til videregående opplæring er en viktig lov. Den videregående skolen må få ressurser til å gjennomføre dette.
Lik tilgang til utdanning i alle fylkets regioner.
Gratis skolebøker og skoleskyss for alle.
Styrking av skolehelsetjenesten.
Elever får en egen arbeidsmiljølov, og fortsette ordningen med elevombud.
Alle får et godt arbeidsmiljø og skolebygg med god standard.
Lovfestet rett til fagopplæring i bedrift.
Mer praksis og yrkesrettet teori på yrkeslinjene.
Stimulere til økt voksenopplæring.
RV går mot privatskoler.
Samferdsel
I dag føres en samferdselspolitikk som bygger på filosofien om at det er mulig å investere seg ut av trafikkproblemene og ulykkene. Vi løser ikke køene i de store byene ved å bygge nye og bredere veitraséer. Vi vil alltid forflytte problemene til et annet sted. Biltrafikken øker ca 3% i året, og innen 2050 vil den ha økt 50%. På E-6 og E-18 vil den øke enda raskere hvis ikke noe blir gjort for å stoppe veksten.
RV går inn for økt satsing på kollektivtransport. Jernbanen må gjøres ferdig med dobbeltspor Ski - Halden, og vi må ruste opp Østre Linje til 2 spor. Vi ønsker å åpne for tog mellom Mysen og Sarpsborg. Det må settes inn nye og bedre tog, og sørges for nødvendig vedlikehold. Med hyppige avganger og billige priser vil dette kunne bremse opp den trafikkveksten vi opplever nå.
uss og ferjeforbindelse må også bedres. Ikke minst så må prisene bli lavere for å konkurrere med bilen. I distriktene må det gå flere busser. Godstrafikken må i mye større grad over på tog eller båt. Det må legges til rette for lossing og lessing av containere, for å gjøre det attraktivt å frakte gods med båt og jernbane. På sikt bør godstrafikk på lastebil gjennom fylket forbys; all gjennomgangstrafikk med gods bør over på tog og båt
Større satsing på buss og jernbane - utbygging av lokaltog, bl.a. ringbane.
Nei til bygging av 4 felts E-18, finansiert med økte bompenger.
Sammenhengende sykkelveinett i byer og tettsteder.
Fortgang i 2 spors jernbane mellom Ski og Halden.
Utbygging av 2 spors jernbane mellom Ski og Mysen.
Bedre og billigere busstilbud.
Økt satsing for å få gods over fra bil til båt og jernbane.
Mot sivil flyplass i Rygge.
Regional Utvikling
Fylkeskommunen må gis midler så den kan være motor og pådriver i næringsutvikling, for økt aktivitet innen kultur, utdanning, folkehelse osv. For å få dette til må fylkeskommunen ha penger til å bidra i et spleiselag sammen med kommuner, organisasjonene og næringslivet. Dette har den ikke i dag, og signalene fra regjeringa er ulne. Men denne rollen skal vi ta for å få til en ønsket styrt utvikling i Østfold.
RV vil ha et Østfold hvor vi bidrar til å skape et godt miljø hvor folk trives og har et meningsfullt liv. Dette innebærer at vi har nok arbeidsplasser, rikt kulturliv, en bærekraftig miljøpolitikk og folk har en god helse. Det handler også om at vi må satse på integrering og inkludering av innvandrere og flyktninger, bekjempelse av fattigdom og sosiale problemer.
Østfold fylkeskommune må bli en pådriver i regionale utviklingsprosjekter.
Folkehelseprosjektet bør videreutvikles og omfatte alle kommuner i Østfold.
Tilrettelegge for full sysselsetning - også for innvandrere og flyktninger.
Øk mulighetene for kompetanseheving for folk flest.
En bærekraftig jordbrukspolitikk som tar hensyn til vassdrag og jordvern.
Naturperlen Vannsjø må reddes som drikkevannskilde og friluftsområde.
En bærekraftig miljøpolitikk som reduserer utslipp til luft og vann.
Styrk allmennhetens tilgang til strandsonen.
Økt satsing på regionale kulturprosjekter og masseidrett.
Stem RV!
