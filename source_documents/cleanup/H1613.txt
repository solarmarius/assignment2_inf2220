
Stortinget, 23. mars 2000
FREMSKRITTSPARTIETS
STORTINGSGRUPPE
fra Siv Jensen, finanspolitisk talsmann i Fremskrittspartiet
Norges Bank varsler renteøkning- nå testes det pengepolitiske regimet
- Når sentralbanksjef Svein Gjedrem i forbindelse med den kvartalsvise inflasjonsrapporten fra Norges Bank i dag gir uttrykk for at neste renteendring fra Norges Bank kan bli en renteøkning fordi ny vekst og økt forbruk skaper press i norsk økonomi, bekrefter sentralbanksjefen at Norges Bank først og fremst styrer etter et inflasjonsmål, da det er innenlandske inflasjonsforventninger som er grunnlaget for rentefastsettelsen og ikke kronekursens utvikling i forhold til Euro, sier Siv Jensen, Fremskrittspartiets finanspolitiske talsmann.
- Gjedrem varsler videre at dette bør få konsekvenser for utformingen av Stoltenberg-Regjeringens første statsbudsjett. Dette bekrefter videre at det også under et inflasjonsmål er en klar arbeidsdeling mellom finans- og pengepolitikken og at utformingen av finanspolitikken kan få direkte konsekvenser for vårt rentenivå, sier Jensen.
- Dette er en direkte invitasjon til lavere avgifter på en rekke områder. Når sentralbanksjefen knytter mye av prisveksten direkte til den høye oljeprisen er det totalt uforståelig at ikke stortingsflertallet for lengst har bidratt til å redusere presset gjennom en reduksjon av blant annet diesel- og bensinavgiftene. Avgifter er inflasjonsdrivende, og når Norge både er i den lykksalige situasjon at vi har råd til å redusere avgiftene og at det faktisk i seg selv bidrar til lavere prisstigning og økt konkurransekraft, er alle argumenter mot avgiftsreduksjoner borte.
Fremskrittspartiet har fremmet forslag om reduksjon av både diesel- og bensinavgiften som nå ligger til behandling i Stortinget. Finanspolitikkens bidrag til lavere inflasjon bør dermed være at disse forslagene blir vedtatt av Stortinget, avslutter Siv Jensen.
