
17.11.2003
ARBEIDERPARTIETS STORTINGSGRUPPE
Karl Eirik Schjøtt-Pedersen, Arbeiderpartiets distriktspolitiske talsmann:
- VESENTLIGE FORBEDRINGER FOR DISTRIKTS-NORGE
- Den enigheten som nå er oppnådd om håndteringen av gradert arbeidsgiveravgift, gir vesentlige forbedringer for distrikts-Norge. Flere bedrifter forutsettes å få beholde dagens ordning. Kompensasjonen til distriktene for økt avgift blir større. Og tiltakene blir langt mer målrettet. Det sier Arbeiderpartiets distriktspolitiske talsmann Karl Eirik Schjøtt-Pedersen i en kommentar til at det i dag er oppnådd bred enighet i Stortinget om den videre håndtering av spørsmålet om gradert arbeidsgiveravgift.
- Partiene er fortsatt uenige om forhistorien. Arbeiderpartiet mener fortsatt at Regjeringen burde sørget for at større deler av distrikts-Norge kunne beholde dagens ordning. Men nå har vi konsentrert oss om å få til et best mulig resultat ut fra den situasjonen vi er kommet i. Etter over 3 uker med drøftelser kom Arbeiderpartiet, Senterpartiet, Høyre, Kristelig Folkeparti, Venstre og Sosialistisk Venstreparti i dag fram til en samstemmig løsning.
- Partiene er nå enige om at ordningen med gradert arbeidsgiveravgift må videreføres så langt som mulig, og at dette skal gjelde både for privat og offentlig sektor. Regjeringen bes derfor snarest utforme forslag til regelverk som så langt som mulig viderefører ordningen for bransjer eller vesentlige deler av bransjer som ikke er i konkurranse med virksomhet i andre EØS-land. Dette gjør at flere bedrifter kan få beholde dagens ordning. Samtidig vil det bli lettere å nå fram med kompensasjonstiltakene til de som likevel får økt avgift, sier Schjøtt-Pedersen.
- Partiene er også enige om at reduksjonen i el-avgiften ikke skal regnes som kompensasjon for økt arbeidsgiveravgift. Det betyr at kompensasjonsbeløpet blir 155 millioner høyere enn etter Regjeringens opplegg, sier han.
- Partiene er enige om at det skal gis full og varig kompensasjon til den enkelte region som berøres. Hvert år skal det i statsbudsjettet gis en samlet oversikt som viser hvordan økningen i avgiften er kompensert. Samtidig vil vi målrette virkemidlene. Regjeringen bes bl.a. vurdere endringer i virkemiddelområdet slik at flere distriktskommuner kan komme inn under transportstøtteordningen. Det foreslås en ny lov for å hindre negativ konkurransevridning for samvirkebedrifter. Samtidig ser vi behov for å få bedre innsikt i hvilket handlingsrom som er innenfor EØS-avtalen. Partiene foreslår derfor at det skal oppnevnes et særskilt utvalg for å vurdere konkret utforming av nye virkemidler.
- Partiene legger opp til at det må utformes tiltak som i større grad når bransjer som får liten nytte av de kompensasjonstiltakene som er lagt fram så langt. Det gjelder blant annet reiselivsnæringen. Kommunal- og regionaldepartementet skal forvalte slike generelle bransjetiltak. Partiene er samtidig enige om at fylkeskommunene i samarbeid med næringslivet selv, organisasjonene i arbeidslivet og berørte kommuner, skal forvalte det resterende kompensasjonsbeløpet. Her kan fylkeskommunene også samarbeide over fylkesgrensene, sier han.
- Det er nå bare vel en måned igjen til endringene i arbeidsgiveravgiften skal iverksettes. Det er enighet om at dette er for kort tid til å forberede gjennomføringen, og at en derfor i samråd med ESA må få utsatt iverksettelsen.
- Det er bred enighet om at det beste ville vært å videreføre den gode ordningen som vi har hatt fram til nå. Derfor ber da også partiene Regjeringen om å legge opp til et aktivt engasjement for å øke forståelsen i EØS-området for fordelene ved den norske ordningen framfor andre og mindre målrettede tiltak. Dette blir nå neste etappe i kampen for den graderte arbeidsgiveravgiften, sier Karl Eirik Schjøtt-Pedersen.
