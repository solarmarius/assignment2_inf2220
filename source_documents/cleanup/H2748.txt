
Onsdag 14. juni 1995
KrF-nestleder Einar Steensnæs:
UTVIKLINGSLANDENE MÅ FÅ MARKEDSADGANG
-Norge mangler en helhetlig handelspolitikk i forhold til u-landene. Kristelig Folkeparti har foreslo en rekke tiltak under budsjettsalderingen i 1994 for å vri importen fra i-land til u-land, men regjeringen fulgte ikke opp noen av disse i proposisjonen om tollavgifter på landbruksprodukter. Det sier stortingsrepresentant Einar Steensnæs, som er nestleder i Kristelig Folkeparti, og partiets skattepolitiske talsmann. Finanskomiteen avga innstilling til saken tirsdag.
-Det er positivt at regjeringen foreslår full tollfrihet for kjøtt- og grønnsakshermetikk fra utviklingslandene innen fastsatte kvanta. Men når disse kvotene skal foredeles gjennom et auksjonsprinsipp, vil ikke en slik ordning fungere. Det tar lang tid å bygge opp markeder og distribusjonslinjer for u-landsvarer, og det krever forutsigbare og langsiktige ramme-betingelser, sier Einar Steensnæs. Han mener derfor at u-landskvotene bør utvides og fordeles etter en alternativ ordning som stimulerer norske importører til å bygge ut et import- og distribusjonsapparat som gjør u-landsvarene konkurransedyktige i Norge.
-Etter komitébehandlingen er det bare Arbeiderpartiet som forsvarer å bruke auksjonsprinsippet for import av u-landsvarer. Flertallet ber nå om en vurdering av de erfaringer man har gjort med u-landsimporten under det nåværende regelverket. Dette vil kunne gi et godt grunnlag for en mer aktiv innsats for å åpne det norske markedet for u-landenes produkter, sier Einar Steensnæs til slutt.
