
Torsdag 2. september 1993
Stortingsrepresentant Solveig Sollie (KrF):
MANGFOLDET I LANDBRUKET MÅ BEVARES
På lang sikt er fortsatt industrialisering av landbruket det dyreste man kan foreta seg, og det vil også forbrukerne komme til å merke. Det er et paradoks at lønnsom-heten i landbruksnæringen skal måtte basere seg på at det blir færre og færre som utøver yrket. Et fortsatt mangfold i jordbruket tjener både miljøet, sysselsettingen og matvaresikkerheten. Det sa stortingsrepresentant Solveig Sollie (KrF, Telemark) på et møte i Siljan torsdag.
-Det er et paradoks at miljøkravene til landbruket blir sterkere, samtidig som mange forlanger økt effektivisering og et mer intensivt landbruk. Disse målsettingene peker i stikk motsatte retninger, sa Solveig Sollie, og tok blant annet for seg forholdene for melkeproduksjon og kjøttproduksjon.
-Det er overproduksjon av melk i Norge idag. Et flertall i Stortinget, Høyre, Arbeiderpartiet og Fremskrittspartiet, har bestemt at produksjonen skal reduseres ved at man kan kjøpe opp melkekvoter. Men dette kan føre til at produksjonsmiljøet i primærproduksjonen, og foredlingsleddet får store problemer. Derfor er jeg svært glad for at jeg nådde fram i Landbrukskomiteen med mitt krav om at kvoter som blir tatt ut av produksjonen, kan fordeles i samme region, der det ligger til rette for det. I Telemark har vi en selvforsyning på melk som bare er på omkring 40 prosent. Vi trenger å beholde vår melkeproduksjon, også av beredskapsgrunner, slo Solveig Sollie fast.
Solveig Sollie sa seg også kritisk til at kjøttforbruket i Norge mer og mer styres over på svin. Svineproduksjon baserer seg stort sett på kraftfor, mens det både distriktspolitisk og miljøpolitisk er riktig å stimulere til grovforbasert kjøttproduksjon. I Telemark ligger det svært godt til rette for dette.
-Her gjelder det å vise solidaritet med fattige land, og ha en ansvarlig ressursbruk i global sammenheng. 40 prosent av verdens korsproduksjon går idag med til å lage kraftfor, minnet Solveig Sollie om.
