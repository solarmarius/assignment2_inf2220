
2003 - 2007
Troms FrP
Valgprogram
Ideologisk grunnlag
Fremskrittspartiet er et liberalistisk parti.
Det bygger på Norges Grunnlov, norsk og vestlig tradisjon og kulturarv med basis i det kristne livssyn. Fremskrittspartiets hovedmål er å arbeide for sterk nedsettelse av skatter, avgifter og offentlige inngrep.
Det fundamentale i Fremskrittspartiets samfunnssyn er troen på og respekten for det enkelte menneskes egenart og retten til å bestemme over eget liv og egen økonomi. Sammen med familien og den private eiendomsretten er enkeltmennesket det grunnleggende i samfunnslivet.
LOKAL FORVALTNING
Fremskrittspartiet vil arbeide for en minimal, effektiv og serviceinnstilt offentlig sektor. Partiet vil legge ned fylkeskommunen som eget forvaltningsnivå, og overføre oppgavene til kommune, stat og private. Det må etableres klare grenser for ansvar mellom forvaltningsnivåene.
Med den kommunestrukturen som er i Troms med mange små kommuner, er det behov for et mye nærmere interkommunalt samarbeid. Fremskrittspartiet mener at kommunesammenslåing i noen tilfeller vil kunne gi bedre tjenester for innbyggerne.
Fremskrittspartiet ønsker en snarlig gjennomgang av fylkesmannsembetet. Det voksende byråkrati hos fylkesmannen må reduseres til et minimum.
ADMINISTRASJON
Fremskrittspartiet vil redusere utgiftene for skattebetalerne ved å rasjonalisere offentlig forvaltning. Så lenge fylkeskommunen består må administrasjonen reduseres til et minimum, og ytterligere reduseres etter som oppgavene overføres til kommune, stat og private.
Det må innføres klart definerte mål for den enkelte virksomhet. De folkevalgte må sikres større mulighet til styring av fylkeskommunen. Fremskrittspartiet vil derfor støtte at fylkeskommunen innfører parlamentarisme.
Ethvert resultat må vurderes ut fra innbyggernes primære behov. Fremskrittspartiet vil ha en meget kritisk holdning til etablering av og deltakelse i tiltak som ikke er lovpålagt.
HELSE OG SOSIALOMSORG
Sykehusene og spesialisthelsetjenesten ble fra 1. januar 2002 overtatt av staten.
Fremskrittspartiet vil likevel følge nøye med om dagens tilbud fra Helse Nord innrettes i takt med etterspørsel og behov for helsetjenester i Troms.
Fremskrittspartiet vil også arbeide aktivt med følgende områder i neste periode:
Psykiatri
Fremskrittspartiet vil arbeide aktivt for å sikre at det settes av nok midler for gjennomføring av Psykiatriplanen for Troms. En målsetting må være at de øremerkede midlene blir brukt etter de forutsetningene som er vedtatt i statsbudsjettet, og at nødvendig andel går til barn og ungdom.
Barnevern
Fremskrittspartiet vil prioritere barnevernet. Det må foreligge klare, sterke og påviselige årsaker dersom barnevernet skal foreta handlinger som er i strid med foreldrenes vilje.
Ved plassering i fosterhjem skal alltid barnas nærmeste familie utredes som fosterforeldre.
Rusmiddelomsorg
Fremskrittspartiet vil arbeide for å holde rusmiddelomsorgen på et ansvarlig nivå. Det må stimuleres til at humanitære organisasjoner gjennom samarbeid tar seg av en større del av omsorgen.
Fremskrittspartiet støtter tvangsbehandling av sterkt belastede rusmisbrukere. Ingen mennesker er like, og trenger nødvendigvis ikke den samme hjelpen. Fremskrittspartiet vil derfor arbeide aktivt for at det gis et godt og variert tilbud ved ulike behandlingsinstitusjoner, med fokus på ettervern.
Telemedisin
Telemedisin kan bli fremtidens beste arbeidsverktøy helseinstitusjoner imellom. Dette er økonomisk og tidsbesparende både for lege og pasient. Telemedisinsk avdeling ved UNN i Tromsø har i dag noe av den fremste ekspertisen i verden innenfor dette området. FrP vil arbeide for videreutvikling av avdelingen ved UNN.
Fødestuer/fødeavdelinger
Fremskrittspartiet vil arbeide for å opprettholde et forsvarlig tilbud til de fødende og vil motsette seg ethvert forslag som svekker dette.
Forebyggende arbeid
Fremskrittspartiet vil arbeide aktivt for forebyggende tiltak innenfor helse- og sosialomsorgen. Dette gjelder innenfor de fleste områder og også her er det viktig med et godt samarbeid på tvers av etatene.
Tannhelsetjenesten
Fremskrittspartiet ser det som urimelig at uforskyldte tannskader fullt ut må dekkes av den enkelte pasient. Det er likeledes dypt urimelig at personer med kroniske sykdommer i svært liten grad får nyte godt av ytelser fra fellesskapet.
Fremskrittspartiet vil:
Styrke tannhelsetilbudet til pleietrengende pasienter
At all tannbehandling skal dekkes av det offentlige på lik linje med andre helsetjenester
VIDEREGÅENDE OPPLÆRING
Fremskrittspartiets mål er en videregående skole som er i stand til å heve kunnskapsnivået slik at elevene får rett og mulighet til utdannelse og opplæring etter evner og anlegg.
Fremskrittspartiet ønsker et systemskifte i skolesektoren. Større innflytelse overføres fra politikere, byråkrater, lærere og fagforeninger til elever og foreldre. Finansiering av videregående skoler bør skje ved at skolene får tilskudd pr elev fra fylkeskommunen. Prisen pr elev vil måtte variere avhengig av studieretning og lokale forhold. For at elevene skal ha kortest mulig vei fra hjem til skole, bør etablering av nye skoletilbud skje med henblikk på søkermassens bosted.
Fremskrittspartiet vil ha skolene som selvstyrte økonomiske enheter, som styres mot utdanningsmål/pensum. Lederne ved skolene ansettes på åremål. De bør ha økonomisk kompetanse og gjerne praktisk erfaring fra næringslivet. Elever og foreldre bør fritt kunne foreta valg av skole uavhengig av geografisk tilhørighet. Dermed oppnås konkurranse mellom skolene - noe som igjen vil øke kvaliteten i den enkelte skole. Fremskrittspartiet går inn for å likestille offentlige og private skoler hva angår lovverk og stykkprisfinansiering.
I den videregående skole bør undervisningen i større grad tilpasses arbeidsmarkedets behov. FrP vil arbeide for å bedre samarbeidet mellom skole og næringsliv og vil blant annet arbeide for å styrke lærlingeordningen.
Fremskrittspartiet går imot at offentlige midler brukes til opplæring i fritidssysler for friske voksne mennesker. Når det viser seg nødvendig med nedskjæringer innenfor skolesektoren vil Fremskrittspartiet i størst mulig grad unngå nedskjæringer direkte knyttet til undervisningen.
Fremskrittspartiet vil;
innføre fylkeskommunal stykkprisfinansiering
gi skolene selvstyre
oppheve geografiske skiller i skoleverket
heve standarden på læremidler
at ledere i skoleverket ansettes på åremål
NÆRINGSLIV
Vårt velferdssamfunn er avhengig av et næringsliv som skaper de verdier som skal fordeles. Fremskrittspartiet vil bedre vilkårene for næringslivet slik at man kan øke verdiskapningen som igjen vil skape nye arbeidsplasser. Partiet ser det sårbare i et ensidig basert næringsliv, og vil legge forholdene til rette for nye næringer med nødvendig vekstpotensiale. Man vil prioritere små og mellomstore bedrifter, som tross alt er grunnlaget for det meste av næringsvirksomheten i fylket.
Fylkeskommunen skal bidra til å gi næringslivet gode rammebetingelser ved:
å sikre en godt utbygd infrastruktur tilpasset næringslivets behov
å markedsføre fylkets næringsliv
arbeide aktivt for å få utbygd bredbånd i fylket
å redusere skatter og avgifter
å legge til rette for næringsetableringer
Fiskeri og havbruk
Fremskrittspartiet vil arbeide for større frihet og lønnsomhet for denne gjennomregulerte næringen. Det må satses på en kombinasjon av havgående flåte og kystflåte. Ressursene må ivaretas ved at et bredt sammensatt utvalg fastsetter totalkvoter for fiskeslag som må kvotereguleres.
Fremskrittspartiet vil arbeide for:
å øke utnyttelsen av råstoffet
å avbyråkratisere næringen
aktiv overvåking av våre havområder
fortsatt å tillate fangst av hval og sel, samt øke uttaket av sel
å øke satsning på forskning og kompetanse innen havbruk
bedret kartverk
at pensjonerte fiskere fortsatt kan få stå på blad B i fiskerimanntallet.
å fjerne ordningen med kjøp av oppdrettskonsesjoner
Stimulere til lokal landing av fersk fangst for lokal tilvirkning
Fiskeindustrien og havbruksnæringen er en betydningsfull næring også med hensyn på opprettholdelse av bosettingen i distriktene. Troms fylke er et av landets beste fylker for oppdrett av marine arter. Fremskrittspartiet mener derfor at det er svært uheldig å verne store sjøarealer . Dette medfører at havbruksnæringen blir utestengt fra store områder som kunne vært benyttet til økt verdiskapning, og næringen får ikke utløst det potensialet som er gitt fra naturens side. Fremskrittspartiet vil derfor arbeide for å legge forholdene til rette for økt verdiskapning og gå i mot mer passivt arealvern til havs samt arbeide for å redusere dagens vernesoner.
Fylkeskommunen må derfor arbeide for å:
tilrettelegge for rasjonell transport
oppruste eksisterende havner og videreutvikle fiskerihavner
bidra til at det blir mer lønnsomt for bedriftene å øke foredlingsgraden
bidra til å sikre denne industrien arbeidskraft
bidra til å samordne virkemidlene mellom fylke, kommuner, stat, utdanning og forskning på en slik måte at det dekker næringens behov
forhindre unødig vern av fjordområder
Landbruk
Fremskrittspartiet vil arbeide for frie, selvstendige bønder. Vi vil gjenvinne bondens tapte frihet, gjennom at jord- og skogbrukere fritt skal kunne utnytte de naturgitte fortrinn, og dermed kunne gi forbrukerne tilgang til unike, rene nordnorske landbruksprodukter.
Fremskrittspartiet vil:
avskaffe kvotesystemet
overføre Statsskogs skogeiendommer til private
sikre en sterk eiendomsrett
avskaffe restriksjoner ved salg av landbrukseiendommer
avskaffe bo- og driveplikten
arbeide for en Ja-holdning ved fradeling av hus- og hyttetomter
redusere landbruksbyråkratiet kraftig
redusere rovdyrbestanden
arbeide for en fornuftig ressursforvaltning av offentlige beitemarker
redusere byråkratiet overfor reindriftsnæringen
SAMFERDSEL
Samferdsel handler om hvordan mennesker og varer skal kunne forflyttes på en rask, smidig, komfortabel og sikker måte, for transporten selv og dens omgivelser. Samferdsel er, og vil fortsatt være, et nøkkelord - både i forbindelse med bosetting, lokalisering av næringsliv og Troms fylkes konkurranseevne. For å styrke næringslivets konkurransevilkår bør en større del av bevilgningene innenfor sektoren gå til å legge til rette for næringslivet. Fremskrittspartiet vil derfor arbeide for sterkere satsning på forbedret samferdsel.Samferdselssektoren må tildeles en større andel av det fylkeskommunale budsjettet, bl.a. slik at fylkesveiene kan opprustes til å tåle 10 tonns akseltrykk samt ha fast dekke.
Det er et rimelig krav at alt som tas inn i bilavgifter/ bilrelaterte avgifter brukes innenfor sektoren.
Veier
Troms trenger et godt utbygd veinett. En god veistandard er avhengig av at investerings- og vedlikeholdstakten økes. Fylkesveiene er en viktig brikke i det totale trafikkbildet. Ikke minst er de viktige fordi det ofte er her trafikken kommer nærmest inn på de myke trafikantene. Et godt lokalt veinett er et veinett som både er tilrettelagt for fremkommelighet og trygghet.
Fortau, gang- og sykkelveier
Fortau, gang- og sykkelveier gir god trafikksikkerhetsmessig gevinst. Fremskrittspartiet vil først og fremst prioritere utsatte skoleveier med fortau, gang- og sykkelveier.
Kollektivtransport
Fremskrittspartiet vil at kollektivtransport som mottar offentlig støtte i størst mulig grad skal konkurranseutsettes. Dette bør gjøres ved anbudskonkurranser hvor man konkurrerer om tilgangen til markedet. Fremskrittspartiet ønsker å legge til rette for at det etableres nye kollektivtilbud som er bedriftsøkonomisk lønnsomme, og vil derfor fjerne konsesjonsordninger som i dag kan brukes til å hindre fremveksten av slike tilbud.
Privatbilisme
Fremskrittspartiet anser privatbilisme for å være en særlig viktig del av samferdselen i Troms fylke.
Fremskrittspartiet vil arbeide for:
fast dekke på alle fylkesveier
å frigjøre kapital til vedlikehold
sikring av rasfarlige veistrekninger
å sikre myke trafikanter
lavere bilavgifter
lavere drivstoffavgifter
MILJØ
Fremskrittspartiet ser det som en grunnleggende og viktig oppgave å ivareta miljøet.
Fremskrittspartiet ønsker et samfunn bygget på mest mulig frivillighet og færrest mulig reguleringer. I et slikt samfunn skal det være lovverkets viktigste oppgave å hindre at noen skader andres liv eller eiendom. FrP vil gjøre dette syn gjeldende også i miljøpolitikken. Miljøvernlovgivningen må bygge på sentrale prinsipper som likhet for loven og vern av folks liv, helse og eiendom.
Fremskrittspartiet vil arbeide for at verneplaner og verneinteresser ikke skal gå på bekostning av den private eiendomsretten eller legge hindringer i veien for fiskeoppdrett og annen næringsaktivitet.
Oljevernberedskap
Med økt skipstrafikk fra Russland, samt økt trafikk i forbindelse med Snøhvit og annen olje- og gassaktivitet, er det nødvendig at oljevernberedskapen langs kysten får et løft, og at det er slepebåtkapasitet som dekker hele Nord-Norge. Fremskrittspartiet krever at kyst- og oljevernberedskapen i nord styrkes med nødvendige deponi for oljevernutstyr, slepebåter og en trafikksentral for Nord-Norge.
Friluftsliv
Fremskrittspartiet ønsker å sikre flest mulig adgang til skog og mark med de muligheter allemannsretten gir for friluftsliv og fri ferdsel i utmark. Troms har også en lang kystlinje som gir store muligheter for friluftsliv og med plass til alle. Fremskrittspartiet mener at det offentlige gjennom Plan- og bygningsloven skal si ja til grunneiernes ønske om bygging av hus og hytter på egen eiendom.
Snøscooter
Fremskrittspartiet viser til at motorisert friluftsliv kan være viktig for folks trivsel og velvære. Derfor bør forholdene legges til rette for bruk av snøscooter i egnede løyper. Fremskrittspartiet ser det som en selvfølge at beslutningsmyndigheten for opprettelse og tilrettelegging av snøscooterløyper overføres til lokale folkevalgte.
FORSVARET
Fremskrittspartiet vil motarbeide den massive nedbyggingen av forsvaret som
vi ser i dag.
De øvrige partiene har i løpet av de senere år gjennomført en delvis ødeleggende nedbygging og nedbryting av vårt invasjonsforsvar - nå står vårt nasjonale forsvar i fare.
Fremskrittspartiet vil søke etter områder også innenfor denne sektoren hvor det kan effektiviseres/ rasjonaliseres. Likevel må det ikke aksepteres at forsvarets stridsevne reduseres ut over det som forsvarskommisjonen forutsatte.
Kystvakta må tilføres tilstrekkelige ressurser for å kunne utføre sine oppgaver.
Troms fylke er et av Norges mest betydningsfulle områder innenfor forsvaret, Fremskrittspartiet vil styrke forsvaret og beholde/ oppruste dets aktiviteter her.
KULTUR
Fremskrittspartiet ønsker et levende kulturliv, fritt for politisk styring og basert på personlig engasjement og frivillighet.
Kultur er et vidt begrep som omfatter alt som kjennetegner nasjonen og folket. Den er resultatet av de valg og verdier en har samlet seg om , åndelige og materielle. Fremskrittspartiet ser det som en viktig oppgave å verne om vår norske kulturarv.
Mye av trivselen for folk i Troms er knyttet til opplevelser på det kulturelle området. Lag, foreninger og enkeltpersoner gjør en fremragende innsats for å tilby et variert utvalg arrangementer.
Fremskrittspartiet vil støtte og oppmuntre til fortsatt frivillig innsats, og vil være positiv, samt arbeide for, at bevilgningene går til områder som inkluderer barn og unge.
Et levende kulturliv i bygd og by har stor betydning med tanke på bosetting og næringsliv.
ENERGI
Fremskrittspartiet vil arbeide for å øke kraftutbyggingen slik at kundene sikres stabilt lave priser i et fritt marked, samt at el-avgiften fjernes. Partiet vil legge til rette slik at nye produksjonsmetoder som vindmølleparker, havstrømsanlegg og andre alternative måter å utnytte kraftressursene på blir utprøvd.
Fremskrittspartiet mener at økt bruk av fornybare energikilder kan bidra til å gjøre energibruken mer fleksibel. Utvikling og produksjon av alternative energikilder har også et stort potensiale når det gjelder å skape nye arbeidsplasser.
Fremskrittspartiet vil aktivt arbeide for en offensiv olje- og gasspolitikk i Troms, som sikrer at også Troms får ta del i olje- og gasseventyret.
ELDRE
Fremskrittspartiet mener at vi må ta vare på de eldre i samfunnet. Det er de eldre som har bygd opp denne velferdsstaten som vi lever i, og derfor vil vi arbeide for et verdig liv for disse sliterne som sjelden blir hørt i samfunnsdebatten.
Mange av de eldre som bor på institusjoner har det svært vanskelig.
Fremskrittspartiet ser det derfor som naturlig at de eldre sikres:
et privatliv
retten til å leve i sitt vante miljø
muligheten for å treffe andre mennesker
retten til en normal døgnrytme
et fullverdig liv
å være seg selv
FUNKSJONSHEMMEDE
Mennesker med utviklingsshemming må så langt det er mulig gis like store muligheter til å fungere i samfunnet som andre personer. Forholdene bør legges til rette og baseres på den enkeltes behov.
