
Dato: 18. februar 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FASTLEGEORDNINGEN VEDTAS
TIL TROSS FOR LEGEMANGEL!
I dag avslutter Stortingets sosialkomité sitt arbeide med loven som skal regulere den såkalte fastlegeordningen. Loven skal gi alle nordmenn rett til å stå på liste hos en fast lege som skal ha plikt til oppfølging av pasienten. Pasienter som velger å bruke lege uten avtale vil ikke få refusjon fra Folketrygden og må betale hele legehonoraret av egen lomme.
- Det er sterkt å beklage overfor publikum at vi nå alle mister vår frihet når det gjelder valg av lege, sier sosialkomiteens leder, John I. Alvheim fra FrP. - Særlig betenkelig blir dette når vi vet at det er for få leger i mange kommuner i Norge til at alle innbyggerne kan få plass på en liste hos legen. De som ikke får plass hos den legen de ønsker å være oppført hos og som de foretrekker, må finne seg en annen lege, fortsetter Alvheim som dypt beklager at pasienters frie valg av lege nå blir sterkt begrenset.
- Jeg har vanskelig for å forstå at dette skal representere noen forbedring fra dagens situasjon. Alle kan jo velge hvilken lege de vil i dag  med refusjon fra Folketrygden. Nå må alle de som må velge en lege som ikke har avtale med kommunen betale hele regningen selv. Det virker som om hele motivasjonen for fastlegeordningen er at fastlegen skal være portvakt og dermed gi myndighetene sterkere kontroll med utgiftene til helsetjenester. Gjennom denne ordningen blir det også vanskeligere å få henvisning til spesialist. Derfor har Fremskrittspartiet foreslått å gi pasienten rett til egenhenvisning, sier Alvheim.
- Vi vil få en enda sterkere oppdeling av pasientene i en A- og en B-klasse. De som har nok penger vil alltid kunne skaffe seg tjenester, sier en oppgitt Alvheim. - Fremskrittspartiet har fremmet forslag om at de som velger å stå utenfor denne ordningen ikke skal ha høyere egenandel enn de som går til en avtalelege - men dette får vi ikke flertall for. Vi har foreslått å utsette denne reformen, i hvert fall til det er nok leger til at alle kan få samme tilbud. Dette ville heller ikke flertallet være med på, avslutter Alvheim som synes at dette er et skritt i helt gal retning.
