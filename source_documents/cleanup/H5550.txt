
Oslo, 08/02 - 02
KrFU
Hastverk er lastverk - legg Snøhvit på is!
Olje- og energiminister Einar Steensnæs må bruke de mulighetene som ligger i Sem-erklæringen til å utsette Snøhvit-saken for å skaffe tilstrekkelig kunnskap om konsekvensene av petroleumsvirksomhet i Barentshavet. Det krever sentralstyret i Kristelig Folkepartis Ungdom (KrFU).
Barentshavet er et svært sårbart og verdifullt havområde. Det er derfor viktig at ikke området åpnes for olje- og gassvirksomhet før vi har all nødvendig kunnskap om konsekvensene for miljøet. Selv om Snøhvit-feltet er et rent gassprosjekt, er det ingen tvil om at en realisering av dette prosjektet vil føre til et økt press for å åpne Barentshavet for oljevirksomhet. Når et så jomfruelig havområde vurderes åpnet for petroleumsvirksomhet, er en skikkelig konsekvensanalyse verdt å vente på. Det er viktig å holde fast på føre-var-prinsippet.
Sem-erklæringen slår fast at Barentshavet skal forvaltes på en slik måte at hensynet til miljø, fiskerier, petroleumsvirksomhet og sjøtransport vurderes samlet. Det skal også vurderes petroleumsfrie fiskerisoner i de nordlige havområdene. Sist, men ikke minst, understreker Sem-dokumentet at ytterlige konsesjons- og utslippstillatelser kun skal gis til gasskraftanlegg basert på CO2-fri teknologi. Da kan man ikke si ja til et sterkt forurensende gasskraftanlegg på Melkøya i Finnmark. KrF fikk gjennomslag for mange gode punkter i Sem-erklæringen, men nå må de følge opp!
De videre konsekvensanalysene av petroleumsvirksomhet i Barentshavet må basere seg på ny forskning. Det er ikke nok å basere disse analysene av det som allerede finnes av forskning, slik som olje- og energiministeren gir inntrykk av.
Snøhvit er den mest kontroversielle miljøsaken i Norge på mange år. I valgkampen var miljø en av KrFs profilsaker. Nå er det eksamen. Strykkarakteren venter dersom ikke KrF inntar en mer miljøvennlig holdning til Snøhvit-prosjektet, uttaler Kristelig Folkepartis Ungdom.
