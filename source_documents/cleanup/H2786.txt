
Fredag 22. desember 1995
Stortingsrepresentant Einar Steensnæs:
Pressestoff
KRISTENDEMOKRATIET MÅ VITALISERES
De kristendemokratiske ideene er ikke stuet vekk på tørkeloftet. De gir gode, hyperaktuelle svar på dagens politiske utfordringer. Derfor er det en viktig oppgave å vitalisere kristendemokratisk tenkning både politiske og ideologisk. Samfunns-endringene skjer raskt, og det er behov for en sterkere bevisstgjøring og kraftigere markering i forhold til ideologisk ståsted, samtidig som vi må rydde opp i strategier og holdninger som nærmest har "overvintret" uten kritisk gjennomtenking. Jeg har store forventninger til Kristelig Folkepartis "Framtidsseminar" 15. april neste år. Det sier stortingsrepresentant Einar Steensnæs, som er nestleder i Kristelig Folkeparti, og leder for partiets strategiutvalg.
Einar Steensnæs mener valgkampen i valgresultatet i høst viser at Kristelig Folkeparti er i ferd med å bli et interessant parti for flere enn de som tradisjonelt har vært definert som "grunnfjellet".
-Målet er ikke å "bytte ut" velgerne våre, men å nå nye velgergrupper, i tillegg til de vi har, understreker han. -Det er spennende å se at stadig flere småbarnsforeldre ser på KrF som et aktuelt parti å støtte på grunn av familiepolitikken vår. Mange innen næringslivet innser at KrF faktisk har en god og ryddig næringspolitikk, ikke minst med tanke på de små og mellomstore bedriftene og deres vilkår. Derfor er det viktig med en vitalisering av idégrunnlaget vårt, slik at kristendemokrati på norsk kan presenteres som et godt svar på de utfordringene vi møter fram mot århundreskiftet, sier Einar Steensnæs, som er medlem av finanskomiteen og KrFs skatte- og avgiftspolitiske talsmann.
"OVERVINTRING"
Einar Steensnæs legger ikke skjul på at det i et idéparti som har vært i virksomhet i mer enn 60 år kan skje en viss "overvintring" av strategier og tankegods, og at det kan være behov for en viss opprydding.
Et sterkere engasjement i kulturpolitikken og miljøpolitikken på alle nivå i partiapparatet, er blant de ting nestlederen etterlyser. Han mener dette er et område der KrF bør ha ressurser å tilføre debatten.
-Kulturkomiteen i Stortinget har akkurat avgitt en innstilling om lokalfjernsynet. Nå kommer bildemediene for full fart inn i lokalmiljøene våre. KrF kan ikke, som et kulturparti, la seg overraske av utviklingen, men heller være med på å prege den, sier Steensnæs.
STRATEGI
Som leder av KrFs strategiutvalg, vil Einar Steensnæs være den som har det nærmeste ansvaret for denne prosessen.
-Jeg har selvsagt gjort meg noen tanker om hva slags veier vi kan gå. Noen er kanskje nye, andre svært velbrukte. Et politisk parti må kunne handle både i forhold til dagsaktuelle spørsmål og svare på de mer langsiktige utfordringene. Kommunikasjon er et nøkkelbegrep i forhold til disse utfordringene. Dette er vi nødt til å bruke betydelige ressurser på i Kristelig Folkeparti, både når det gjelder tid og penger. Men la oss ikke kaste vrak på velbrukte virkemidler. Jeg synes for eksempel standsaksjoner er et altfor godt hjelpemiddel til "bare" å bli brukt i valgkamper. Jeg er også opptatt av at vi får til en bedre dialog med media. Kulturkvelder og seminarer er ting vi må gjøre mer av, slik at KrFs folk både kan være med og prege samfunnsdebatten, og kan være med å reise debatter i forkant av begivenhetene. Dessuten er jeg opptatt av at vi som sitter på Stortinget skal få arbeidsforhold som gjør oss i stand til holde bedre kontakt med lokallagene og fylkeslagene våre. Vi er valgt fra et distrikt, og de lokale velgerne har krav på kontakt med de politikerne som skal representere dem. Jeg etterlyser arbeidsforhold som gjør oss i stand til å ha det "vi-og-vårt-forholdet" mellom valgdistrikt og politiker som for eksempel kjennetegner den måten en engelsk parlamentariker arbeider på, sier Einar Steensnæs.
"KIRKELIG" FOLKEPARTI?
Einar Steensnæs er ikke enig i at bekjennelsesparagrafen i KrF nærmest skulle være en tvangstrøye for partiet, og at den hindrer partiet i å utvikle seg som et folkeparti i bred forstand.
-Det folkelige er et viktig særtrekk ved KrF. Vi er stolt over å representere grupper i folket som ellers har få talskvinner og -menn i samfunnet. Disse gruppene vet at de kan stole på KrF fordi vi er forpliktet på et verdigrunnlag som ikke skifter med ulike galluper og skiftende politiske stemningsbølger. Bekjennelsesparagrafen sikrer oss lojalitet i forhold til denne forpliktelsen. Dessuten tror jeg den har betydd mye for det åndelige fellesskapet i arbeidet. Men vi må ikke gjøre bekjennelsesplikten til noe mer enn den er. Vi krever ikke noe vitnesbyrd. Det holder at de som stiller seg til disposisjon for oss kan vedstå seg et kristent standpunkt, sier han.
Einar Steensnæs er opptatt av at Kristelig Folkeparti skal være et parti for hele kristenfolket. -Noen tror visst at forholdet mellom KrF og Den norske Kirke er som mellom LO og Arbeiderpartiet. Slik er det ikke - jeg vil si "heldigvis" for begge parter. KrF har hentet mange av sine dyktigste politikere og tillitsvalgte fra frikirkene og fra de frivllige organisasjonene. Ellers synes jeg det er et problem at Den norske Kirke ikke alltid makter å framstå med klare etiske råd i vanskelige saker. Det skaper problemer for den enkelte kristne, men det skaper også problemer for et parti som ønsker å lytte til kirkens råd og tilrettelegge for kirkens arbeid, sier Einar Steensnæs.
FRAMTIDSSEMINAR
Mandag 15. april arrangerer KrF et fremtidsseminar om temaet "Fra enhetskultur til et flerkulturelt samfunn". Det arbeides på spreng med program og foredragsholdere, og Einar Steensnæs sier han tror dette blir en viktig dag for KrF.
-Jeg håper den skal bidra til å rydde opp i en del begreper, og at den skal hjelpe oss som KrF-ere til å gjennomtenke vår politikk når det gjelder forholdet til innvandrere og asylsøkere. Jeg synes det var skremmende at at ingen partier var skikkelig forberedt på debatten om dette foran høstens valg, og ingen av oss maktet å matche Fremskrittspartiets initiativ. Som et kristent idéparti må KrF ha en gjennomtenkt strategi på dette feltet, og våre folk må være trygge både på partiets politikk og ideologi her, ser han.
Einar Steensnæs minner om at kristendemokratiet er en verdensbevegelse som ligger tett opp til den sosialistiske internasjonalen i oppslutning. I alle de østeuropeiske landene er det nå kristendemokratiske partier, og Asia, men særlig Latin-Amerika har sterke kristendemokratiske bevegelser. -Disse er det viktig å følge opp, og vi gir arbeidet med å støtte våre ulike søsterpartiet høy prioritet. Kristendemokratiet er en stabiliserende faktor i mange land har få demokratiske tradisjoner, sier Einar Steensnæs til slutt (KrF-Press/NPE).
