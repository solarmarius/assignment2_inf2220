
14.03.03
Senterpartiet
Hovedsaker i Odd Roger Enoksens tale til Senterpartiets landsmøte:
Lokal velferd, næringsutvikling og EU
Lokal velferd, næringsutvikling og EU var hovedsakene i den talen avtroppende leder Odd Roger Enoksen holdt ved åpningen av Senterpartiets landsmøtet på Røros i dag.
-Vi må gi kommunene handlefrihet til å utforme sine velferdstilbud ut fra egne behov og ønsker. Kommunene må få beholde mer av sine inntekter slik at de blir satt økonomisk i stand til å løse oppgavene. Senterpartiet vil ha en økonomisk opptrappingsplan for kommunene der gjeldssanering og friere beskatningsrett også inngår som viktige elementer, sa Enoksen.
Enoksen understreket at det ikke er likegyldig hva slags næringsliv vi skal ha i framtida. Vi må sette inn en ekstra innsats på de områdene hvor vi allerede er blant de beste, og hvor vi har mulighet til å bli enda bedre. Dette gjelder maritime næringer, marin sektor, offshore, vertsindustri, romindustri, treforedling, naturbasert reiseliv og nisjer innenfor matproduksjon.
Et annet område vil være bruk av gass til industriell utnyttelse. -Naturgass er et komparativt fortrinn som hele Norge bør dra nytte av, gjennom å foredle den her i landet, sa Enoksen. Han understreket også betydningen av forskning og kunnskapsutvikling.
Om EU-saken sa Enoksen at denne ikke må bli den sentrale saken i høstens valg. -Men vi skal forberede oss på at Stortingsvalget i 2005 vil bli et EU-valg. Vi må være forberedt på å ta kampen en gang til - og vi skal vinne den på samme måten som sist: Gjennom ei brei folkelig mobilisering, og ved å ha best kunnskap og de beste argumentene, sa Enoksen.
[Talen følger her:]
Landsmøtetale av Septerpartiets leder Odd Roger Enoksen
ved åpning av Senterpartiets landsmøte på Røros 14. mars 2003.
Kjære landsmøte,
Den internasjonale situasjonen er mer spent enn på tiår. Verdenssamfunnet forbereder seg på en varslet krig mot Irak, millioner av mennesker er på flukt, mange trues av hungersnød og tørke. Terrorhandlinger har tatt flere tusen menneskeliv og skapt angst og utrygghet. Stadig hyppigere naturkatastrofer har tatt menneskeliv og ødelagt store verdier i mange land. Mange mennesker rundt omkring i verden lever med konflikter av ulike slag som en del av sin hverdag.
Situasjonen påkrever ansvarlighet fra verdens ledere. Samarbeid og vilje til felles innsats for å bekjempe miljøproblemer, terrorisme og ulike former for konflikter er nødvendig.
FN må spille en avgjørende rolle i dette arbeidet. Det er derfor forstemmende å se at FNs autoritet settes under et slikt press som Georg W. Bush nå bidrar til.
FN som institusjon kan få banesår dersom USA nå går til krig mot Irak uten FN-mandat.
Motivene for en slik krig er uklare. FN krever avvæpning av Irak. Det stiller Senterpartiet seg 100% bak. USAs mål er ikke bare avvæpning, men et regimeskifte. Dette har FN aldri bedt om. Dersom vi skulle legge oss på en internasjonal strategi hvor det land som har størst militærmakt kan skifte ut regimer etter forgodtbefinnende, vil vi ikke bare skape en helt ny verdensorden, vi vil også skape en farligere verden.
Krig må alltid være siste utvei, og hva som skal oppnås med en krig må veies mot mulige konsekvenser. Risikoen med en krig i Irak vil være svært stor.
Faren for oppløsning av Irak er reell, med ustabilitet i hele regionen som resultat. Konflikten mellom israelere og palestinere vil kunne forsterkes. Videre er det grunn til å frykte hva denne konflikten medfører av kulturelle motsetninger i internasjonal politikk, der Vesten kan bli oppfattet som en kollektiv trussel i den muslimske verden. En slik situasjon svekker kampen mot terror, og den svekker vår kollektive sikkerhet. Sist men ikke minst må de humanitære sidene ved en krig mot Irak bety at vi gjør vårt ytterste for å unngå krig.
FN har krevd avvæpning av landet, og denne prosessen er i gang. Leder for våpeninspektørene, Hans Blix, var i sin redegjørelse den 7. mars klar på at inspeksjonene deres virker, og at inspektørene bør få fortsette sitt arbeid. Irak destruerer nå våpen. Vi er opptatt av å støtte FNs arbeid i Irak for å avvæpne Saddam Hussein. Irak utgjør etter hva vi kan se ingen umiddelbar fare for verdensfreden. Vi har tid til å følge FNs våpeninspektørers anbefalinger.
Regjeringen har hele tiden henvist til det de kaller FN-sporet i denne saken. Vi har etterlyst en mer aktiv holdning fra norsk side for å aktivt være med og utforme dette såkalte FN-sporet. Noen land har våget å ta belastningen med å presentere alternativer; et fredsspor i stedet for et krigsspor. De har vist til at det finnes andre framgangsmåter som kan erstatte et militært angrep.
Dette har også vært og er Senterpartiets linje. Våpeninspektørene må få den tid de selv mener de trenger. Alle muligheter for fredelige løsninger må prøves.
Dessverre ser det ut som om krigen er i ferd med å bli uunngåelig, men verdenssamfunnet kan ikke tillate seg å avstå fra å advare USA på det sterkeste mot en slik krig. Den norske regjerings unnfallenhet i denne alvorlige situasjonen er uakseptabel. Noen har også hevdet at vi setter vårt forhold til USA på prøve med vårt standpunkt. Jeg mener at som en av USAs nærmeste allierte er det vår plikt å si fra, ikke å innta en vente og se holdning slik statsministeren og utenriksministeren har gjort. Og USA på sin side må lære seg å forstå og respektere at deres venner og allierte kan ha en annen oppfatning enn de har om hva som er rett og galt.
Kjære landsmøte,
Det påstås fra enkelte at Senterpartiet ikke har noe prosjekt å samles om. At alt var så mye enklere mens EU-kampen pågikk. Dette er jeg fullstendig uenig i.
Vårt prosjekt er å bry oss om vanlige folks liv. Om folks uro når arbeidsplassen trues av nedlegginger og omstillingsprosesser. Om folks engstelse i forhold til kriminalitet eller økende rusmisbruk. Vårt prosjekt er å bry oss om uroen til de som må sende ungene sine langs en sterkt trafikkert skolevei. Og vårt prosjekt er å bry oss om de som føler at hverdagen blir for vanskelig å mestre.
Senterpartiet ønsker å bygge samfunnet nedenfra. Derfor setter vi enkeltmenneskets hverdag i sentrum. Senterpartiet skal ikke være et redskap for embetsverk eller forsvarere av det bestående. Senterpartiet skal representere fellesskapet og folkevettet, og vi skal forsvare folk flest.
Vett er likt fordelt utover landet, og maktapparatet i Oslo er definitivt ikke de beste til å styre utviklinga rundt om i lokalsamfunnene. Vår omsorg for det enkelte menneske gjenspeiles i utforminga av vår politikk, og symboliseres gjennom vårt slagord: "Lokalstyre framfor fjernkontroll"
Jeg skal gi dere et eksempel på hva jeg mener: I Laksefjord i Finnmark har lokalbefolkningen ført en langvarig kamp for å beholde ambulansetjenesten i lokalsamfunnet. Helsetilsynet har gitt sitt syn på saken: "Helsetilsynet finner at ca. 260 innbyggere, i et nasjonalt perspektiv, må anses som et svært lite befolkningsgrunnlag. Av dette følger også at nytteeffekten i forbindelse med overlevelse og redusert helsetap ved akutt sykdom eller skade vil være begrenset".
Om en ambulanse på stedet kan berge liv og helse så vurderes altså ikke dette til å ha stor nok nytteverdi i et nasjonalt perspektiv. De er for få. Antall innbyggere er riktignok 360, ikke 260, men det hadde vel neppe endret konklusjonen. Senterpartiet har den stikk motsatte tilnærmingen til politikken. Enkeltmennesket skal settes i sentrum.
Hvor mye tror dere det koster i året å beholde ambulansen i Laksefjord ? 700.000 kroner. Hvor store de reelle besparelsene kan komme til å bli er det ingen som har vært i stand til å finne ut.
Vår omsorg for det enkelte menneske gjenspeiles i utforminga av vår politikk, og symboliseres i vårt slagord: "Lokalstyre framfor fjernkontroll". Det svaret Laksefjords befolkning fikk i ambulansesaka viser hva fjernkontroll innebærer i praksis. Når bare avstanden blir stor nok kan trygghet for liv og helse i et lite lokalsamfunn virke smått. Så blir det jo ikke akkurat mindre fjernkontroll av at antall byråkratstillinger i Oslo er økt med 4.572 i løpet av 6 år, mens de 4 nordligste fylkene i samme periode har fått 1.607 færre.
Så får vi se da, hva som til slutt skjer med ambulansevedtaket. Nøkkelen til ambulansen i Laksefjord er visstnok kommet bort, så bilen står nå der den
Ei ny tid og et samfunn i endring krever sjølsagt nye løsninger. Men vi kan ikke kaste vrak på det som er verdt å ta vare på og bygge videre på. Vi kan ikke la økonomiske betraktninger gå foran hensynet til liv og helse. Vi må heller ikke organisere samfunnet slik at vi skaper tungrodde byråkratiske ordninger, hvor færre skal gjøre jobben mens flere skal kontrollere og flytte papir. Vi må finne organisasjonsformer som gir den enkelte ansatte ansvar og innflytelse i forhold til egen arbeidssituasjon og som gir den enkelte borger størst mulig innflytelse på sin egen hverdag.
Spør ansatte i Telenor, Statens Vegvesen, Posten eller Forsvaret om hvordan deres innflytelse over egen arbeidssituasjon har endret seg de siste årene.
En som har hatt nesten hele sitt yrkesaktive liv i Statens Vegvesen sa det slik: "Mens vi før reparerte skaden på veien når vi oppdaget den må vi nå vente på skriftlig beskjed fra et kontor i Moss". Om kontoret virkelig lå i Moss var han visst ikke helt sikker på, men det var i alle fall forferdelig langt unna, og han lurte nå på hvordan de kunne være bedre i stand til å vurdere om hullet måtte repareres enn han som sto og tittet ned i det.
Noen påstår dette er mer effektivt. Andre sier det gir bedre kontroll med hva pengene brukes til. Et er sikkert, spesielt fornuftig er det ikke.
Vi lever i et annerledes land. Vi har tradisjon for nærhet i små, oversiktelige enheter. Vi har tradisjon for å tenke fellesskap både i det sivile liv og gjennom et godt utviklet velferdssamfunn. Vi har også tradisjon for folkelig styring og internasjonal solidaritet. Senterpartiet mener at dette er av de gode tingene ved Norge, som vi må verne om og bygge videre på. Dessverre er stortingsflertallet i en uhellig allianse med det såkalte markedet i ferd med å endre dette. Større enheter, mer marked og mindre folkestyre er den resept som nå skrives ut.
Sporene av denne politikken ser vi allerede: Jeg kan ikke unnlate å komme inn på situasjonen i helseforetakene. Under forberedelsen til den statlige overtakelsen fikk Senterpartiet utarbeidet en liste over hvilke lokalsykehus som med stor sannsynlighet ville komme til å bli nedlagt etter at staten hadde overtatt. Jeg tror det nå er på tide å se på den lista på nytt. Gode helsetjenester er en vesentlig del av det velferdstilbudet vi skal gi våre borgere. Vi kan derfor ikke tillate at dette sykehustilbudet svekkes gjennom nedlegging av fødeavdelinger og akuttmottak - eller at lokalsykehus legges ned. Vi vil be regjeringa legge fram en sak for Stortinget der vi får en gjennomgang over hva som er status i de planer som nå foreligger i de enkelte helseforetak, slik at Stortinget kan treffe nødvendige tiltak.
For flere år siden var jeg hos en øre/nese/hals-spesialist med min datter som slet med sine store mandler. Legen var litt i tvil om problemet var stort nok til at man burde operere, og ga følgende kommentar: "Vi operer ikke før vi mener det er helt nødvendig, i motsetning til hva du ville ha opplevd om du hadde bodd i USA. Der er mandler god butikk, så den er heldig den som kommer seg ut av sykehuset med mandlene i behold, uavhengig av hvorfor man egentlig er på sykehus."
Historien fikk fornyet aktualitet da jeg leste Aftenspostens oppslag den 12. mars i år om en påfallende stor opphopning av barn i Agderfylkene som har fått fjernet mandlene og samtidig er registrert som "snorkere". Dette skal visstnok ha gitt sykehuset en ekstra inntekt på 4 millioner.
Dette er uakseptable tilstander, og jeg forutsetter at helseministeren sørger for å komme til bunns i disse sakene, og at han informerer Stortinget om hvilke tiltak han vil sette i verk overfor de som eventuelt urettmessig har skaffet seg inntekter eller som gjennomfører medisinske inngrep først og fremst med tanke på å oppnå økte inntekter.
En fersk rapport viser at privat drevne sykehjem opererer med så lave priser for å vinne anbud at det ikke er mulig å opprettholde forsvarlig drift. Sosialministerens svar på den situasjonen som er avdekket på flere sykehjem de siste dagene er å true kommuner med tvangsmulkt.
Kommunalministeren på sin side er fortsatt overbevist om at det er mulig å oppnå betydelige kostnadsreduksjoner gjennom konkurranseutsetting.
Det går over min forstand at det er mulig for ansvarlige statsråder å uttale seg sånn, og for å si det på godt nord-norsk: Æ blir kokforbanna når jeg hører at statsrådene nå velter ansvaret for sin egen politikk over på kommunene. Jeg blir like kokforbanna over å tenke på alle de eldre som får mangelfull omsorg fordi regjeringa og stortingsflertallet mener skattelette til de som har mest fra før er viktigere enn å gi de som har bygd landet en verdig omsorg i sin alderdom.
Kommunalministeren er den største trusselen mot folks velferd. Vi vet at om lag halvparten av landets kommuner må kutte i tilbudet til sine innbyggere. Vi skaper ikke gode lokalsamfunn og gode velferdstilbud gjennom tvangsmulkt, forskrifter, stykkprisfinansiering statlig overstyring eller konkurranseutsetting.
Tvert imot. Vi må gi kommunene handlefrihet til å utforme sine velferdstilbud ut fra egne behov og ønsker, og ikke minst: Kommunene må få beholde mer av sine inntekter slik at de blir satt økonomisk i stand til å løse oppgavene.
For å skaffe bedre samsvar mellom pålagte oppgaver og inntekter vil Senterpartiet ha en økonomisk opptrappingsplan. Her inngår at kommunene får beholde mer av skatteinntektene. Vi vil også få på plass en gjeldssletteordning i størrelsesorden 15 milliarder kroner, noe som vil lette driftssituasjonen for kommunene med 2 milliarder kroner. Dessuten vil vi gi kommunene friere beskatningsrett. Det vil si at kommunene skal få lov til å selv bestemme sitt lokale skatteøre inntil et visst nivå. Dette kan komme som erstatning for dagens ordning med kommunal eiendomsskatt. Friere lokal beskatningsrett vil i tillegg øke det demokratiske engasjementet, gjennom at folk ved valg kan foreta prioriteringer av viktige oppgaver eller prosjekter.
På lengre sikt vil Senterpartiet gi kommunene forhandlingsrett med Staten. Kommunene og Staten må bli likeverdige partnere i konsultasjonsordningene, der Staten forplikter seg på de økonomiske rammene, mens kommunene forplikter seg til mål i velferdstilbudet.
Jeg har registrert at det er uro rundt det barnehageforliket som vår stortingsgruppe var med på i juni i fjor. Jeg forstår reaksjonene. Barnehageforliket gir utvilsomt en sterkere overstyring av kommunene enn det Senterpartiet ønsker. Vi var imidlertid i den situasjonen at vi måtte velge mellom å gå inn i forhandllingene for å påvirke, eller akseptere en svært dårlig løsning. Vi valgte altså å gå inn i forhandlingene med målsetting om å unngå den rene stykkprisfinansieringsmodellen som opprinnelig lå i forslaget, og for å hindre den totale overstyring av kommunene som forslaget også innebar.
Avtalen mellom Ap, Frp, Sv og Sp sikrer at kommunene fortsatt skal være øverste barnehagemyndighet med ansvar for full behovsdekning, samordning av opptak og for å administrere styringstiltak mellom barnehagene. Avtalen sikrer også at kommunene skal få tilskudd til barn med spesielle behov på linje med det tilskudd som i dag gis til barn med funksjonshemminger.
Senterpartiet står ved den avtalen som er inngått, men stortingsgruppa vil i tråd med avtalens punkt 2 ta initiativ til å drøfte innretningen av avtalen i forbindelse med behandlingen av barnehagereformen som kommer til Stortinget i april.
Næringslivet er inne i en vanskelig periode. Kronekurs, rentenivå og lønnskostnader ligger betydelig over våre konkurrentland, og vi har de siste månedene sett både nedleggelser av bedrifter, utflagging og økende arbeidsledighet.
Siden samarbeidsregjeringen overtok har det blitt 75 flere arbeidsledige hver eneste dag. Det er nå over 100.000 registrerte ledige. Vi må flere år tilbake for å finne tilsvarende høy arbeidsledighet. Til tross for dette er stramt budsjett, handlingsregelen, skattelette, næringsnøytralitet og generelle rammebetingelser det eneste budskap regjeringens folk har å bidra med. Derfor er næringsministerens verktøykasse tom. Av den enkle grunn at regjeringa selv har fjernet alle virkemidler som kunne brukes til å bistå næringslivet i en vanskelig situasjon. Mens næringsministeren sitter stille på sitt kontor, kom den tyske forbundskansleren ens ærend til Norge for å diskutere framtida til tyske skipsverft med Kjell Inge Røkke.
Ansgar Gabrielsens kommentar til at Fosen Mek. ble frikjent av Økokrim var kort og godt: "Jeg kommer ikke til å utbetale noe som helst".
Det var næringsministeren som anmeldte bedriften for bedrageri, men i stedet for å beklage det hele når Økokrim konkluderer med at det ikke foreligger noe straffbart, utbetale støtten og gjøre det som står i hans makt for å gjenopprette tilliten til bedriften, velger han å sette i gang en ny granskning for å finne ut om det kan være grunnlag for å gå videre med saken. Det sies at også andre verft vil ha krav på utbetaling av støtte hvis Fosen får det. Ja hva så? Om norske verft kan tilføres noen millioner innafor et godkjent regelverk skulle man tro næringsministeren var glad til. Nei - han skal altså vurdere om det er grunnlag for å gå forfølge saken videre.
Nå får næringsministeren legge vekk sin misforståtte prestisje og utbetale støtten til Fosen. Om ikke skal i det minste Senterpartiet sørge for at dette blir en sak for Stortinget.
Allerede i august i fjor, før industriens problemer fikk noen oppmerksomhet i den politiske debatten tok vi initiativ til en bred industripolitisk dugnad. I en henvendelse til de øvrige partiene på Stortinget skisserte vi en rekke konkrete tiltak for å styrke industriens konkurranseevne. Blant annet tok vi til orde for å presisere sentralbankssjefens mandat i pengepolitikken på en slik måte at inflasjonsmålet skulle balanseres i forhold til målet om stabil kronekurs og hensynet til produksjon og sysselsetting. At responsen fra de andre partiene var laber skal ikke stoppe oss. Senterpartiet skal være industriens, småbedriftenes og distriktenes fremste talerør på Stortinget.
Senterpartiet er en sterk tilhenger av en politikk som stimulerer til aktivt og lokalt eierskap.
En eier med engasjement i egen bedrift ut over interesse for overskudd og aksjekurs kan ifølge ulike rapporter gjennomgående vise til bedre resultater enn sammenlignbare bedrifter med passive eiere. Lokal forankring gir langt større effekter for det øvrige lokale næringsliv gjennom bruk av lokale tjenester enn sammenlignbare bedrifter uten lokalt eierskap. Finansiering, regnskap, revisjon, juridisk bistand, ledelse, Fou-virksomhet og markedsarbeid er eksempler på tjenester bedrifter med lokalt eierskap gjerne kjøper lokalt. Det skulle ikke være vanskelig å forstå betydningen av dette i forhold til å bygge opp under livskraftige lokalsamfunn med et langt mer variert arbeidsmarked å by på enn om disse tjenestene ikke hadde blitt etterspurt lokalt.
For å nå våre mål om desentralisering av makt, kapital og arbeidsplasser må vi være villig til å ta i bruk politiske virkemidler som kan stimulere en slik utvikling. Delingsmodellen fra 1992 har den motsatte effekt. Den straffer aktive eiere og stimulerer til passivitet. Senterpartiet må derfor stå fast på at delingsmodellen skal fjernes og erstattes med en skattemodell som stimulerer fram aktivt og lokalt eierskap.
For oss er det ikke likegyldig hva slags næringsliv vi skal ha i framtida.
Vi må sette inn en ekstra innsats på de områdene hvor vi allerede er blant de beste, og hvor vi har mulighet til å bli enda bedre: Maritime næringer, marin sektor, offshore, verftsindustri, romindustri, treforedling, naturbasert reiseliv og nisjer innafor matproduksjon.
Et slikt område vil være bruk av gass til industriell utnyttelse. Naturgass er et komparativt fortrinn som hele Norge bør dra nytte av, gjennom å foredle den her i landet. Staten må bidra til å opprette et program for forskning og kommersialisering av teknologi innen CO2-deponering, og økt industriell bruk av gassen. Gass må nyttes offensivt i transportsektoren , og vi vil foreslå at det øremerkes midler til bygging av nye gassferjer som kan erstatte dagens ferjer over en tiårsperiode. Vi ønsker en satsing der Staten må inn med midler til store infrastrukturprosjekter, som for eksempel rørledninger. Senterpartiet foreslår derfor et politisk kompromiss for å få fortgang i arbeidet: La Staten bidra med betydelige midler i et spleiselag sammen med næringslivet for å bygge rørledning i områder det måtte være aktuelt. Betingelsen fra Staten er at utbyggerne plikter å fjerne CO2 dersom gasse brukes til kraftproduksjon, slik at statlig støtte ikke subsidierer gass til konvensjonelle gasskraftverk.
Det offentlige må satse tungt på forskning og kunnskapsutvikling. Kapitaltilgangen må sikres. Senterpartiet mener det bør vurderes å opprette et statlig fond som kan være medinvestor med norske bedrifter i forbindelse med oppkjøp og restrukturering av virksomheter. Vi krever at SND som et første minimum må tilføres samme rammer som i 2001, og vi vil bygge ut regionale næringsfond.
Vi foreslår også å avvikle formueskatten på næringsformue.
Sentrumsregjeringa viste at det er mulig å drive en målrettet distriktspolitikk som gir resultater. Det er nylig lagt fram en rapport fra SIVA og Universitet i Tromsø som viser at etableringen av de 30 næringshagene er blitt en suksess.
Etablering av nettverk, faglige og sosiale møteplasser og en lavere terskel for etablering vil komme til å øke denne suksessen. 20 nye steder står i kø for å få etablert næringshager, men manglende bevilgninger gjør det usikkert når det kan la seg realisere.
Dette var bare et av de mange ulike tiltak som ble igangsatt av sentrumsregjeringa, men et eksempel som viser at mulighetene finnes hvis det er vilje til politisk styring og engasjement. Senterpartiet må også i framtida være en pådriver for denne måten å drive distrikts- og næringspolitikk på.
Det er i distrikts-Norge grunnlaget for vår velstand ligger. Det er derfor ikke bare vårt høye kostnadsnivå, en høy kronekurs og høy rente som utgjør en trussel mot framtidig verdiskaping.
Regjeringas og stortingsflertallets tafatthet i forhold til å drive en aktiv distriktspolitikk er en like stor trussel.
Norsk landbruk står overfor dramatiske utfordringer. Får forslaget fra WTO-sekretariatet gjennomslag vil det være slutten for norsk landbruk slik vi kjenner det. Eus forslag vil også føre til omfattende og negative nedringer. WTO-forslaget er ikke bare dramatisk for landbruket. Svekkes landbruket svekkes lokalsamfunn over hele landet. Næringsmiddelindustrien, reiseliv, handel og annet næringsliv blir berørt. Bygder uten bønder blir fort bygder uten butikker, bensinstasjoner og skoler.
Det er ikke for de fattige bøndene i U-landene at det blir kjørt kampanje for full frihandel med mat. Ikke for forbrukernes del heller. Frihandel med mat åpner enorme markeder for de store multinasjonale matkonsernene. Det er ikke uten grunn at 75 land, over halvparten av WTOs medlemmer, mener at WTO kjører for fort fram.
Vi i Senterpartiet er stolt av våre bønder og vil kjempe for at vi også i framtiden kan ha et livskraftig landbruk, et velholdt kulturlandskap og bosetting i hele landet. Vårt krav til regjeringen er at den gjør sitt ytterste i forhandlingene framover. Norge må knytte de nødvendige allianser over en bred front for å bevare et miljøvennlig og desentralisert landbruk med ren og trygg mat.
Fiskerinæringa vil være selve bærebjelken i bosetting og sysselsetting langs kysten. Eksportverdien av norsk fisk er mer enn fordoblet siden 1994. Vi har altså klart oss rimelig bra uten EU-medlemskap stikk i strid med ja-sidas spådommer.
Vår ressursforvaltning har i hovedsak vist seg vellykket. Nå er strukturen i fiskerinæringa under press av en fiskeriminister som dessverre ikke har vist at han har innsikt i de mange kompliserte forhold som må tas hensyn til i denne næringa. Forslaget om omsettelige kvoter kombinert med satsning på større kystfartøy vil gjøre næringa sårbar i forhold til variasjoner i kvotegrunnlag og priser. Omsetning av kvoter vil gjøre de aktive fiskerne til gjeldsslaver mens det er de som har en kvote til salgs som blir sittende på den grønne gren. Kvotene vil over tid samles på stadig færre hender, slik vi ser i oppdrettsnæringa og i fiskerinæringa på Island. En slik utvikling vil Senterpartiet kjempe mot.
Norge er antakelig det landet i verden som er mest styrt etter meningsmålinger. Etter et par måneder med positive EU-målinger har ja-folket begynt å røre på seg igjen.
Jeg tror ja-folket ville stått seg på å utvise litt mer sindighet. Hvis de vil ha EU-kamp, skal jeg love at det får de! Men jeg må spørre Jens Stoltenberg og Jan Petersen: har dere virkelig ikke viktigere ting å foreta dere enn å tape enda en EU-kamp??
Tenkeboksene er i ferd med å fylles opp. Og nok en gang synes ja-sida at det er vi - nei-folket - som skal snu! Siden 1994 har våre nei-argumenter styrket seg. Det ja-siden kalte skremselspropaganda i 1994 har blitt til realitet. Siden den gang har vi fått ØMU med renter fastlagt av en sentralbank i Frankfurt. Vi har fått traktatsfestet en felles EU-hær. Vi har fått økt integrering av skatte- og avgiftspolitikk. Siden 1994 har vi fått Nice-traktaten som flytter EU i klart føderalistisk retning. Og straks får EU egen grunnlov, forfattet av et Konvent som etter sigende består av 80 % føderalister, og hvis leder attpåtil har lansert sitt forslag på nytt navn på barnet, nemlig "Europas Forente Stater".
Vi ble beskyldt for å fare med skremselspropaganda, men vi har fått rett. Allikevel har tydeligvis ikke ja-siden blitt skremt inn i tenkeboksen. Det virker som om ja-folk er for EU uansett hva EU gjør eller hva som skjer! Tror dere mange ja-folk snur dersom svenskene sier nei til ØMU, slik det ligger an til på meningsmålingene? Neppe. Vil et nei i en folkeavstemning i søkerlandene gjøre at ja-folk snur til nei? Neppe. Allikevel forventes det at "suget" fra øst- og sentraleuropa skal gjøre vårt nei til et ja! Uansett hva EU finner på å tre ned over hodene våre, så er ja-sida for. Matsminkedirektivet og barnematdirektivet svelges rått, selv om det utsetter nordmenn for helserisiko. Gassdirektivet som påfører Norge milliardtap og elendig ressursforvaltning på sokkelen aksepteres uten debatt.
Ja-folk sier ja - uansett. Og så kaller de oss fanatiske i vårt EU-standpunkt?
Det sies ofte at nordmenn har sagt nei til EU to ganger før. Det er for så vidt ikke riktig. I 1972 sa det norske folk nei til EF, og i 1994 til EU; en delvis overnasjonal organisasjon med store ambisjoner. Men i en tredje folkeavstemning er det Europas Forente Stater vi skal si ja eller nei til. Da skal det norske folk ta stilling til hvorvidt Norge bør bli en delstat under føderalmakten i Brüssel. Og allikevel synes ja-siden at dette er en enkel sak å som kan unnagjøres kjapt!
I neste EU-kamp skal vi forholde oss til en politisk union som består av en halv milliard mennesker! Ja-siden framholder ved enhver anledning EU-utvidelsen som sitt kronargument, men de unnlater å fortelle folk at det utvidede EU med 25 land vil bli dobbelt så stort som USA. Historien har aldri gitt oss noe eksempel på en så stor union som har fungert demokratisk. Nice-traktaten fra år 2000 endret spillereglene for å gjøre utvidelsen spiselig for de største landene i EU. Resultatet er mer overnasjonalitet, og mer makt til de store på bekostning av de små. For Norge betyr dette at vi i dag ville fått omtrent 11 representanter i EU-parlamentet, mot 15 i 1994, til tross for at EU-parlamentet utvides fra 628 til 720 medlemmer.
I dette EU vil ja-siden inn for å påvirke! En ting er sikkert; Norge ville påvirkes atskillig mer av EU enn EU ville påvirkes av Norge. Den svake stemmen vi ville få er en ussel erstatning for handlefrihet utenfor. Da vil mange innvende: EØS har gjort Norge mer EU-likt. Det er dessverre riktig. Jeg vet ikke om alle er klar over det, men Norge styres i dag av en president. Einar Bull er president i ESA, og han har som president større makt i Norge enn de fleste av norske folkevalgte politikere. ESA kommer med stadig nye krav. Bare en av fire saker som ESA håndterer er brakt på bane av enkeltpersoner eller bedrifter eller andre som føler seg diskriminert i forhold til EØS-regelverket. Tre av fire saker blir reist på ESAs eget initiativ.
I 1994 lovte Gunnar Berge, daværende Kommunalminister, at differensiert arbeidsgiveravgift ikke skulle omfattes av EØS-avtalen. Vi hevdet det motsatte. I denne måneden får vi ultimatumet fra ESA om endelig avvikling av den differensierte arbeidsgiveravgiften. 60000 arbeidsplasser i distrikts-Norge er truet, halvparten av dem i privat næringsliv. I Finnmark kan så mye som 20 % av sysselsettingen være truet.
Både Foss og Stoltenberg er enige med oss i at differensiert arbeidsgiveravgift er et særdeles effektivt og treffsikkert virkemiddel. Denne uken krevde Jens Stoltenberg at Norge bør gå til sak mot EU for å beholde arbeidsgiveravgiften. Dettan e bra! Jamannen Stoltenberg har jo til stadighet sagt at vi må inn i EU for å påvirke EU til det bedre. Han sier at Norge må være et foregangsland på de områdene vi er gode på. I så fall burde jo EU studere det norske systemet for å bruke det i sin egen regionalpolitikk, i stedet for å tvinge Norge til å avvikle den, akkurat som de tvang Sverige i kne på liknende ordninger! Nå har Stoltenberg sett at det ikke var så lett å være foregangsland i EU. Vi er glade for at vi er flere er villige til å vise standhaftighet mot ESA, det var jammen på tide. Vi skal holde Stoltenberg i armen helt inn døra til EFTA-domstolen, og sammen kjempe distriktenes sak!
EØS-avtalen var en midlertidig nødløsning som ja-siden tvang igjennom mens de ventet på at folket deres skulle ta til vettet. Men vi må aldri finne oss i at den samme ja-siden som aksepterte EØS-makkverket, nå bruker makkverket som et EU-argument! Til tross for EØS, slipper Norge fortsatt unna EUs landbrukspolitikk, fiskeripolitikk, ØMU, naturressursforvaltning, utenriks- og sikkerhetspolitikk, EUs institusjoner og byråkrati osv. osv. Hvorfor skulle vårt nei til EØS bli til et ja til EU???
Ja-sidens strategi har hele tiden vært å trette oss ut helt til vi sier ja av ren utmattelse. EØS-avtalen gjør nok skjebnetroen blant folk sterkere, men vi skal ikke la den overmanne oss!
60.000 arbeidsplasser kan gå tapt i Norge! Allikevel tør ikke Stortingsflertallet å stille spørsmålstegn ved hensiktsmessigheten til EØS-avtalen og mulige alternative tilknytningsformer. Hva er ja-folk så redde for? Er åpenhet og debatt om EØS-avtalen for mye forlangt?
Når EU krever en tjuedobling av våre bidrag i EØS burde vi kunne forvente at regjeringen veier fordeler ved EØS-avtalen opp mot ulempene. Fortsatt har jeg ikke forstått logikken i at vi skal betale 3,5 milliarder kroner for å få dårligere markedsadgang for fisk? Det ville altså være gunstigere for Norge å kompensere næringslivet for svekket markedsadgang enn å akseptere de ublu pengekravene fra EU. Men like ille er det at en svekka markedsadgang vil ramme søkerlandenes - og særlig Polens - foredlingsindustri minst like hardt som vi rammes i Norge. Polsk fiskeforedlingsindustri er helt avhengig av frihandelsavtalen med Norge som EU nå vil fjerne. Jomenn kalte de utvidelsen for et solidaritetsprosjekt!
EU-saken må ikke bli den sentrale saken i høstens valg. Men vi skal forberede oss på at Stortingsvalget i 2005 vil bli et EU-valg. Vi må være forberedt på å ta kampen en gang til - og vi skal vinne den på samme måte som sist: Gjennom ei brei folkelig mobilisering, og ved å ha best kunnskap og de beste argumentene.
Kjære Landsmøte,
I tida etter valget høsten 2001 er det gjort et betydelig arbeid i partiet. Gjennom et titalls utvalg og en betydelig deltakelse fra våre mange medlemmer rundt omkring i det ganske land har vi prøvd våre standpunkter på ulike politikkområder. Vi har også som et resultat av valget vært nødt til å gjennomføre omfattende kostnadsreduksjoner i partiorganisasjonen. Det har ikke vært mulig å unngå at dette har berørt mange av våre ansatte, og jeg vil benytte denne anledningen til å takke hver enkelt av dere for den måten dere har stilt opp på. Dere har vist at dere ikke bare er ansatt i partiet, men at dere i høyeste grad lever både for og med partiet. La oss gi våre ansatte en velfortjent applaus.
Vel vitende om at vi har krevende oppgaver foran oss har sentralstyret hatt fokus på arbeidet med å utvikle og konkretisere vår politikk, utmeisle valgplattformen for høstens lokalvalg og legge til rette for at det nå skal være mulig å høste der vi har sådd.
Å oppnå resultater i form av tilslutning til vår politikk er ikke en jobb noen få kan gjøre. Det er gjennom samhold, omsorg for hverandre, at vi vil hverandre vel, at vi arbeider langsiktig og mot samme mål, være tro mot våre idealer, og ved å vise at vi er til å stole på at vi kan oppnå resultater.
Det har vært sagt om Senterpartiet, at i våre beste stunder er vi mer enn et parti; vi er en bevegelse. En bevegelse som drives framover av fellesskapet som oppstår av å kjempe for felles visjoner. Kjære venner i Senterpartiet; la oss dyrke den bevegelsen. For det er behov for oss:
Alle de som vil kjempe for de nære lokalsamfunnene de skal vite at Senterpartiet skal kjempe sammen med dem.
De som vil kjempe for levende bygder hvor ungdom tør å satse på framtida, de skal vite at Senterpartiet kjemper for det samme.
De som vil kjempe for fellesskap som skaper stolthet og identitet, de skal vite at de har Senterpartiet på sitt lag.
Nettopp i disse tider, når visjonene synes å ha blitt ofret på profittens alter, da trengs det noen som vet at folk vil våkne, og at vinden ifra Høyre snart vil snu. Jeg vil gjerne avslutte min siste landsmøtetale med å gjøre tidligere Sp-leder Gunnar Stålseth sine ord til mine: "Hadde ikke Senterpartiet eksistert, ville vi ha måttet stifte det".
