
Mandag 21. juni 1993
Partileder Kjell Magne Bondevik (KrF):
- Denne stortingssesjonen har ikke bare vært preget av Europa-debatt og arbeidsledighet, men også av at sentrale verdispørsmål har vært til behandling. Utfallet av disse sakene har vært skuffende, og viser at det er nødvendig med en ny verdipolitisk oppvåkning og offensiv:
- Mange så fram til at genteknologi-debatten skulle skape ny bevissthet om respekt for liv og menneskeverd. Ap-regjeringen la fram en ganske liberal melding, og denne ble hjulpet gjennom av deler av Høyre. Det er interessant at Høyre-mannen Inge Lønnnig tar et kraftig oppgjør med sitt parti om dette (Vårt Land 15. juni):
"- Det er paradoksalt når det eneste norske partiet med merkelappen konservativt kommer ut med et mer liberalt tyngdepunkt til etiske saker enn det verdi-radikale SV."
Nestleder i Høyres stortingsgruppe, Wenche Frogn Sellæg, sier til Adresseavisen 18. juni:
"Det ligger en stor fare ved at Høyre har hatt en tendens til å individualisere konflikter om verdispørsmål."
Hun mener dette blant annet kom frem i forbindelse med behandlingen av stortingsmeldingen om mennesker og bioteknologi, hvor Høyres representanter spriket i mange retninger.
Hun sier videre:
"Partiet må ha en linje, en grunnvoll. Det er viktigere i verdispørsmål enn i noen andre saker."
Jeg vil legge til at en slik sprik også kom ved behandlingen av partnerskapsloven. Et samlet Høyre her hadde stoppet loven. Vi kunne nå virkelig ha trengt et verdikonservativt Høyre som medspiller i en tid som roper etter faste verdier.
Jeg vil be Høyre ta denne utfordringen og gjennomdrøfte situasjonen.
Ap er åpenbart i villrede om sin strategi. Sprikende uttalelser fra partileder og statsminister om grunnlaget for en evt. Ap-regjering etter valget tyder på det. Kanskje vil de nå samles i et felles ønske om å kreve mer oppslutning i konkrete politiske saker fra SV og Sp, som jo la det parlamentariske grunnlag for Regjeringen. Da kan det oppstå en interessant situasjon. Men det overraskende er at et slikt press ikke kom før. Nå når Stortinget har gått fra hverandre har det jo liten eller ingen virkning. Det er ingen konkrete saker å utøve dette presset gjennom før etter valget. I valgkampen vil nok Sp og SV føle seg helt fri i forhold til Ap.
KrF har ikke en binding i forhold til Ap. Vi vil fortsette en uavhengig kurs, med samarbeid fra sak til sak der vi kan oppnå noe konret, og med vekt på en klar verdiprofil og en sentrumsorientert økonomisk politikk. Vi viste med vår sterke kritikk i UNI-Storebrand-saken at vi ikke lar Ap presse oss bort fra det vi mener er rett.
KrF har vært nær ved å lykkes med gjennomslag på et par viktige familiepolitiske saker, men det har glippet pga. manglende oppslutning fra andre. Kontantstøtten for småbarnsforeldre kom nesten gjennom under Syse-regjeringen, men glapp i Stortinget pga. Frp. Senere har Sp hoppet av denne saken slik at vi ikke har fått etablert et flertall i Stortinget. Det er positivt at Høyre nå aktivt arbeider for saken, men vi må drøfte med dem utformingen av modellen.
Lik pensjon for gifte og samboende trodde vi Ap nå ville sikre, etter en sterk fellesmerknad i budsjettinnstillingen i høst. Dessverre kom de ut med bare mindre justeringer i Revidert Nasjonalbudsjett. Derfor brøt vi forhandlingene om den saken. Men rettferdighetskravet vil presse seg fram!
Det er trist at Ap svikter i viktige spørsmål som har med internasjonal rettferd å gjøre, ved å skjære på u-hjelpen og med en beinhard linje overfor kosovo-albanerne. Nå i helga kom nye meldinger om at tilbakesendte kosovo-albanere ikke blir betryggende fulgt opp. Hva sier justisministeren til dette? Skal politikken likevel bare fortsette? Jeg ber henne snu i tide!
KrF vil i valgkampen legge hovedvekten på familiepolitikk og sysselsetting. Videre miljø, omsorg og internasjonal rettferd.
EF-saken blir selvsagt en del av debatten, men skal dog avgjøres i en egen folkeavstemning.
(Lagt fram på pressekonferanse i Oslo kl. 13.00)
