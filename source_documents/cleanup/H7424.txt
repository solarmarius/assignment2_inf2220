
(vedtatt på årsmøtet17/2-2003)
Program for Rennesøy KrF 2003-07
VÅRT GRUNNSYN
Når vi skal utforme framtida, er det viktig å bygge med solide "byggematerialer". KrF har som visjon å bidra til å skape et varmere samfunn med kristne verdier. Gjennom politisk arbeid vil partiets representanter ta ansvar og være med på å videreutvikle Rennesøy som en trygg og god kommune å bo i for alle. Politikk er å forvalte felles ressurser. KrF vil medvirke til en ansvarlig ressursforvaltning, ut fra et langsiktig perspektiv. Vi vil i våre prioriteringer være spesielt opptatt av å tilgodese svakstilte.
REGIONALT SAMARBEID
For Rennesøy er det tjenelig å utvikle videre interkommunalt samarbeid med mål om gode leve-, arbeids- og opplevingsområde. Oppgaver må løses regionalt dersom det er den beste måten å få utført oppgavene på.
KrF i Rennesøy vil:
legge nærhetsprinsippet til grunn slik at oppgaver blir løst på lavest mulig effektive nivå
styrke lokaldemokratiet ved å være åpen for nye oppgaver til kommunen
bygge videre på dagens kommunestruktur
at viktige endringer i forholdet til andre kommuner skal ha utgangspunkt i folkeavstemming
BOMILJØ OG BOLIGBYGGING
En tilfredsstillende bolig i et godt bomiljø er en viktig forutsetning for et godt liv for det enkelte mennesket og er derfor et hovedmål å arbeide mot.
KrF vil bidra til en ansvarlig forvaltning av arealressursene i Rennesøy kommune. I praksis betyr det at vi vil fremme en ansvarlig bolig- og lokalsamfunnsutvikling, legge til rette for livskraftig næringsvirksomhet og ivareta jord-/landskapsvern og friluftsinteresser.
KrF i Rennesøy vil:
at alle deler av kommunen får en positiv utvikling gjennom tilrettelegging av mindre boligfelt med variert boligstruktur
føre en restriktiv politikk når det gjelder spredt boligbygging
legge vekt på barns behov og lokale verdier ved regulering av byggeområder
arbeide for et godt kollektivt reisetilbud
at lovverket brukes aktivt for å hindre miljøskade
gi Vikevåg som kommunesenter gode utviklingsmuligheter
tur og friområder gjøres mer tilgjengelige
RUSMIDDELPOLITIKK
KrF er opptatt av å redusere rusmiddelbruken i samfunnet, bl.a. gjennom økt bevisstgjøring omkring skadevirkningene for enkeltmennesker og samfunn. Vi vil stimulere til rusfrie aktiviteter og gi spesielt høy prioritet til rusforebyggende arbeid blant barn og ungdom.
KrF i Rennesøy vil:
legge vekt på forebyggende edruskapsarbeid i samarbeid med bl.a. skole og frivillige organisasjoner og støtte rusfrie tilbud for ungdom
ha monopolsal av rusbrus og øl
arbeide for at tilstelninger og representasjon i kommunal regi skal være alkoholfrie
fortsatt bidra til aktivt arbeid mot narkotika (f.eks natteravn, ungdomsarbeid, tverretatlig samarbeid)
SYSSELSETTING OG NÆRING
Velferdsutviklingen er avhengig av at vi stimulerer verdiskapningen i næringslivet. Lokalt initiativ er sentralt for utviklingen av framtidige arbeidsplasser i regionen.
KrF i Rennesøy vil:
- legge til rette for et lønnsomt næringsliv som forvalter natur, energi og kompetanse på en god måte.
- hjelpe fram grundere med idéer og vilje til å satse lokalt
- arbeide for et robust og forbrukerrettet landbruk som leverer produkter med høy kvalitet
- at infrastruktur for IKT av god kvalitet blir tilgjengelig for alle som bor i kommunen
- at kommunene skal få større styring med arealbruken i kystsonen
fremme lokal kompetanse og eierskap innen havbruksnæringen
· - ta i bruk naturgass
- vurdere ulike samarbeidsløsninger med Vinterlandbruksskolen
HELSE OG OMSORG
Alle må gis et likeverdig tilbud av helsetjenester. Nærhet, likhet og kvalitet er mål å arbeide mot i Rennesøy. Vi må legge vekt på å forebygge sykdom og se sammenhengen mellom helse og livsstil. Omsorgstjenesten skal søke å møte den enkelte sitt behov, og det kommunale tilbudet skal være uavhengig av bosted og personlig økonomi.
KrF i Rennesøy vil:
legge forholdene til rette for å aktivisere og bruke de eldre sine ressurser
arbeide for fremkommelighet og gode hjelpetilbud i hjemmet slik at eldre og funksjonshemmede kan bli boende hjemme så lenge som ønskelig
videreutvikle avlastningstilbudet for de som har et tungt omsorgsansvar
at alle som trenger det skal få trygghetsalarm uten egenandel ved bruk
bygge ut psykiatritjenesten
bygge videre på legevaktssamarbeidet i Ryfylke
arbeide for å få et tilfredsstillende verna bo- og arbeidstilbud
SKOLE
Et trygt skolemiljø med gode skolelokaler er det beste utgangspunktet for læring. Den gode skolen skal formidle kulturarv, verdier og kunnskap, og hjelpe barn til mestring, utfoldelse og sosial utvikling. Skolen må kontinuerlig vurderes og kvalitetsutvikles.
KrF i Rennesøy vil:
- arbeide med vurdering og kvalitetsutvikling i skolen
- fullføre rehabiliteringen ved Rennesøy skole
- utvikle videre en felles ungdomstrinn i kommunen
- utvikle mellomtrinnet i Vikevåg og Mosterøy med nybygg
- arbeide for at alle barn får en trygg skolevei m.a. ved bygging av flere gang- og sykkelstier
BARN OG FAMILIE
KrF forankrer sin familiepolitikk i kristne grunnverdier og kunnskap om familiens situasjon. Familien er den viktigste arena for barns og unges oppvekst. Det offentlige må bidra til å styrke foreldrene i deres roller som omsorgspersoner og sikre valgmuligheter som kan dekke ulike behov.
KrF i Rennesøy vil:
støtte abortforebyggende tiltak
sikre tilstrekkelige ressurser til forebyggende barnevern
ivareta familier og andre med særlige behov for oppfølging
møte flyktninger og innvandrere med respekt og stille krav til egeninnsats ved bosetting
støtte voldsforebyggende tiltak
ha et variert barnehagetilbud og bygge videre ut barnehagene i nærheten av der folk bor
videreutvikle satsing for barn og unge på tvers av sektorer
samordning av barnehagetidene med kontantstøtteordningen.
KIRKE OG KULTUR
Satsing på kultur vil være en målrettet investering i et varmere samfunn. Frivillige organisasjoner er viktige verdi- og tradisjonsformidlere. Den kristne etikk og kulturarv som fellesverdi for samfunnet er sentral.
KrF i Rennesøy vil:
øke overføringen til lag og organisasjoner
legge vekt på tiltak for barn og unge i fremtidig kulturarbeid
sikre kirken stabile gode arbeidsvilkår
arbeide videre med oppgradering av kirker og kirkegårder i kommunen
satse på biblioteket
videreutvikle kulturskolen
KOMMUNEØKONOMI
Rennesøy kommune må sikre en sunn økonomi i et langsiktig perspektiv. Feildisponeringer kan føre til uønska reduksjon i tilbudet til innbyggerene og lede til lite hensiktsmessige løsninger. God husholdning med midlene gir på sikt større frihet.
KrF i Rennesøy vil:
- legge opp til en ansvarlig ressursbruk i forhold til kommunens inntekter
- innen rimelighetens grenser utnytte det inntektspotensialet kommunen har
- bidra til å finne effektive måter å løse kommunens oppgaver
- at eierandelen i Lyse skal forvaltes med et regionalt perspektiv
