
Karlsøy FrP
Lokalpolitisk program for Karlsøy 2003-2007
Karlsøy kommune - en JA-kommune!
Som ordførerkandidat for Karlsøy Fremskrittsparti er jeg opptatt av at Karlsøy kommune skal bli en JA-kommune.
For meg betyr det blant annet at når ikke sterke hensyn til fellesskapet tilsier noe annet så skal folk vite at vi sier:
JA velkommen til å starte virksomhet som skaper arbeidsplasser i Karlsøy kommune!
JA velkommen til å bygge hus og bosette dere her.
JA til et trygt oppvekstmiljø for barna
JA til gode helsetjenester
JA til en god og verdig alderdom der valgfrihet til den enkelte skal etterstrebes!
JA til en fornuftig utnyttelse av naturen vår til friluftsliv og næringsvirksomhet
Politikerne og byråkratene skal møte dere med positiv velvilje, ikke motarbeide dere.
Gir du din stemme til Fremskrittspartiet ved kommunevalget den 15. september, stemmer du for å gjøre Karlsøy kommune til en JA-kommune.
Karlsøy kommune i framtida
FrP vil arbeide for at Karlsøy skal forbli et levende og selvstendig øyrike. Kommunen må til enhver tid være i stand til å tilby innbyggerne de tjenester det er behov for. Kommunen må være konkurransedyktig slik at folk velger å bo her. Dette innebærer blant annet at:
· Boligomkostninger må være rimeligere enn i nabokommuner.
· Kommunale avgifter må reduseres
· Innbyggerne må tas direkte med på råd gjennom brukerundersøkelser
· Kommunen må stimulere til innsats for å skape trivsel i bygdene.
· Kommunen må videreutvikle en utpreget serviceholdning.
· Ny informasjonsteknologi må tas aktivt i bruk.
· Kommunen må være pådriver for at det skal finnes gode bank, finans og posttjenester. Herunder bør det etableres minibanktilbud
· Det må arbeides for kommunegrenseregulering slik at hele Reinøy og Rebbenes blir tilhørende i Karlsøy kommune.
· Innbyggerne må selv gis mulighet til å yte kommunale tjenester uten å være ansatt i kommunen, for eksempel innenfor områder som renhold, vedlikehold, kjøkken, vaskeri. Kommunen må aktivt informere folket om tjenestene.
Helsetjenester og eldreomsorg
Det er en prioritert oppgave for FrP å sikre at innbyggerne får gode helsetjenester når de har behov for det. De eldre og syke må sikres en kvalitetspreget pleie og omsorg, der den enkeltes behov er avgjørende for hvilken tjeneste som gis. Utgangspunktet må være at alle skal kunne bo hjemme så lenge de ønsker det og det er forsvarlig. Når dette ikke lenger er mulig skal alle være sikret et botilbud med heldøgnsmulighet for hjelp og tilsyn.
Fremskrittspartiet vil arbeide for:
· At pleie og omsorgstjenesten har god bemanning.
· At beboere, pasienter og pårørende blir hørt og har innflytelse.
· Å utbygge det psykiatriske helsetilbud i takt med behovet.
· Redusere egenandeler og ingen egenandel for kronisk syke.
· Fjern frakkostnader på medisin.
· En stabil og god legetjeneste, som til enhver tid kan opprettholde god akuttberedskap.
· At legetjenesten har nødvendige og moderne hjelpemidler og utstyr.
· Sikre en jordmortjeneste i samsvar med behov.
· Opprette et system der alle helse- og pleietjenester skal kvalitetssikres.
· Sikre en tilgjengelig og faglig kompetent syketransport.
· Sikre at hjemmebasert pleie og omsorg er utbygd og har ressurser som gir alle muligheter til å bo hjemme lengst mulig.
· At helsetjenestene i framtida har tilgang på arbeidskraft.
· At kommunen driver holdningsskapende arbeid som stimulerer til frivillig innsats for å hjelpe syke og pleietrengende.
Sosiale tjenester
De som kan dokumentere at nødvendig inntekt av arbeid eller trygdeytelser ikke er mulig må sikres en menneskeverdig tilværelse gjennom sosialhjelp. Primært ønsker FrP at trygdeytelser og økonomisk sosialhjelp samles på ett kontor som dermed kan se klienten i en helhet. I dag faller for mange midt mellom trygde- og sosialkontoret. Sosialtjenesten må kunne stille klare krav til klientene, og sosialhjelp må være et midlertidig økonomisk livsgrunnlag.
FrP vil at dens skal bli et statlig ansvar å opprett behandlingsplasser for personer med meget alvorlige rusproblemer.
Barnevern
De må påses at kommunen har et barnevern med kompetanse og ressurser til å ivareta barns behov for elementær trygghet og sikkerhet. Det må legges vekt på hjelpetiltak og samarbeid med andre kommunale tjenester. Offentlige omsorgsovertakelser må bare bli aktuelt når klare, tungtveiende grunner tilsier at foreldre eller foresatte er ute av sant til å ivareta ansvaret.
Undervisning og barnehage
Skole
Karlsøy FrP ønsker å skape en grunnskole som møter de utfordringer samfunnet står overfor. De unge har krav på å få et godt grunnlag for videreutdanning. Skolen skal gi hver enkelt elev forutsetninger for å lære og videreutvikle seg til et selvstendig individ, for i neste omgang å kunne ta ansvar for egen livssituasjon.
Karlsøy FrP vil:
· At alle elever må gis mulighet til å utvikle seg videre fra sitt nivå.
· Vektlegge satsing på å lære folkeskikk, dog uten at ansvaret flyttes fra hjemmet.
· Sikre midler til moderne og hensiktsmessige læremidler.
· Gi større plass for lokale forhold i undervisningen.
· At det gis større grad av selvstyre ved skolen, og at foreldrene og lærere får mer innflytelse.
· At elever lettere kan velge skole.
· Opprettholde grendeskoler som har et hensiktsmessig elevgrunnlag.
· At ikke barn forskjellsbehandles, men at alle barn i barneskolen som bor i skoleskyssområde skal ha gratis skoleskyss.
· Arbeide for innføring av valgfri sidemålsundervisning i skolen.
Oppvekstvilkår
Karlsøy FrP er bekymret over utviklingen med rusmidler blant ungdommen. Her må kommunen handle med forebyggende tiltak. Blant annet bør ressurser omgjøres til en stilling som aktivitetsleder. Denne skal bidra til at det etableres flere ulike aktiviteter. Aktivitetsleder skal koordinere aktiviteter i bygdene og stimulere til frivillig innsats.
Barnehage
Karlsøy FrP vil sikre et tilbud til alle som ønsker barnehageplass. Det må sikres et nært og godt samarbeid mellom foreldre og barnehagetilsatte. Politikere og administrasjon skal legge til rette for at barna trives i barnehagen.
FrP vil:
· Vurdere ordninger som kan gi en billigere drift og dermed lavere satser.
· At foreldrene kan velge barnehage.
· Så langt som mulig tilby fleksible ordninger som imøtekommer brukernes behov.
Næringsliv
Karlsøy FrP vil arbeid for at private bedrifter og enmannsforetak får være med å skape de verdier som legger grunnlaget for velferd og bosetning.
Karlsøy FrP vil bidra til at næringslivet får de rammevilkår som er nødvendig for å sikre arbeidsplasser, verdiskapning og bosetting.
Karlsøy FrP har en positiv grunnholdning til privat initiativ og alle må friest mulig kunne etablere og drive næring uten at et byråkratisk regelverk skal hindre dette.
Mange av næringslivets vilkår bestemmes av staten, men det er mye som kan gjøres av kommunene.
Fremskrittspartiet vil jobbe for at Karlsøy kommune skal:
· Arbeide for at nye industriarealer ferdigstilles, slik at nyetablering kan komme i gang og skape nye arbeidsplasser.
· Legge kommunikasjonene til rette for næringslivet.
· Gi en positiv markedsføring av kommunen for å rekruttere nyetablerere.
· Gi bistand til finansiering ved at kommunen aktivt støtter foretak overfor SND og overordnede myndigheter når det er levert gode søknader.
· Forvalte næringsfondet slik at det skapes sikrere arbeidsplass som kan stå på egne ben.
· Redusere det innfløkte byråkrati og skjemavelde.
· Stimulere til et mer variert næringsliv slik at en større del av ungdommen finner det interessant å etablere seg i Karlsøy kommune.
Karlsøy FrP vil motarbeide enhver form for næringsvirksomhet som blir forsøkt drevet av kommunen.
Samferdsel
Svært mye innenfor denne sektoren bestemmes av fylket, og ikke av Karlsøy kommune. Karlsøy FrP vil likevel samarbeid med vår fylkestingsgruppe for å få lagt fast dekke på resten av fylkesveiene. Kommunikasjoner som veier, ferger, båter fastforbindelser, busser og privatbiler er av avgjørende betydning for kommunenes framtid.
Derfor vil Karlsøy FrP arbeide for:
· Fast dekke på alle fylkesveiene i kommunen. Dett er en viktig faktor både for næringslivet, turismen og bosettingen.
· Å få gratis ferger i kommunen, og at staten dekker kostnadene.
· Mer brukertilpasset fergeruter.
· Legge press på veimyndighetene om snarlig utbedring av trafikkfarlige bruer langs riks- og fylkesveiene.
· Videreføre arbeidet med fast forbindelse over Langsund og videre til Vannøya.
· Jobbe for en ytre kystriksvei med forbindelse Karlsøy Skjervøy. Dette vil ha spesielt stor betydning for utviklingen av turistnæringen i kommunen.
· Bevare veilys i bebygde områder.
· Å få bedre telekommunikasjon "bredbånd" eller annen tilfredsstillende kommunikasjon.
