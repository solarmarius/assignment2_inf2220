
18.02.03
Marit Arnstad (Sp)
Grunneierinteresser må ivaretas
Senterpartiet vil ikke avvise at det kanskje bør gjøres endringer i tomtefesteloven, men dette bør skje på bakgrunn av en helhetlig evaluering der alle fakta kommer på bordet, ikke på grunnlag av mediaoppslag der vi ikke vet om sakene er representative eller om regelanvendelsen er korrekt, sa Marit Arnstad i dagens debatt om tomtefesteloven.
Arnstad var videre kritisk til de føringer stortingsflertallet legger på den varslede evaluering:
Det blir galt å innføre en absolutt innløsningsrett som Regjeringspartiene og Frp går inn for. En innløsningsrett uten mulighet for grunneier til å avgjøre om man skal akseptere et slikt krav, vil være en kraftig inngripen i den private eiendomsrett som det forundrer meg at Regjeringspartiene og Frp er med på, sier Marit Arnstad.
Inntektene fra tomtefeste er i dag en innarbeidet del av inntektsbegrepet i landbruket. Det er viktig at yrkesutøvere i landbruksnæringa gis stabile og forutsigbare inntekter også i framtida gjennom adgangen til tomtefeste, sa Arnstad i debatten.
Senterpartiet vil nå avvente evalueringen av tomtefesteloven, og lover å fortsette kampen for grunneiernes rettigheter når saken kommer tilbake til behandling i Stortinget.
