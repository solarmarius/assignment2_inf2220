
Tirsdag 6. mars 2001
Fra Stortingsrepresentant Ivar Østberg
Forståelse for kosovoalbanernes situasjon
Å reise tilbake til sitt tidligere hjemland etter en langvarig flukt er en stor utfordring. Det er derfor viktig at norske myndigheter viser forståelse og fleksibilitet for kosovoalbanerne i denne situasjonen. Derfor har jeg sammen med tre andre stortingsrepresentanter skrevet brev til statsråd Brustad om denne saken. Dette uttaler Ivar Østberg (KrF) i kommunalkomiteen.
Kosovoalbanere som meldte seg før 1. mars og frivillig reiser tilbake til Kosovo får 15.000 kroner pr.person. Dette er ment som en hjelp til starten på det nye liv i Kosovo. Tilbakesendingen starter 9. mars. Samtidig er det 2000 kosovoalbanere som ennå venter på svar på sin asylsøknad. Personer som fortsatt venter på vedtak eller velger å anke vedtaket får ikke denne støtten. Å forvente at de melder seg for frivillig tilbakevending før de har fått svar fra UDI på sin asylsøknad er urimelig. Å velge å anke vedtaket er også en individuell rettighet. Derfor ønsker Magnhild Meltveit Kleppa (SP), Gunnar Kvassheim (V), Karin Andersen (SV) og jeg som skrev brevet at denne urettferdige ordningen legges om slik at alle får denne nødvendige støtten.
Jeg savner videre en helhetlig plan for tilbakevending til Kosovo. Norge har et stort ansvar i å holde konfliktnivået i Kosovo på et lavest mulig nivå. Å sende mange asylsøkere tilbake på samme tidspunkt kan derfor være uheldig, noe også UNHCR tidligere har bemerket. Denne planen bør inneholde tiltak som gjør det mulig for de som vender tilbake å snarest mulig komme i arbeid, samt skaffe seg bolig.
I behandlingen av Stortingsmelding nr.6 (00-01) gav KrF i sine merknader uttrykk for behovet av å se på kriteriet "sterke menneskelige hensyn" på nytt. Vi har derfor bedt statsråd Sylvia Brustad om en ny vurdering. At dette er nødvendig viser kosovoalbanernes situasjon nå med all sin tydelighet.
