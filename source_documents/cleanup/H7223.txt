
17.06.03
Jorunn Ringstad, stortingsrepresentant for Sp
Får vi islandske tilstandar i norsk fiskerinæring?
Saman med FrP har regjeringspartia med nokre små justeringar sikra fleirtal for regjeringa sitt forslag til strukturendringar i fiskerinæringa. Fleirtalet privatiserar no fiskeressursane gjennom omsetjelege kvotar som kjøparane kan eige til "evig tid". Omsetjelege kvotar vil gi oss færre, større og meir effektive fartøy. Dette vil få konsekvensar både for landingsmønster, fiskeindustri og busetjingsmønster langs kysten, utan at fleirtalet vil ta seg tid til å utgreie verknadene av dei tiltaka dei set i verk. I debatten om denne saka streka representantane både frå Frp og regjeringspartia under at vedtaket om strukturmeldinga var eit viktig steg i rett retning. Debatten om strukturmeldinga ga og signal om at enkelte parti vil gå lenger. Lodve Solholm frå Frp sa for eksempel rett ut at strukturmeldinga ikkje går langt nok. Han sa bl.a. at Frp ikkje ynskjer kvotetak, men derimot ordningar, som med visse justeringar, sender ressursane ut på den opne marknaden.
Senterpartiet meiner at situasjonen i fiskerinæringa tilseier at det må setjast i verk tiltak for å betre både lønsemd og rekruttering. Men Senterpartiet meiner dette kan gjerast betre ved andre verkemiddel enn dei fleirtalet no går inn for, blant anna gjennom regionale kvotebankar, frivillige ordningar der trålarkvotar kan kjøpast opp og overførast til kystflåten, og gjennom frivillige kondemneringsordningar der frigitte kvotar kan fordelast på alle fartøy innanfor dei ulike lengdegruppene. Senterpartiet meiner det er viktig å lære av den utviklinga som har vore på Island etter at dei for nærare 20 år sidan innførde omsetjelege kvotar, eller dei erfaringane som er gjort innanfor andre fartøygrupper der det med vekslande hell har vore gjennomført tilsvarande strukturordningar.
