
21.3.97:
Morten Lund,
REGIONALMELDINGA MANGLER ET STORBY-PERSPEKTIV.
AVFOLKING I DISTRIKTENE SKAPER PRESS I SENTRALE STRØK.
- Kanskje er det Oslo-folk som betaler dyrest for Regjeringens manglende vilje til å stoppe sentraliseringen, sier Senterpartiets kommunalpolitiske talsmann Morten Lund. Boligprisene fyker i været, sosialhjelpsutgiftene eksploderer, astma- og allergiplagene øker og den blinde volden griper om seg.
Lund ønsker med denne uttalelsen å sette søkelyset på sammenhengen mellom fraflytting i distriktene og de forverrede levekår for mange mennesker i storbyene.
Lund mener at dette er meget dårlig samfunnsøkonomi, i tillegg til de store belastningene en slik utvikling innebærer for enkeltmennesker. Han viser til at små grendeskoler nedlegges mens Oslo-skolen er overfylt og ikke har plass til 6-åringene. Gode, billige boliger står tomme i utkant-Norge, mens ungdommen har større og større problemer med å komme inn på boligmarkedet i storbyene.
De vanskeligste levekårene finner vi i enkelte bydeler i storbyen og i de virkelige utkantene som opplever vedvarende utarming. Det er nødvendig at denne sammenhengen blir tydeligere og at noen viser vilje til å gjøre noe. - Senterpartiet har gjennom sin tiltakspakke i milliardklassen gjort forsøk på å stoppe den negative utviklingen i Oslo indre øst. Men det er kun en helhetlig strategi og langsiktig, planmessig arbeid i forholdet mellom sentralisering og fraflytting som kan gi varige løsninger, sier Lund.
