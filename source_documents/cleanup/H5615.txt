
28.02.2002
Fra Hans Seierstad, medlem i Energi - og miljøkomiteen (Sp)
Miljøsvik fra Kristelig Folkeparti
- Det er oppsiktsvekkende at KrF velger å ofre miljøet i Snøhvit-saken. For det første støtter KrF bygging av et forurensende gasskraftverk på Snøhvit-anlegget og for det andre støtter KrF at Barentshavet åpnes for petroleumsaktivitet, uten at det er gjort en helårlig konsekvensutredning, sier Hans Seierstad.
I Sentrumsregjeringen stod Senterpartiet sammen med KrF for en offensiv satsing på en framtidsretta miljøpolitikk. Sentrumsregjeringen måtte gå av fordi man ikke støttet bygging av gasskraftverk med "gammel og forurensende teknologi". Nå derimot, foreslår imidlertid KrF at et tilsvarende gasskraftverk skal bygges. Dette må kalles et miljøsvik!
- Det er lett å forstå at KrF har problemer i denne saken, og nå prøver å "sukre pillen" ved å presse Statoil til å forsterke innsatsen sin for CO2-reduserende teknolog, ved sine anlegg. Men man kommer ikke bort fra at tillatelsen til bygging blir gitt, inkludert tillatelse til bygging av et gasskraftverk på gammel og forurensende teknologi, sier Seierstad.
Senterpartiet mener i likhet med miljøvernorganisasjonene, at det må gjennomføres en konsekvensutredning av helårlig petroleumsaktivitet i Barentshavet før endelig vedtak fattes i saken. Senterpartiet lukker ikke døren for utbygging av Snøhvit-feltet, men vi vil være sikre på at utbygging ikke får alvorlige konsekvenser for fiskeriressursene og miljø før vi eventuelt setter igang
prosjektet.
