
1997-2001
Arbeidsprogram for Sosialistisk Venstreparti
Som en hovedregel skal derfor utsetting av genmodifiserte organismer fortsatt forbys.
Folkemakt
mot
pengemakt
1. Folkemakt mot pengemakt
Frihet fra markedstvang
Den enkeltes liv og hverdag påvirkes av en pågående og aggressiv markedsøkonomi. Markedets makt må bli mindre hvis vi skal få mer frihet som arbeidstakere, som forbrukere, som utdanningssøkende, omsorgstrengende - og for å verne miljøet. Det er mennesket som skaper samfunnsutviklinga. Derfor kan vi også påvirke hva slags framtid vi vil ha. Opp mot krava om at vi må tilpasse oss markedet, konkurransen, teknologien eller EU, trenger vi en politikk for å utvide menneskets handlingsrom og innflytelse over eget liv. SV arbeider for å gi mennesker økt frihet, i et solidarisk samfunn der et menneskes frihet ikke er avhengig av andres ufrihet.
I ei tid hvor den norske og internasjonale kapitalismen blir stadig råere, trengs et sosialistisk parti med mot til å stille seg i spissen for en folkelig kamp mot raseringa av de goder den norske arbeiderbevegelsen gjennom århundres kamp har tilkjempa seg, og som tør å gjenreise visjonen om et samfunn bygd på samarbeid og solidaritet. Arbeiderbevegelsen i Europa er i ferd med å våkne igjen og de siste års utvikling i Norge viser at folkelig kamp nytter, bevegelsene er ikke døde!
Dette er noen hovedområder hvor SV vil kjempe for økt frihet og rettigheter:
Rett til rein mat, reint vann og rein luft
Som forbrukere må vi slippe å føle utrygghet over hva maten vi spiser inneholder av tilsettingsstoffer. Vi skal ha rett til å vite hva varene vi kjøper inneholder, og til å si nei til mer gift i maten. Vi skal ha rett til ikke å bli syke av vannet vi drikker og lufta vi puster i.
Rett til å leve av eget arbeid
Arbeidsløshet er sløsing med menneskelige ressurser. Vi kan skape arbeid og inntekt til alle dersom vi fordeler arbeidet bedre og går løs på uløste oppgaver.
Rett til å velge miljøvennlige løsninger i hverdagen
Det må være mulig å velge miljøvennlige løsninger i nærmiljøet. For at folk skal kunne velge å la bilen stå, må det finnes et godt utbygd kollektivtilbud. Flere sykkel- og gangstier kan spare mange kjøreturer til skole og fritidsaktiviteter.
Rett til kunnskap
Alle må få mulighet til å møte framtidas kunnskapssamfunn. Retten til etterutdanning må lovfestes som en rettighet for den enkelte arbeidstaker. Ungdom må slippe å møte etableringsfasen med trehundre tusen i studiegjeld.
Rett til å bestemme over naturressursene
Nasjonal kontroll med fisken, vannkraften og oljen har gjort Norge rikt. Politisk styring med disse ressursene har fordelt verdiene de har kastet av seg på de mange. EU-kampen dreide seg om hvorvidt EU-byråkratiet og markedskreftene skulle få økt styring med våre naturressurser. SV vil fortsatt kjempe for politisk styring av naturressursene, enten trusselen kommer fra EU-kommisjonen eller markedspolitikerne i det norske Storting.
Frihet til å bestemme over tida si
Mer tid i hverdagen vil gi økt livskvalitet, særlig for barnefamilier. Vi trenger kortere arbeidstid - til 30 timers uke. Noen har mest behov for kortere daglig arbeidstid, andre kortere uke, og noen vil ha mest nytte av å samle fritida i større bolker. Reduksjonen må tilpasses arbeidstakernes behov og gi plass til flere på arbeidsmarkedet.
Frihet fra fattigdom
Fattigdom hindrer livsutfoldelse og deltakelse på mange områder. Ikke minst i et så rikt land som Norge må mennesker slippe å engste seg for å ha nok mat, klær og tak over hodet for seg og sine. Velferdstilbudene må være tilgjengelige for alle og dekke folks behov. SV vil utrydde fattigdom i Norge, og vil derfor ha en nasjonal handlingsplan mot fattigdom.
Frihet til å være annerledes
Norge blir et stadig mer mangfoldig samfunn. Dette mangfoldet blir ikke alltid møtt med toleranse og åpenhet. Mange mennesker med mørk hud og navn som klinger annerledes opplever rasisme, diskriminering og utestenging fra arbeids- og boligmarked. SV vil kjempe for at muligheten til å få bruke sine evner ikke skal begrenses av livssyn, hudfarge eller kulturell bakgrunn.
Frihet til å velge bosted
Skal folk kunne ha mulighet til å bli boende der de vokste opp, må vi satse på livskraftige lokalsamfunn i hele landet med arbeid, utdanning, gode kommunikasjoner og velferdsordninger. Distriktspolitikk må være en del av all politikk, ikke bare tiltak for å reparere skadevirkninger av den øvrige politikken.
SV er et sosialistisk parti som også har tatt opp i seg en moderne radikalisme som legger vekt på økologisk helhetssyn, desentralisering og forsvar av enkeltmenneskets rettigheter. SVs visjon er at kapitalisme og pengemakt erstattes av solidaritet, rettferdig fordeling, vern om miljøet og et mer levende demokrati. Vi må ta tilbake politiske styringsredskap som markedspolitikerne har gitt fra seg og arbeide for at flere mennesker deltar i viktige beslutninger. Vi ønsker folkemakt mot kapitalmakt.
Internasjonalt vokser det fram en stadig mer hensynsløs markedsøkonomi. Også i Norge krever kapitaleierne stadig større fortjeneste, ofte på bekostning av nærmiljø og arbeidsplasser. Vi trenger ikke partier og politikere som bare dilter etter denne trenden. Deltakelse i politikk blir et narrespill dersom alle viktige beslutninger overføres fra politiske organer til markedet. Markedet er ikke et upersonlig system, der alle deltar på like vilkår. I markedet er det noen få store aktører som bestemmer. De har navn og adresse. Å gi makt til markedet er derfor å gi mer makt til den aller rikeste delen av befolkningen.
SV vil ha folkevalgt styring med utviklinga, ikke overlate beslutningene om framtida til markedskreftene. De siste femten åra har beslutninger om bolig, energi og banktjenester blitt flytta fra folkevalgte organer til lukkede styrerom. Tapet av demokratisk innflytelse ble forsvart med at det viktigste var at tjenestene ble billigere. Det har ikke blitt resultatet. Vi har fått dyrere boliger, dyrere strøm og dyrere banktjenester. Ungdom har problemer med å skaffe seg bolig. Bankene gikk det så dårlig med at staten måtte gå inn som eier. Dette er et nederlag for markedsfanatikerne.
I Norge har vi mulighet til å skape gode levekår for alle, samtidig som vi tar vare på miljøet og spiller en solidarisk rolle ute i verden. Men dette krever vilje til omfordeling og til å respektere naturens tålegrenser.
Kjemp for frihet og rett - også internasjonalt
Mange av de utfordringene vi står overfor i verdenssamfunnet er de samme som vi står overfor i vårt eget samfunn: Kampen mot fattigdom og miljøødeleggelser, og for folkelig styring og medbestemmelse. Norge har mulighet til å gå foran i kampen mot globale miljøødeleggelser, for gjeldsletteordninger, og i kampen for menneskerettigheter. Vi må ta vår del av ansvaret for de internasjonale oppgavene, også når det koster noe - f.eks. ikke handle med regimer som bryter menneskerettigheter eller ødelegger miljøet.
Tid for reformer
Et stabilt demokrati, høyt kunnskapsnivå i befolkningen og Europas mest solide statsøkonomi gir oss stor frihet til å påvirke vår framtid. Hovedoppgaven må være å omstille Norge fra en oljenasjon til et kunnskapssamfunn. SVs program inneholder mange reformer som vil gjøre Norge til et kunnskapssamfunn - med rom for solidaritet med mennesker og miljø. I kamp og samarbeid med de øvrige partier vil vi særlig kjempe for å få gjennomført disse fem store reformene i perioden 1997-2001:
*Rett til etterutdanning for alle
Alle skal sikres rett til etter- og videreutdanning gjennom en lov som gir alle rett til å ta ut 10 prosent av arbeidstida til dette formålet.
*La miljøsvineri koste
Skattesystemet må legges om. Det må bli mer skatt på å belaste miljøet, mindre skatt på arbeid. Første steg er høyere CO-2 avgift, lavere arbeidsgiveravgift.
*Gi mer tid til hver elev
Samfunnet er mer sammensatt enn før. Lærerne må bruke mer tid på hver elev. Derfor må elevtallet i grunnskolen reduseres til maks. 20 i hver klasse.
*Rett til rimelig bolig
En boligreform som gir billige utleieboliger til ungdom, eldre og andre med behov for rimelig og tilrettelagt bolig må gjennomføres. Alle utdanningssteder skal ha ei husleienemnd. I tillegg skal det gis billige finansieringsmuligheter gjennom Husbanken for førstegangsetablering.
*Deling av arbeid - kortere arbeidstid
Innføring av kortere arbeidstid for å gi plass til flere på arbeidsmarkedet, mer tid og økt livskvalitet.
2. Demokrati, makt og styring
Makt til fellesskapet - makt til mennesket
SVs mål er et samfunn der makt er rettferdig fordelt. Hver enkelt skal ha innflytelse på egen hverdag, og de menneskene en avgjørelse angår skal sjøl være med på å fatte beslutninger. Samfunn og økonomi skal ha tre innslag: en sterk offentlig sektor, et marked med både offentlige og private aktører og en sektor bygd på samvirke. SV vil motarbeide de store markedsaktørenes økende makt ved både å styrke offentlig sektor og de frivillige fellesskapene.
2.1 Ja til politisk styring
Når markedet bestemmer, vil tjenestetilbudet og den sosiale sikkerheten for den enkelte avhenge av egne økonomiske ressurser. Tjenestene styres ikke ut fra hvilke reelle behov folk har, men utfra hvilke tjenester det er mulig å skape profitt på gjennom salg til de som har råd. Markedet har ingen mekanismer for å ivareta samfunnets felles interesser, men kun de økonomiske interessene aktørene i markedet har. Gjennomføring av SVs politikk krever styring over økonomien og vilje til å endre på dagens utvikling.
Internasjonalisering av økonomien har redusert hvert enkelt lands mulighet til å styre. I Norge ble viktige styringsinstrumenter i kapitalmarkedet avvikla av det politiske flertallet på 1980-tallet. Denne avviklinga har medvirket sterkt til de store svingningene vi har hatt i norsk økonomi seinere, med høye renter og stor arbeidsløshet som følge. Svingningene i norsk økonomi i denne perioden skyldes også store variasjoner i investeringstempoet i Nordsjøen. Begge deler er uttrykk for en manglende politisk vilje til styring og et knefall for markedskreftene. Tilpasningen til EUs indre marked er et uttrykk for de samme holdninger.
Liberaliseringen av kredittmarkedet ble en fiasko. De største forretningsbankene gikk konkurs og staten måtte overta. Denne storstilte "nasjonaliseringen" av de store bankene var ingen planlagt eller villet politikk. De kunne ikke tillates gå konkurs av hensyn til norsk økonomi. Hovedbegrunnelsen for liberaliseringen av kredittmarkedet - at et markedssystem ville være mer effektivt enn et regulert system - viste seg å være feilaktig.
Eiendomsretten over kapital og naturressurser er den viktigste forutsetning for makt og Dominans over vårt felles miljø og enkeltmenneskenes levekår. Hovedutfordringa er hvordan og etter hvilke mål kapital skal styres og eiendom fordeles. Det nytter lite å ha ideelle mål for fordeling, sysselsetting og ansvarlig miljøpolitikk, uten å ville styre kapital og marked.
SV vil i perioden:
 arbeide for øke statlig eierskap i bedrifter for å sikre nasjonalt eierskap.
 at staten opprettholder sine aksjeposter i forretningsbankene for å hindre nye bankkriser og at utenlandske eiere får for stor innflytelse.
 arbeide for å opprettholde og aktivt bruke konsesjonslovene for å sikre samfunnsnyttige investeringer og hindre "slakting" av norske bedrifter, arbeidsplasser og varemerker.
 at det innføres avgifter på kapitaloverføringer mellom land for å begrense den frie flyten av finanskapital.
 arbeide for å innføre en internasjonal og nasjonal avgift på annenhåndsomsetning av aksjer for å begrense kortsiktige spekulasjoner.
 at den norske valutakursen ikke knyttes til EUs felles valuta, men til en "kurv" av valutaer, der amerikanske dollar og japanske yen har vekt.
Regjeringa og stortingsflertallet har lagt opp til et nivå på oljeproduksjonen som gir Norge store overskudd både på betalingsbalansen med utlandet og på statsbudsjettet. Både miljøet og framtidige generasjoner er best tjent med at "oljen spares på havbunnen" gjennom redusert oljeutvinning. Det høye produksjonsnivået er ei økologisk uforsvarlig forvaltning av oljeformuen. Det må være et mål å styre oljeutvinninga slik at det vesentligste av oljeinntektene kan brukes innenlands uten at det skaper balanseproblem i norsk økonomi. Dersom norsk oljepolitikk gir staten så store inntekter at ikke alle inntektene kan brukes i Norge, kan vi sikre vår egen framtid på bedre måter enn ved reine finansielle plasseringer i utlandet.
Hvor mye penger staten kan satse innenlands, avhenger også av hvordan midlene brukes. En milliard brukt som målretta investering i utdanning, livslang yrkesopplæring og økologisk bærekraftig næringsutvikling har langt gunstigere virkning også på inflasjon og konkurranseevne enn en milliard som øker kjøpekraften f.eks gjennom skattelette.
SV vil bruke ekstrainntekter fra oljen
til å finansiere forskning, utvikling og investeringer i energiøkonomisering og alternativ energiproduksjon som ikke gir økte CO2-utslipp. I tillegg til miljøgevinstene vil det gi verdifull kompetanse for å mestre den situasjonen som oppstår den dagen olje- og gassressursene tar slutt.
til å bygge opp yrkeskompetansen gjennom investeringer i utdanning, etterutdanning og omskolering. Arbeidsstyrkens kunnskap og evne til å mestre raske omstillinger i arbeidslivet er Norges viktigste nasjonalformue.
til å sikre oss mot at vesentlige deler av næringsliv og arbeidsplasser blir kjøpt opp av internasjonal storkapital eller blir offer for kortsiktige spekulative oppkjøp. I et internasjonalisert marked er samfunnsmessig eierskap nøkkelen til kontroll med investeringer og arbeidsplasser.
til ekstraordinære avsetninger til Folketrygdfondet. Det kan sikre velferdsordningene mot kutt når oljeprisen midlertidig svinger nedover.
SV vil bruke deler av oljefondet til å bygge opp og utvikle et solidaritetsfond for faglig motmakt mot turbokapitalismen. Fondet skal brukes til:
Opplæring og støtte til fagbevegelse i den tredje verden.
Oppbygging av internasjonalt konsernfaglig samarbeid.
Oppbygging av faglig samarbeid langs de produksjonskjedene som forbinder norsk næringsliv med arbeidslivet i andre land..
Faglig samarbeid og oppbygging av fagbevegelse i bedrifter vi konkurrerer med.
Opplæringsprogram, organisasjonsoppbygging og sosiale program i regi av fagbevegelsen.
2.2 Ja til en sterk offentlig sektor
SV ønsker et samfunn med små økonomiske forskjeller mellom folk. Bare en sterk offentlig sektor kan ivareta interessene til de som ikke har ressurser til å kjøpe grunnleggende velferdstjenester i et fritt marked. I et godt samfunn har alle mennesker lik tilgang til avgjørende velferdsgoder uavhengig av inntekt, sosial status eller bosted. Offentlig sektor skal være et vesentlig verktøy for å fordele mellom de som har mye og de som har lite. Behovet for omsorgstjenester, utdanning, vedlikehold og miljøvern vil bare øke i tida som kommer.
Samtidig er det lite som tyder på at privat sektor vil makte å skape full sysselsetting aleine. I en situasjon med lav sysselsetting i privat sektor fungerer det offentlige som en skaper av varige arbeidsplasser og kan fungere som en buffer mot arbeidsløshet. Det er derfor behov for en sterkere - ikke svakere - offentlig sektor.
Offentlig sektor må oppveie at bedriftene ikke tar hensyn til hvordan deres virksomhet virker på forhold som ikke kommer med i bedriftsregnskapet slik som miljø, helse og kulturverdier. Det finnes en rekke oppgaver i samfunnet som markedsaktørene også er avhengige av at blir løst, men som det ikke vil være lønnsomt for den enkelte bedrift å gjøre noe med. Det gjelder for eksempel infrastruktur, så som telenett, veger og jernbane, men også sykehustjenester, utdanning, forskning og utvikling som sikrer frisk og kvalifisert arbeidskraft. Dette er oppgaver som bare kan løses av en sterk offentlig sektor. I motsetning til markedets kortsiktige profittjag kan offentlig sektor brukes til langsiktig planlegging for fellesskapets - og bedriftenes - beste.
SV vil i perioden:
at det offentlige sikrer og aktivt bruker forkjøpsrett for å beholde styring og kontroll over viktige natur og energiressurser.
 arbeide for å opprettholde det offentliges hovedansvar når det gjelder betaling for, drift og eie av institusjoner og bedrifter som står for velferdstjenester, infrastruktur og tekniske tjenester.
at stat og kommuner øker sin innflytelse over og andel av bank- og kredittvesenet.
 at staten går inn med eierandeler, gjerne 51 prosent av aksjene, i situasjoner der vi ønsker å hindre konserners oppkjøp av norske bedrifter.
 at en sterk offentlig sektor skal sikre kvinnearbeidsplasser og viktige velferdsgoder for befolkningen.
 at egenandeler og gebyrer for velferdstjenester reduseres. Målet er å fjerne all egenbetaling på helsetjenester.
på de samfunnsområder der det av økologiske grunner er viktig å spare på ressurser, aksepterer SV bruk av egenbetaling og avgifter som stimulerer folk til å bruke ressursen forsiktig. Men disse ordningene må utformes slik at de ikke virker usosialt.
med tanke på mulige framtidige konflikter om befolkningens muligheter for rekreasjon og nasjonal kontroll med viktige ressurser, gjennomgås styringsmidlene for å sikre samfunnsmessig råderett med viktige naturressurser som ferskvann, fossefall, kysten, fjellområdene og mineralfunn. Ingen skal vilkårlig fratas sin bruk av områder eller ressurser som følge av denne råderetten.
2.2.1 Nei til privatisering
Privatisering av offentlige oppgaver vil bety mer utrygghet og ulikhet i tilbudet til befolkningen, og at penger som skulle brukes til tjenester går til privat profitt. Presset for mer privatisering og bruk av anbud kommer fra sterke kapitalgrupper for å vinne nye markeder med tanke på økt fortjeneste, ikke med tanke på å dekke sosiale behov. Den politiske eliten gir etter for presset fra disse kapitalgruppene. Privatisering innebærer å øke spillerommet for privatkapitalen, og fører til økte forskjeller og en enda skeivere maktfordeling.
Fordi SV ønsker at et velferdstilbud styrt av befolkningens reelle behov skal overordnes hensynet til hva som til enhver tid gir mest fortjeneste, er det avgjørende at det offentlige har ansvar for og kontroll med tjenestetilbudet. Når tjenester privatiseres eller legges ut på anbud svekkes stat og kommunes ansvar og kontroll og kommunene mister kompetanse som er nødvendig for å følge med.
Det er dessuten stor fare for private monopoldannelser, både åpne og skjulte, i form av at store selskaper samarbeider uformelt om å holde prisene oppe. Slike monopoler kan både hente ut overskudd og levere dårlige ytelser. Ofte vil det være svært vanskelig å omgjøre en gjennomført privatisering sjøl om det skulle være et sterkt ønske om det. Å kjøpe tilbake et kraftselskap vil for eksempel være svært dyrt, og private kapitalister vil kunne mobilisere kraftig i slike situasjoner.
Fordi private selskaper som opererer på dette markedet har profitt som mål, vil de være avhengige av å enten kreve høyere pris, yte dårligere tjenester eller legge større press på de ansatte og deres rettigheter. Færre ansatte pr. beboer på et aldershjem kan være en måte å øke fortjenesten på, men fører til et dårligere tjenestetilbud for mottakerne og dårligere arbeidsvilkår for de ansatte.
SV er derfor mot privatisering av offentlige tjenester. Vi mener det er grunn til å advare mot "privatiseringsbølgen" i samfunnet. Enkeltstående tilfeller hvor privatisering kan virke som en praktisk løsning, kan ikke sees løsrevet fra helheten: For det første skjer det i mange tilfeller en snikprivatisering, hvor forvaltningsbedrifter omdannes til statlig eide aksjeselskap, men hvor det seinere kommer krav om at private skal kunne kjøpe aksjer i selskapet eller at selskapet skal kunne gå inn i internasjonale karteller. For det andre undergraver privat drift innen f. eks. helse og utdanning hele det offentlige tilbudet når øvre middelklasse og overklassen lager sine egne private løsninger. Da kommer raskt krava fra disse gruppene om skattelette og mindre penger til det offentlige tilbudet. For det tredje mister stat og kommune muligheten til å velge hva slags firmaer man vil tillate å utføre tjenestene. Med EØS-avtalen i ryggen kan internasjonale konserner kreve å få legge inn anbud når tjenesten først er privatisert.
SV vil i perioden:
 arbeide for et samarbeid mellom partier, fagbevegelse og brukerorganisasjoner for å forbedre offentlig sektor og forhindre privatisering.
 at kommunestyrer, fylkesting og Stortinget generelt går i mot utvida bruk av anbud på offentlige driftsoppgaver og mot forslag om at offentlig virksomhet privatiseres eller omgjøres til aksjeselskap. Dersom SV må ta stilling til nestbeste løsninger, vil partiet prioritere anbud fra firmaer som har et kooperativt preg, den beste miljøløsning eller som bidrar til å sikre sysselsetting og ringvirkninger i lokalmiljøene.
 at offentlig anbudspraksis ikke aleine skal styres av pris. Økologiske hensyn, klausuler om arbeidstakerrettigheter og skatteattester bygges inn i premissene.
 bevare de ordninger som gir maksimal demokratisk kontroll over virksomhetene, enten de er offentlige eller private.
at lokalsamfunn og brukeres representasjon i styrings- og høringsorganer bygges ut, spesielt når det gjelder post, tele og jernbane.
2.2.3 En bedre offentlig sektor
For SV er tjenestetilbudet til for å sikre brukernes interesser, ikke for å skape fortjeneste eller privilegier for ansatte. Vi mener at offentlig sektor skal fungeres som et "folkets samvirkelag", der vi alle er medlem. Dette sikres best gjennom offentlig drift både av velferdstjenester - som utdanning, helse og sosialomsorg, og tekniske tjenester - fra søppelhåndtering i kommunene til de store kommunikasjonsvirksomhetene.
Nettopp fordi vi vil forsvare velferdsstaten, er det ekstra viktig å ha et kritisk blikk på hvordan tjenestetilbudet fungerer, for at det offentlige skal kunne gi et stadig bedre tilbud. Brukerne - befolkningen - må derfor gis god anledning til å påvirke utforminga av tjenestene. Brukerne vet hvor skoen trykker - hvor man ser innslag av seindrektighet og stivna rutiner. Derfor må det skapes kanaler for bedre kommunikasjon med brukerne, slik at deres ønsker og behov tas større hensyn til. I mange situasjoner må brukerne få større direkte innflytelse over tjenestene.
Kommunene er tillagt store felles oppgaver og har fått større betydning for folks hverdagsliv. Men når de får overført ansvar for flere oppgaver er det en viktig forutsetning at kommunene og fylkeskommunene har økonomi til å ivareta sine funksjoner. De aller fleste kommuner opplever et sprik mellom oppgaver og økonomisk evne til å løse disse, noe som fører til nedskjæringer, sentralisering eller privatisering av kommunale tilbud og tjenester.
SV vil systematisk leite etter løsninger som forbedrer og utvikler virksomheten. Det kan være at noen yrkesgrupper får en urimelig sterk stilling. Det kan være at en offentlig bedrift har sett sin tid, fordi tjenestene ikke lenger etterspørres eller er nyttige. Kritikk må fremmes. Sammen med økt brukerinnflytelse mener SV at den sikreste veien til forbedringer går gjennom å mobilisere de som arbeider i de ulike tjenestene, deres kunnskap, erfaring og entusiasme. Dette gjelder både den enkelte arbeidstaker og de faglige organisasjonene. Mobilisering og forandring skjer best ved at ansatte blir verdsatt og gis sikkerhet for arbeidet sitt, ikke ved trusler og usikkerhet.
SV vil i perioden:
 arbeide for å forbedre saksbehandlingsrutiner og forkorte behandlingstida, slik at det blir enklere å få tjenester og møte krav fra det offentlige. F. eks. bør skatteetatens behandling av sjølstendig næringsdrivende forenkles.
arbeide for en sterkere kontroll med firmaer der de store beløpene omsettes.
arbeide for en betydelig styrking av økonomien til kommunene og fylkeskommunene, slik at tjenestetilbudene som gis innbyggerne virker solidarisk både i kvalitet og omfang.
 at statlige og kommunal sektor systematisk går gjennom virksomheten med sikte på forbedringer, forenklinger og utvikling av driften. Ansatte garanteres jobbsikkerhet og lønnsnivå, men må akseptere omdefinering av arbeidsområder.
 arbeide for å pålegge offentlig virksomhet å sette av minst 4 prosent av lønnskostnadene til opplæring og etterutdanning, slik at ansatte kan mestre nye oppgaver og funksjoner.
 at det gjennomføres en undersøkelse for å påvise offentlige virksomheter der profesjoner har en urimelig sterk stilling på grunn av knapphet på arbeidskraft. Utdanningskapasiteten må da økes.
 arbeide for tverrsektorielt samarbeid som kan rasjonalisere og forbedre offentlige tjenester, og bl.a. bidra til å desentralisere tilbudet.
 ar beide for aktiv og målretta bruk av IT i offentlig forvaltning.
2.3 For de frivillige fellesskap
Deler av den økonomisk-politiske debatten dreier seg om hvor en skal trekke grensene mellom plan og marked, mellom statsdrift og privat næringsliv. Men valget står ikke bare mellom disse alternativene.
Det norske samfunnet har vært og er preget av en tredje sektor, nemlig ulike kollektive sammenslutninger. De er verken en del av staten eller det kapitalistiske næringsliv. Arbeidslivet preges av at fagbevegelsen spiller en stor rolle i Norge. Jordbruksnæringa og matvareproduksjonen er påvirka av samvirkeorganiseringa, sjøl om disse på mange områder etterhvert skiller seg lite fra vanlige bedrifter.
Striden står ikke bare mellom offentlig drift eller privatisering. Striden står mellom ulike fellesskapsløsninger - offentlige og kooperative - mot privatkapitalisme, kommersialisme og profitt.
SV ønsker å styrke de ordningene som bygger på fellesskap - å kombinere offentlige eiendom og drift med kooperative, frivillige, egenorganiserte former.
Det er i seg sjøl en verdi at mennesker slutter seg sammen og løser oppgaver som angår dem sjøl og samfunnet. Å delta innebærer ansvar og forpliktelse og kan gi tilhørighet og mening. Å delta er alternativet til å være enten kunde eller klient og er en motvekt til å leve isolert, passivt og avmektig. Organisasjonene uttrykker også et mangfold i samfunnet der ulike syn og verdier kommer til uttrykk. De forsvarer ytringsfrihet og organisasjonsfrihet og de styrker demokratiet ved at de øker folks deltakelse i beslutninger som fattes. Ny kunnskap, flere ulike syn og kritikk kan komme fram og danne nødvendig motvekt til ekspert- og pengemakt. Fordi slike virksomheter ikke er basert på mest mulig fortjeneste, kan de også være konkurransedyktige om de opererer i et marked. Slik svekker de makta til de privatkapitalistiske aktørene. Samvirket har derfor en mulig antikapitalistisk kraft.
Sammenslutningene må bevare sin sjølstendighet og identitet som ideelle organisasjoner, og ikke bli privatkapitalistiske foretak eller underbruk av det offentlige. Derfor må de ikke pålegges et ubegrensa antall oppgaver. Dette er også viktig for å sikre medlemmenes innflytelse. Deres forpliktelser er overfor medlemmene. Ansvaret for hele befolkningen, må det offentlige, som også har det overordna ansvaret for de etablerte velferdsordningene, ta.
Samvirket - i eldre og nye former, benevnes også "det sivile samfunnet", "tredje sektor", "gjensidighets- og dugnadssektoren" eller "frivillige sammenslutninger". Området utgjør en helhet, sjøl om det rommer et stort spenn av ulike virksomheter og sammenslutninger. De er ulike når vi ser på innretningen på produksjon eller omsorg, på om de er ment å hjelpe andre eller å fremme og organisere medlemmenes interesser, eller om de preges av idealisme eller interessekamp. De varierer også etter grad av egeninnsats, og makt og størrelse. Samvirke er et nødvendig tillegg til, men erstatter ikke, en sterk offentlig sektor.
De eldre samvirkeorganisasjonene som står for innkjøp, produksjon og omsetning innen landbruk og fiske, i boligsektoren og i dagligvarehandel, har spilt og bør spille en viktig rolle framover. SV ønsker generelt å støtte samvirket med ulike tiltak.
Samvirkeorganisasjonene har over tid fått et svakere indre demokrati og virksomhetene likner vanlige kapitalistiske foretak i sin forretningsdrift. Det er nødvendig å reorganisere, utvikle og gjenopprette sider ved deres virksomhet.
Nye former for samvirke vokser fram på mange felt - lokale utviklingsselskap, kooperative småbedrifter som ofte gir kvinnearbeidsplasser, andelslag for biler, servicesentraler, sjølhjelpsgrupper og krisesentre. SV er positiv til denne utviklinga.
SV støtter også bedrifter som eies av de ansatte. Sjøl om også disse virker i et marked, og i konkurranse med andre bedrifter med sine arbeidsstokker, er sjølforvaltning prinsipielt et gode. Bedrifter styrt av ansatte kan også være en måte å drive en nedleggingstrua virksomhet videre.
SV vil i perioden:
 samarbeide med boligsamvirket om løsninger av oppgaver innen f. eks byfornyelse, eiendomsforvaltning og nærmiljøtjenester.
 arbeide for at det utarbeides en rammelov for samvirketiltak, som særlig skal hjelpe fram nysamvirke, også i utradisjonelle felt som kultur og mediabedrifter, innkjøpslag for dagligvarer osv.
 arbeide for at stiftelseslovgivningene revideres for å lette etablering av bedrifter med ideelle formål, drevet på et prinsipp om null profitt (non-profit).
 arbeide for at utvikling av kunnskap omkring kooperasjonen styrkes, ved å opprette et eget forsknings- og kompetansesenter og ved å tilføre forskningsmiljøer og rettledningstjenester midler.
 arbeide for at behovet for kooperativt innrettede banker utredes, særlig retta mot nysamvirke. Spesiell oppmerksomhet må rettes mot ordninger som kan minske risikoene for forgjelding for deltakere i kooperative tiltak.
 tilrettelegge for flere arbeiderstyrte bedrifter.
arbeide for å videreutvikle og styrke norsk landbrukssamvirke og motarbeide den sentraliseringen som foregår innen landbrukssamvirket.
De frivillige organisasjonene er inne i ei omdanningstid. Noen glir nærmest sammen med offentlig virksomhet; mens enkelte har problemer med å holde virksomheten oppe.
SV vil i perioden:
 at SVere i organisasjonene bør arbeide for å øke aktiviteten, for å sikre medlemsdemokratiet, for å styrke de lokale leddene i organisasjonene og reise en diskusjon innad for å gjøre organisasjonenes verdigrunnlag tydeligere - særlig overfor stat og marked.
 arbeide for at det i arbeidstaker- og primærnæringsorganisasjoner reises en diskusjon innad om ikke å utvikle seg som snevre, smale yrkesorganisasjoner bare for de som er innenfor den enkelte organisasjon.
 arbeide for at frivillige organisasjoner som nekter ansatte å organisere seg og opprette tariffavtale ikke bør få støtte.
 arbeide for å endre skattereglene for å sikre organisasjonene en mer sjølstendig økonomi. Dette kan skje ved at et visst beløp kan trekkes fra på skatten for bidrag til og medlemskap i slike organisasjoner, på linje med fradragsretten for fagforeningskontingent.
 arbeide for å øke de frivillige organisasjonenes andel av inntektene fra statlige spill. En del av midlene settes av til lokalleddet. Ordninga med spillemidler beholdes som nå.
 arbeide for at skatteregler skal gjøre det mulig/lettere med avsetninger til fonds for ideelle formål, men slik at disse ikke styres av giveren.
 arbeide for forsøksordninger med ulike typer finansiering, særlig lokalt, for eksempel offentlig støtte på betingelse av egeninnsats.
arbeide for at det offentlige i større grad gir allmenne bevilgninger.
arbeide for forsøk der kommune og tredje sektor samarbeider, for eksempel ved at kommune og borettslag går sammen om å finne fram til beboere som kan gi hjelp til eldre som bor hjemme.
 arbeide for at kommunene bistår frivillige organisasjoner ved å stille lokaler til rådighet, bygge opp utstyrssentraler m.v.
 arbeide for å hjelpe organisasjoner med små økonomiske ressurser til å drive lobbyvirksomhet. Ei ordning med et sekretariat eller en parallell til ombudsordningene utredes.
2.4 Mer demokrati
Demokrati handler om et styre av og for folket. I et sosialistisk samfunn skal hver enkelt samfunnsmedlem ha like rettigheter både formelt og reelt. Like politiske rettigheter er fundamentet i et demokrati. Disse må ikke bare være formelle. Store sosiale forskjeller fører til ulikhet i mulighetene den enkelte har til å utøve sine politiske rettigheter og svekker dermed demokratiet. Kampen for sosial utjamning er derfor en viktig del av kampen for å styrke demokratiet.
Venstresida har ofte kritisert individsentrert tankegang for dens uansvarlighet i forhold til gruppa, til kollektivet. SVs utgangspunkt er at vi både er individer og del av et større hele. Som sosialister legger vi vekt på å kreve større frihet. Individets frihet til å følge sine egne interesser krever at fellesskapet sørger for frihet fra sosial utrygghet, urettferdighet og vilkårlig behandling.
SV vil arbeide for åpenhet og informasjon om politiske beslutninger, hvor det kommer fram hvem som skal ha innflytelse og hvor det politiske ansvaret ligger. Det gjelder både på nasjonalt og lokalt plan og gjelder særlig byråkratiets virksomhet før, under og etter politiske beslutninger fattes.
Folkestyre i sosialistisk betydning bygger ikke bare på deltakelse i demokratiske valg, men også på mulighet for engasjement og innsyn i politiske prosesser og beslutninger av betydning for samfunnet, lokalt og nasjonalt. Åpenhet og informasjon er en forutsetning for aktiv deltakelse og påvirkning.
2.4.1 Forny det parlamentariske demokratiet
Det politiske demokratiet må utvides. Makta til å bestemme må ligge hos folket sjøl, direkte og gjennom valgte organer. Derfor bør både den geografiske og politiske avstanden mellom styrende og styrte være så liten som mulig. Lokaldemokratiet må få rom til å samordne på tvers av sektorgrenser og til å finne lokale løsninger tilpassa behovene.
På Stortinget skal SV arbeide for å sikre et likeverdig tjenestetilbud , gjennom nasjonalt lovverk, et rettferdig økonomisk fundament og økonomisk utjamning mellom kommunene. I noen tilfeller vil det for SV være viktig å sikre nasjonale standarder på tjenesteområdet gjennom den overordna statlige politikken. SV vil overføre mer av nasjonens samla inntekter fra privat til offentlig sektor, og gi kommunene en større del av de offentlige inntektene. Statlige pålegg eller overføringer av oppgaver skal følges av statlige midler for å finansiere tjenestene.
SV vil styrke statlig styring i form av nasjonale standarder som sikrer likeverdighet i velferdspolitikken og styrke lokaldemokratiet ved større lokal frihet og mer ansvar i utforminga av tjenester.
SV vil styrke og videreutvikle fylkeskommunene som en del av vårt folkestyre. Fylkeskommunen inneholder både bygd og by, sentrum og utkant, og store og små kommuner. Derfor er fylkeskommunen en mer egna geografisk enhet enn små kommuner og staten til å løse oppgaver på regionnivå innen nærings- og utviklingspolitikken, skole- , samferdsel- og helsesektoren. Fylkeskommunen skal sikre at det tas hensyn til disse ulikhetene både i egen drift og i utviklings- og planarbeidet.
Et sterkere samarbeid mellom fylker på flere områder vil være nødvendig både for å løse tjenesteytingsoppgaver og for å spille en regionalpolitisk rolle.
Fylkeskommunenes samordningsrolle må videreutvikles. SV vil derfor ta initiativ til en gjennomgang av om det finnes oppgaver som med fordel kan legges under fylkeskommunen. SV mener at fylkeskommunen skal ha kontrollen over nærings- og distriktsutviklingsmidlene lokalt og regionalt. Dette omfatter også virkemidler i landbruks- og fiskeripolitikken, miljø- og samferdselspolitikken og arbeidsmarkedsetatens kompetanseutvikling.
Uten folkevalgt styring på regionalt nivå vil statlig embetsverk overta både forvaltninga og den politiske utviklinga.
SV går inn for å oppnevne en grunnlovskommisjon for å modernisere og demokratisere vår konstitusjon. Kommisjonen bør legge fram forslag til endringer som formaliserer de parlamentariske spillereglene. Videre mener SV at offentlighet i forvaltninga må grunnlovsfestes. Disse endringene er viktige, ikke bare for å få en grunnlov i tråd med dagens demokratiske system, men også for å understreke viktigheten av disse prinsippene. Stortinget er i dag delt i to kamre - Odelsting og Lagting - når lovsaker skal behandles. SV mener dette er et unaturlig skille, og går inn for at denne delinga oppheves.
Ordninga med åtte utjamningsmandater ved Stortingsvalg, er ikke nok for å utjamne skeivheter i mandatfordelinga til fylker og partier. SV mener derfor at antallet utjamningsmandater må økes og at sperregrensa må senkes til tre prosent.
Det er viktig å ivareta religionsfrihet og ytringsfrihet for alle. Ved at vi har statskirke i Norge favoriserer vi positivt ett livssyn. SV vil derfor arbeide for at statskirkesystemet oppheves, og vil foreslå at grunnloven endres på dette punktet.
For SV er det et grunnleggende prinsipp at ingen mennesker skal arve spesielle verv i samfunnet. I et fullverdig demokrati må folket ha anledning til sjøl å velge alle sine representanter. SV går derfor inn for at monarkiet avskaffes og at republikk innføres som styreform i Norge.
SV vil i perioden fremme følgende forslag til grunnlovsreformer:
 Parlamentariske spilleregler og offentlighet må grunnlovsfestes.
 Delinga mellom Odelsting og Lagting oppheves.
 Sperregrense på tre prosent for utjamningsmandater ved Stortingsvalg, og økning av antallet utjamningsmandater.
 Statskirkeordninga oppheves.
 Republikk innføres som styreform i Norge.
Folk må ha mulighet for å påvirke og utforme sine egne løsninger i nærmiljøet. Visshet om at en faktisk kan påvirke de forhold som har betydning for egen hverdag, er nødvendig for å skape økt samfunnsengasjement, og dermed bekjempe avmaktsfølelse og fremmedgjøring.
Kommunene er tillagt store felles oppgaver for befolkning og samfunn. Dette har gjort at kommunesektoren har fått stadig større betydning for folks hverdagsliv. Enten det gjelder velferdstjenester, infrastruktur (energi, kollektivtrafikk) eller sysselsetting. Dette betyr at mange politiske beslutninger er delegert fra sentrale myndigheter til lokalt nivå. Gjennom revisjoner av kommunelov og inntektssystem er lokal beslutningsmyndighet blitt prioritert. Men det er viktig at når det overføres stor makt til et folkevalgt organ, må dette følges opp med nødvendige demokratiske kjøreregler. Økt lokalt sjølstyre og frihet må også innebære demokratisk ansvar og forpliktelser overfor befolkningen.
SV vil i perioden:
 arbeide for sterkere vekt på bruk av høringer i kommunene.
 arbeide for regler for mer aktiv bruk av rådgivende folkeavstemminger i kommunene.
2.4.2 Styrk det utenomparlamentariske demokratiet
Norge er et organisasjonssamfunn. Mange deltar i breie folkelige organisasjoner, f. eks. kultur, natur-, og idrettsorganisasjoner, helselag, borettslag og kvinneorganisasjoner. De er en viktig del av demokratiet og står for en tradisjon som det er viktig å opprettholde og oppmuntre til. Kollektive bevegelser er nødvendige ikke bare for å utvide perspektivet fra enkeltmenneskers private og personlige ønsker men også for gruppas behov og prioriteringer. De er videre viktige som mulige samarbeidspartnere i kampen for å endre maktforholda i samfunnet.
For å hamle opp med byråkratiet i det offentlige, i private bedrifter og i organisasjoner er det nødvendig med former for brukermakt og forbrukermakt. Frittstående rådgivningskontorer, ombud eller liknende organer bør opprettes til støtte for brukere/forbrukere som sliter med å nå fram med sin sak eller få en rettferdig behandling, i forhold til privat eller offentlig byråkrati. Som bruker må vi få større innflytelse på tjenesteytingen. SV går inn for å utvikle rettigheter for eldre, funksjonshemma og syke som brukere av institusjonstjenester.
Ungdom må få en større innflytelse på egen hverdag. SV støtter derfor forslag om mer brukerstyring i skolen, utvida innflytelse for ungdomsrådene i kommuner og fylkeskommuner og egenstyrte aktivitetssentra for ungdom. Økt innflytelse kan skape større politisk engasjement blant ungdom i framtida.
SV vil i perioden:
 arbeide for økt innflytelse til ungdom, for eksempel gjennom ungdomsrådene.
 arbeide for økt brukerinnflytelse for omsorgstrengende i institusjon og for hjemmeboende
 arbeide for styrket rådgivning til støtte for brukere som står overfor privat eller offentlig byråkrati.
arbeide for alles tilgang til offentlige dokumenter gjennom internett på bibliotek og offentlige kontorer.
arbeide for at Mållovens krav til bruk av nynorsk i offentlig forvaltning følges opp.
2.4.3 Fagbevegelsen og økonomisk demokrati
SVs mål om økonomisk demokrati betyr av vi vil arbeide for økt innflytelse for arbeidstakerne både som enkeltindivider og som medlemmer i lønnstakerorganisasjoner.
Fagbevegelsen har vært en av hoveddrivkreftene for sosial og økonomisk utjamning og demokratisering av samfunnet. Dette har hovedsakelig skjedd ved faglig kamp overfor arbeidsgiverne og gjennom politisk innflytelse, samtidig som presset mot fagbevegelsen øker ute på arbeidsplassen. Blant annet derfor er fagbevegelsen en viktig alliert i kampen for økonomisk styring og full sysselsetting.
Aktivt politisk arbeid og samarbeid lokalt har vært grunnlaget for fagbevegelsens politiske innflytelse. Denne arenaen har tradisjonelt vært preget av politisk bredde og mangfold. Sentralt har fagbevegelsen vært opptatt av å beholde de nære båndene til Det norske arbeiderparti, bl.a. ved dette partiets hegemoni i ledelsen. I kjølvannet av DNAs høyredreining har vi imidlertid sett at lønnstakerorganisasjonene har vunnet fram i viktige politiske saker gjennom et breiere og nærmere samarbeid med hverandre på basis av felles politikk og organisatorisk og politisk uavhengighet.
Fagbevegelsen er av stor betydning som politisk arena for medlemmene. Åpne politiske debatter og engasjement i faglig politisk arbeid i fagbevegelsen er i seg sjøl viktig for å vitalisere demokratiet og sikre det enkelte medlem politisk innflytelse og innflytelse over egen arbeidsplass. Tendensene til sentraldirigering og fravær av politiske debatter har bidratt til å svekke fagbevegelsens oppslutning og dermed også dens innflytelse.
En svekka, oppsplitta fagbevegelse vil snarere bære preg av alles kamp mot alle, enn å gi innflytelse over utviklinga. I internasjonal sammenheng har vi en sterk fagbevegelse i Norge, men samlet organiserer LO, YS, AF og andre lønnstakerorganisasjoner mindre enn 60 prosent av alle lønnstakere. SV vil arbeide for at arbeidstakere organiserer seg. LO vil i kraft av størrelse og samfunnsengasjement fortsatt være den viktigste lønnstakerorganisasjonen. At fagbevegelsen videreutvikler sin sterke posisjon vil styrke forutsetningene for SVs politikk. SV vil samarbeide med lønnstakerorganisasjoner som prioriterer arbeidet for å øke sysselsettinga, ei mer rettferdig fordeling (inkl. likelønn), sikring av velferden, overskuddsdeling og samfunnsstyring over økonomien. SV setter fellesinteresser foran snevre profesjonsinteresser.
En annen viktig forutsetning for å styrke fagbevegelsens og den enkelte ansattes rettigheter og innflytelse, er at samarbeidet mellom ulike lønnstakerorganisasjoner videreutvikles nasjonalt, og at internasjonalt faglig samarbeid styrkes.
SV vil i perioden:
arbeide for å sikre fagbevegelsens politiske innflytelse gjennom trepartssamarbeidet med regjeringa og arbeidsgiverne.
arbeide for at det tas initiativ til ulike tiltak for at lønnstakere får innflytelse over investeringer og overskudd i bedriftene.
arbeide for å bedre representasjonen for fagbevegelsen i f.eks. offentlige styrer og utvalg.
arbeide for at ansatte får styrerepresentasjon i bedrifter ned til 10 ansatte.
arbeide for at aksjeloven endres slik at ansatte gis rett til å delta i aksjeselskapenes generalforsamlinger med inntil 40 prosent av samtlige stemmer som kan avgis.
arbeide for å sikre lønnstakernes rett til å organisere seg. Det er særlig viktig å forsterke innsatsen for at de lavtlønte, de deltidsansatte og de arbeidsløse organiserer seg
at det ses på muligheten av å knytte faglige rettigheter til det å være organisert, ikke til å være arbeidstaker.
at streikeretten sikres som våpen i forbindelse med forhandlinger om lønns- og arbeidsforhold.
lovfeste den enkelte arbeidstakers rett til fri med lønn for grunn-, etter- og videreutdanning.
arbeide for at arbeidstakere får permisjon med lønn i forbindelse med politiske verv.
arbeide for at offentlig eide bedrifter forblir i offentlig eie, og sikre ansattes rettigheter hvis offentlig eide bedrifter skifter selskapsform eller overtas av private.
arbeide for å styrke det politiske samarbeidet mellom SV og de landsomfattende lønnstakerorganisasjonene på felter der det er sammenfall i politiske oppfatninger.
arbeide for at ansatte får forhandlingsrett i spørsmål som angår arbeidsorganisering, herunder ledelsesstruktur, innføring av ny teknologi, arbeidstidsordninger, arbeidsmiljø.
arbeide for at klubb og avdeling gis utsettende veto ved bortsetting av arbeid og innleie av arbeidstakere.
arbeide for at kommunale og statlige virksomheter må bli foregangsbedrifter i utviklinga av demokrati på arbeidsplassene.
Oppfordre fagbevegelsen til å kjempe for flere lærlingeplasser og bedre studiefinansiering.
arbeide for at det opprettes ei egen avdeling på Arbeidstilsynet som kan rykke raskt ut og ta seg av brudd på Arbeidsmiljøloven på typiske ungdomsarbeidsplasser.
Gi ungdom makt
SV mener det er en verdi i seg sjøl at ungdom har makt. Det er en verdi fordi ungdom som gruppe har visse fellesinteresser, fordi de er opptatt av andre saker enn foreldrene sine, og fordi de er i en annen fase av livet med andre behov og andre prioriteringer. Skal demokratiet være representativt må ungdom ha reell innflytelse over samfunnets prioriteringer. Det er ikke vanskelig å se resultatene av ungdoms manglende makt i dag: Valgoppslutninga blant unge er langt lavere enn gjennomsnittet. De sakene ungdom er mest opptatt av -miljø, utdanning og anti-rasisme - får ikke gjennomslag i politikken. Og viktigst av alt: Ungdoms levekår er dårligere enn for resten av befolkningen, og forskjellene øker. Dette må bedres på ved å gi ungdom sterkere innflytelse på sin egen hverdag og ved å sørge for at ungdoms representasjon i parlamentariske organer blir bedre.
SV vil i perioden:
arbeide for ei forsøksordning med en stemmerettsalder på 16 år ved kommune- og fylkestingsvalg
arbeide for at det gjennomføres medinnflytelsesordninger for ungdom i alle kommuner og fylkeskommuner.
arbeide for at dagens tillitsvalgtordninger for elever i skoleverket gis sterkere innflytelse med utvida vedtaksmyndighet.
arbeide for at arbeidstakerorganisasjonene gir tilpassa tilbud for ungdom ved eksempelvis å opprette et eget ungdomsforbund.
2.5 Homofile og lesbiskes rettigheter
SVs mål er likeverd mellom mennesker av ulik seksuell legning. Det er ennå langt fram til at homofilt samliv er både formelt likestilt og allment ansett som en likeverdig livsform blant folk flest. Homofili er i en rekke land kriminalisert, men også i vårt land utsettes homofile for fortielse, mobbing og undertrykking. SV støtter kampen for synliggjøring og likestilling for homofile og lesbiske.
Å få barn eller adoptere barn er ingen menneskerett. Men når barn trenger adoptivhjem må det alltid være barnets rett til best mulig omsorg, og ikke den voksnes seksuelle legning som bestemmer valget av adoptivforeldre. Dagens bestemmelser hindrer f. eks. barn som bor i familie med homofile foreldre å bli adoptert på linje med andre stebarn.
SV vil i perioden:
arbeide for å endre lov om partnerskap slik at homofile og lesbiske ikke utelukkes fra adopsjon når dette er til det beste for barna.
arbeide for at homofile og lesbiske som med rette frykter forfølgelse i sitt hjemland pga sin seksuelle legning, gis asyl/oppholdstillatelse i Norge.
arbeide for at kunnskap om homofili i større grad går inn i skolens undervisning.
arbeide for å utvide Arbeidsmiljøloven med antidiskrimineringsregler
foreslå at det lages ei stortingsmelding om homofiles levekår og rettigheter.
2.6 Kvinnepolitikk -likestilling og frigjøring
Kvinners liv og rolle har gjennomgått store forandringer de siste tiåra. Både formelle og reelle rettigheter er styrket. Likevel finnes det fortsatt uønska forskjeller mellom kvinner og menn og sider ved kvinners livssituasjon som vi vil forandre og forbedre. Etter som samfunnet endrer seg oppstår diskriminering på nye områder og med nye uttrykk. I parlamentariske organer vil SV arbeide for å øke representasjonen av kvinner og fremme en politikk som kan styrke kvinners stilling på områder hvor kvinner i dag er tapere. Men ikke alt lar seg vedta eller lovregulere. Kjønnsdiskriminering må også bekjempes ved kontinuerlig debatt og bevisstgjøring.
SV vil i perioden:
arbeide for å bedre levekåra for utsatte kvinnegrupper.
arbeide for å øke kvinners representasjon i alle folkevalgte organer og regjeringsoppnevnte komiteer.
bidra til en offentlig debatt for bevisstgjøring av gamle og nye former for kjønnsdiskriminering og om fordeling av arbeid i hjemmene.
2.6.1 Kvinner og arbeid
Det finnes fortsatt forskjeller i kvinner og menns lønn -"kvinnefratrekk"- som ikke kan forklares i annet enn forskjell i kjønn. Samtidig er kvinner i flertall i mange lavtlønnsyrker både i privat og offentlig sektor. Det er en prioritert kvinnepolitisk oppgave å øke lønnsnivået i lavtlønnsyrkene og bekjempe forskjeller i lønn mellom kvinner og menn i "arbeid av lik verdi". Dette kan gjøres på to måter. Offentlig sektor er en viktig arbeidsgiver for kvinner og må føre en arbeidsgiverpolitikk for å utjamne lønnsforskjeller og sikre likelønn for kvinner og menn. Samtidig bør likestillingsloven endres slik at man kan vurdere "arbeid av lik verdi" på tvers av faggrenser.
For at gode permisjonsmuligheter ikke skal føre til et tilbakeskritt for kvinner på arbeidsmarkedet er det viktig at flere fedre tar ut en større del av fødselspermisjonen.
SV vil i perioden:
arbeide for at offentlig sektor utarbeider en arbeidsgiverpolitikk som hever lavtlønnsyrkene og sikrer likelønn.
arbeide for at Likestillingsloven endres slik at "arbeid av lik verdi" kan sammenlignes på tvers av faggrenser.
arbeide for å bekjempe seksuell trakassering og mobbing i arbeidslivet i samarbeid med fagbevegelsen.
arbeide for at det utarbeides konkrete handlingsplaner for likestilling på alle mellomstore og store arbeidsplasser som skal sikre reell likestilling i nyansettelser, avansementer, permisjonsordninger, tilgang på kurs og etterutdanning - gjennom økt bevissthet og endret praksis.
 arbeide for å redusere antall stillinger med få arbeidstimer og øke antallet hele stillinger i typiske kvinneyrker, f. eks. innen omsorgssektoren.
arbeide for at opptjeningstida til full pensjon blir tjue år.
2.6.2 Ja til mangfold
Reklamens skjønnhetsideal krever at jenter og kvinner skal bli stadig tynnere. Markedsførings-kampanjer skaper et uoppnåelig ideal, som med hensikt skal gjøre jenter misfornøyde med eget utseende. På den måten skapes et marked for slankemiddelindustriens produkter. SV vil arbeide for generelt å innskrenke omfanget av reklame i samfunnet. Lovverket bør endres for mer effektivt å hindre kvinnediskriminerende reklame. Mange opplever også at utseendet i sterkere grad fokuseres i arbeidslivet, og at det ytre kan veie tyngre enn faglige kvalifikasjoner ved ansettelser. Ei slik utvikling kan være med på å hemme utviklinga mot et samfunn hvor kvinner og menn er mer likestilt.
SV vil i perioden:
arbeide for strenge regler for hva som skal være tillatt reklame, og kreve at reklamen skal ha direkte relevans til produktene det reklameres for. Reklame som strider mot disse reglene må stoppes
arbeide for at Markedsføringsloven endres slik at det blir enklere å stoppe rent kvinnediskriminerende reklame.
arbeide for at det opprettes tilbud om opplæring ved skolen, helsetjenesten og i idrettsorganisasjonene som gjør disse etatene i stand til å fange opp og utvikle hjelpetiltak for ungdom med spiseforstyrrelser.
støtte foreninger som jobber med spiseforstyrrelser.
arbeide for at helsestasjonene skal utvikle tilbud for ungdom som har slike problemer, og tilbud som kan virke forebyggende i ungdomsmiljøer.
2.6.3 Porno og prostitusjon
Porno og prostitusjon er et marked med enorm lønnsomhet for kapitalkreftene som står bak.
Å styrke kvinners politiske og økonomiske situasjon vil være den beste strategien for å redusere omfanget av dette markedet.
Men det er også nødvendig med et effektivt regelverk som forbyr grov porno, hallik- og bordellvirksomhet. Dette er i stor grad tilfellet i dag, men politi- og påtalemyndighet må følge mer aktivt opp i håndhevingen av lovverket.
SV vil i perioden:
arbeide for at politi og påtaleverk skal bruke mer ressurser på å håndheve lovverket.
arbeide for økt hjelp til kvinner for å komme ut av prostitusjon.
arbeide for økt kontroll og begrensning av film og blader som oppfordrer til seksualisert vold
motarbeide "sex-turisme".
2.6.4 Den nye abortdebatten
Retten til sjølbestemt abort før 12. svangerskapsuke -slik dagens lovverk fastslår, må opprettholdes. Den medisinske utviklinga vil i løpet av kort tid gjøre det mulig å undersøke en rekke egenskaper ved fostret lenge før fristen for sjølbestemt abort går ut.
Dersom det blir et utbredt tilbud eller press om at alle fostre skal sjekkes - kan vi bevege oss i retning av et samfunn der selektive aborter blir vanlig. Ingenting tilsier at dette er ei utvikling som norske kvinner ønsker - 60 prosent av dem som etter bestemte kriterier får tilbud om fostervannsdiagnostikk takker nei til en slik undersøkelse.
SV vil i perioden:
forsvare retten til sjølbestemt abort før 12. svangerskapsuke.
gå imot masseundersøkelser av egenskaper ved fostre utover 1. gangs ultralydundersøkelse.
gå imot at celler og vev fra aborterte fostre brukes til forskning og behandling og at det opprettes fostervevsbank.
2.7 SVs samepolitikk
Norge er det eneste vestlige land som har ratifisert ILO-konvensjon nr. 169 om verdens urfolk. SV mener dette gir oss en særskilt forpliktelse til å ta opp og tale urfolks sak internasjonalt. SV bygger sin politikk på internasjonale konvensjoner, nasjonale lovregler og erklæringer som sikrer urfolks rettigheter. Det er viktig å påse at lover, regelverk og praksis blir utvikla i tråd med disse forpliktelsene og samtidig arbeide for å øke den alminnelige forståelsen av disse forpliktelsene. Retten til å bevare og videreutvikle eget samfunn, språk, kultur og næringsliv er grunnleggende. Målet for SVs politikk i forhold til urfolk er derfor likeverdig behandling av forskjellige folk og folkegrupper. Dette vil være med på å fremme et verdifullt kulturelt- og samfunnsmessig mangfold.
SV ønsker å finne fram til nye arbeids- og samarbeidsformer som medfører at en i Norge oppnår reell likeverdighet mellom samene og det norske storsamfunn. Forutsetningen er at innholdet i likeverdighet ikke defineres aleine av det norske samfunnet. Det er derfor viktig at det samiske demokratiet gjennom Sametinget sikres gjennomslag overfor norske myndigheter. SV vil også være med å bidra til å styrke samiske organisasjoners virksomhet i det samiske demokratiet.
SV vil i perioden:
i samsvar med ILO-konvensjonene arbeide for å sikre samenes kollektive rett til land og vann, og at retten utøves i samarbeid med den øvrige befolkning som har tilhørighet til de samme områdene.
arbeide for et tettere samarbeid mellom Stortinget og Sametinget
arbeide for at samene blir representert i samarbeidsorganer som geografisk er knytta til samiske bosettingsområder, f.eks. Barentsrådet og Nordisk Råd.
arbeide for at kvinners hevdvunne rettigheter og status innen reindriften opprettholdes.
arbeide for å øke Sametingets styring og medbestemmelse på beslutninger som angår samisk kultur generelt og samiske næringer i de tradisjonelle samiske områdene.
arbeide for at samiske organisasjoner skal ha uttalerett i saker som angår dem.
3. Miljøpolitikk
- Bare en jord
SVs mål er et samfunn der hensynet til miljøet er overordna. Vi skal ikke provosere naturens tålegrenser, - i solidaritet med våre barn og barnebarn. Norge må gå foran, i ord og handling, for å få oppslutning om den forandring som er nødvendig for å nå dette målet. SV vil ha reformer som gjør det lettere å velge miljøvennlig.
3.1 Varsellampene blinker
Varsellampene har blinket lenge. Likevel har det ennå ikke lykkes å gjøre de endringer som skal til for å forhindre at globale, langsiktige miljøproblemer som drivhuseffekt og utrydding av arter utvikler seg. Til tross for økte kunnskaper fortsetter utviklinga i retning økte miljøødeleggelser. Drivkreftene er den kapitalistiske økonomien og de store muligheter for rovdrift på naturen som ligger i industri, transport, industriprega landbruk og fiske. Veksten bygger i dag på et overforbruk av jordas samla ressurser. De rike landa må bære et hovedansvar for å legge om forbruks- og produksjonsmønsteret, og sette inn effektive tiltak for å bringe utviklinga i økologisk balanse.
Dagens økonomiske system vil føre verden mot stadig nye miljøproblemer og økologiske katastrofer. En solidarisk verdensorden er nødvendig for å lette presset på naturressursene, og for å få til ei mer rettferdig fordeling mellom fattige og rike. Endringer kan bare skapes gjennom global politisk styring, ikke som i dag ved at det globale markedet bestemmer utviklinga. Ei samfunnsutvikling hvor stadig flere beslutninger overlates til markedet vil forsterke miljøproblemene.
Miljøproblemene er både lokale, regionale og globale. Miljøpolitikken rommer beslutninger vi som enkeltindivider må stå for, som kommuner og fylker må ta ansvar for, som regioner må samarbeide om, og som Norge må delta i globalt samarbeid om. Ofte må tiltaka mot globale problemer begynne ved at vi som enkeltmennesker tar ansvar for at vår egen handlemåte ikke er på kollisjonskurs med miljøet. Folk må ha muligheter til å opptre miljømessig forsvarlig. Folkelig deltakelse og engasjement er nødvendig for å løse miljøproblemene.
Miljøbevisstheten i Norge er høy, og Norge har spilt en viktig rolle i å rette politisk søkelys mot verdensomspennende miljøutfordringer. Men i dag står vår egen praksis i veien for muligheten til fortsatt å spille en viktig rolle i internasjonalt miljøarbeid. Som en av verdens store oljeeksportører opptrer Norge som en bremsekloss når det gjelder å løse et av de mest alvorlige miljøproblemene - faren for ødeleggende klimaendringer. Norge er i dag ikke et foregangsland når det gjelder å motarbeide drivhuseffekten.
I løpet av et par tiår har industrien redusert sine utslipp radikalt. Dette gir grunn til å rette fokus mot andre forurensningsproblemer som truer helse og miljø. En type forurensningsproblem som bør vies økt oppmerksomhet, er miljø- og helsefarlige sider ved produkter vi omgir oss med og maten vi spiser. Viten vi i dag har om miljøgifter som årsak til bl.a. kreft, allergi og nedgang i fruktbarhet, gjør det nødvendig å legge et "føre-var"-prinsipp til grunn for hva som kan tillates f. eks. av tilsettingsstoffer og sprøytemidler.
Miljøpolitikk må gripe over alle sektorer, og ikke ses adskilt fra øvrige politikkområder, som f. eks. energipolitikk, samferdselspolitikk, industri- og næringspolitikk. Politiske beslutninger må ta utgangspunkt i et hundreårsperspektiv på miljø og økologi, slik at behovet for å rense og reparere i etterkant blir mindre, og slik at vi ikke forbruker uforsvarlig mye ressurser som ikke kan fornyes.
SV vil ta i bruk positive virkemidler, som ordninger for å premiere miljøvennlig opptreden, eller tiltak som legger bedre til rette for å opptre miljøvennlig - slik som å bygge ut kollektivtrafikk og ordninger for å sortere søppel.
Rettferdig fordeling av goder og byrder må gå hånd i hånd med miljøpolitikken. Det er nødvendig for å få oppslutning om den omstilling som er nødvendig for å få til et miljøvennlig samfunn.
3.2 De viktigste miljøspørsmåla
SV vil nedenfor peke ut noen miljøpolitiske områder som er viktige for de neste fire åra.
3.2.1 Vi kan stoppe klimaforandringene
SV mener at vi langt sterkere enn i dag må sette inn tiltak mot miljøproblemer som er langsiktige, som gir uopprettelig skader og har globale konsekvenser. FNs ekspertgruppe for klimaspørsmål (IPCC) advarer mot menneskeskapte klimaforandringer. En økning av jordas gjennomsnittstemperatur vil kunne gi ekstreme værsituasjoner, endre Golfstrømmens retning og legge lavtliggende landområder under vann. Klimaforandringer er et globalt problem som ikke kan løses uten internasjonalt samarbeid. Men like viktig er det med konkrete handlinger i hvert enkelt land. De rike som i dag forbruker mest av fossile brennstoff og står for de største CO2-utslippene pr. innbygger, må ta det største ansvaret. SV vil gå imot ordninger som kan gi de rike landa anledning til å kjøpe seg fri fra krav om utslippsreduksjoner, og vil derfor gå i mot forslag om omsettelige CO2-kvoter.
SV mener at Norge må holde fast ved målet om å stabilisere utslippene på 1989-nivå i år 2000, og deretter arbeide for 10 prosent reduksjon innen 2005. Fram til 2025 bør utslippene reduseres med 50 prosent. Muligheten for å nå disse måla avhenger først og fremst av om vi makter å begrense utslippene fra olje- og gassvirksomheten. 70 prosent av den forventa økningen av utslipp av klimagasser fra petroleumssektoren antas å komme som en følge av økt produksjon og transport av gass. Dette innebærer at omlag halvparten av den totale utslippsøkningen på 16 prosent fra 1989 til 2000 vil komme som et resultat av gassproduksjon og transport.
Til nå er det ikke dokumentert at gasskrafteksport fra Norge vil redusere utslippene i andre land i så stor grad at økte norske utslipp kan tåles. SV mener derfor det ikke er forsvarlig med en norsk klimastrategi som vil øke våre utslipp kraftig i åra som kommer, og i stedet satse på at andre land reduserer sine utslipp gjennom å erstatte egne olje- og kullkraftverk med importert kraft produsert i norske gasskraftverk. Vi har ingen sikkerhet for at det er noen slik sammenheng. Snarere kan dette føre til at gasskraft fortrenger ulike fornybare energikilder.
Det er viktig at Norge arbeider for at klimakonvensjonen blir så konkret og forpliktende som mulig. Norge må følge opp vedtatte nasjonale målsettinger om reduksjon av CO2, NOx og KFK-gasser.
SV vil i perioden:
 hindre bygging av gasskraftverk i Norge.
 arbeide for at CO2-avgiften også i framtida skal være et sentralt virkemiddel for å få utslippene av klimagasser i Norge ned. Avgiften må innrettes slik at den stimulerer ENØK-tiltak og bruk av miljøteknologi. Avgiften må økes i åra som kommer, slik at den stimulerer til en overgang til fornybare energikilder. CO2-avgiften må gjøres konsekvent.
 arbeide for at plattformene elektrifiseres i størst mulig utstrekning.
 arbeide for innføring av lovforbud mot all brenning av olje og gass på sokkelen, (fakling) der det eksisterer teknologi som kan fjerne behovet for dette.
 arbeide for innføring av NOx-avgift på norsk sokkel. Det kan stimulere olje- og gasselskapene til å gjennomføre store kutt i Nox-utslippene fra olje- og gassvirksomheten.
 arbeide for å forby subsidiering av kullenergi.
arbeide for å forby subsidiering av miljøfiendtlige varer
3.2.2 Fornuftig energipolitikk
Det er et betydelig ENØK-potensiale i Norge. Dette potensialet bør utnyttes fullt ut for å redusere drivhuseffekten. Dette vil også være fornuftig økonomisk, og det er viktig for å redusere presset for å bygge ut flere av vassdrag. Norge bør være et foregangsland for utvikling av alternativ, fornybar energi.
SV vil i perioden:
 arbeide for at det gjennomføres en egen strategi for opprusting av kraftverk og ledningsnett. Dette vil kunne frigjøre 5-10 TWh, som tilsvarer energien fra ca. tre gasskraftverk. Dermed vil en kunne erstatte bruk av fossilt brensel i andre land eller gasskraftverk i Norge.
 arbeide for at det gis støtte til ENØK-tiltak i privat og offentlig regi, slik at investeringene blir rimeligere..
 arbeide for at det opprettes fond for fornybare energikilder. Midlene skal brukes til å finansiere tilskuddsordninger for innføring av fornybare energikilder som bioenergi, vindkraft, bølgekraft og solenergi. Dette fondet skal også kunne gi tilskudd til produksjon og bruk av varmepumper.
 arbeide for at det settes av flere midler for å styrke etablerte sentra for alternativ energiforskning og utvikling..
arbeide for bedre utnyttelse av bioenergi og at låne- og tilskuddsordninger for investeringer i fyringsanlegg for biobrensel innføres.
arbeide for at bruk av økologisk biobrensel må stimuleres. Det må tilrettelegges for bruk av biodiesel som drivkraft for bil og buss.
 arbeide for at det pålegges å bruke oppvarmingsolje med lavere svovelinnhold. Målet er å fjerne oljefyr som oppvarmingskilde.
 arbeide for at Haldenreaktoren legges ned.
 arbeide for å utvikle et kraftprisregime for industrien som i større grad stimulerer til sparing av energi.
 arbeide for en nordisk energiavgift som favoriserer fornybar energi på bekostning av energi fra fossilt brensel eller kjernekraft.
arbeide for at alle byfornyede gårder skal forsynes med isolasjon og energisystemer som minimerer energiforbruket. Det skal legges til rette for fyring basert på biobrensel , varmepumper, solenergi og elektrisitet. De samme krav stilles til alle statlige bygg.
arbeide for at fjernvarmesystemet utbygges videre.
arbeide mot flere vannkraftutbygginger, og ruste opp eksisterende kraftverk og ledningsnett.
3.2.3 Olje og gass -spar for kommende generasjoner
Norge er i dag verdens nest største oljeeksportør. Norges oljeproduksjon er omlag tre ganger så stor som en regna med i 1985, og omlag dobbelt så stor som en regna med i 1990. Utvinning av olje og gass slår nye rekorder hvert år, nye felt blir igangsatt, prøveboring startes, og den norske stats bankbok vokser seg feitere for hvert år.
Norges oljepolitikk er uttrykk for manglende vilje til styring. Kortsiktig økonomisk tenkning har gjort arbeidsplasser og økonomi svært avhengig av oljeindustrien, og vi blir veldig sårbare den dagen aktiviteten må trappes ned. SV mener det er på tide med ei omlegging av politikken - redusert aktivitet i oljesektoren, og økt satsing på alternativ energi. SV vil forvalte oljeressursene slik at de også kan komme fremtidige generasjoner til gode, ved å spare mer av oljen på havbunnen i stedet for penger i banken. Hvis SV ikke får gjennomslag for dette vil vi delta i kampen om hvordan de økte inntektene skal brukes.
SV vil i perioden:
 arbeide for lavere oljeutvinningstempo. En bør gå langsommere fram ved åpning av nye områder for leitevirksomhet, og utsette utbygging av utbyggingsklare oljefelt. Det må ikke bygges ut felt i spesielt sårbare områder.
 arbeide for at alle CO2 utslipp fra petroleumsvirksomheten skal omfattes av CO2-avgiften. SV vil i tillegg gå inn for et pålegg om at olje skal oppsamles og gjennvinnes ved brønntesting.
 arbeide mot oljeboring i spesielt sårbare områder, der konsekvensene av evt. oljeutslipp vil være katastrofale for naturen og fiske- og dyreliv. Dette gjelder særlig i nordområdene, der nedbrytingsprosessen går spesielt seint.
 arbeide for strenge sikkerhetstiltak der oljeboring skjer for å unngå oljeutslipp, som uansett er svært skadelig for livet i havet.
 arbeide for å pålegge oljeselskaper som er engasjert i olje- og gassutvinning på norsk sektor å bruke en større del av sine investeringer til forskning på alternativ og framtidsretta energi- og miljøteknologi.
 arbeide for at Norge må samarbeide med andre oljeeksporterende land for å sørge for å holde høye oljepriser. Dette kan bidra til å redusere det totale forbruk av olje i verden, og stimulere til økt forskning og bruk av alternativ energi.
3.2.4 Styrk den grønne transporten
Reduksjon av transportmengden, og overgang til miljøvennlige transportformer er sentrale oppgaver i miljøpolitisk sammenheng. Samferdsel skaper flere ulike miljøproblemer, blant annet utslipp av CO2 som bidrar til drivhuseffekten, og utslipp av Nox som gir luftveislidelser og bidrar til forsuring og skader på materialer. Person- og varetransport står for omlag 35 prosent av de norske CO2-utslippene. 60 prosent av NOx-utslippene i 1993 kom fra transportsektoren. Med dagens tiltak vil det bare være en svak nedgang fram mot år 2025.
Over 700.000 mennesker i Norge er utsatt for helseskadelig luftforurensning. SFT anslår at 70-90 prosent av den helsefarlige lufta i Norge skyldes vegtrafikken i byer og tettsteder.
Både plager ved dårlig luft og støyplager vil bli vesentlig mindre ved reduksjoner i biltrafikken som er en hovedårsak til slike problemer. Det er derfor viktig at forurensningsloven også skal gjelde for utslipp og støy fra samferdselssektoren. I dag er det imidlertid fastsatt for lave grenseverdier for tillatt luftforurensning.
SV vil arbeide for å minske biltrafikken, få mer av godstrafikken over på skip og jernbane og gjøre jernbanen mer konkurransedyktig i forhold til fly.
SV vil i perioden:
 arbeide for en utbygging at jernbanenettet i perioden 1995-2007 for å oppnå en sterk reduksjon av reisetid. Dette skal skje ved bygging av dobbeltspor på de mest trafikkbelasta hovedstrekningene, utretting av kjøreveg, bygging av kryssingsspor samt satsing på krengetog. Av nye prosjekt bør Ringeriksbanen gjennomføres, Vestfold- /Sørland- og Gjøvik-/Dovrebanen sammenknyttes, Nordlandsbanen og Meråkerbanen elektrifiseres og Røros-banen moderniseres.
arbeide for at skinneganger på nedlagte sidespor ikke rives opp. Noen steder kan det være et alternativ at andre enn NSB bruker banen til ordinær drift eller annen virksomhet som for eksempel turisttog (Valdresbanen).
arbeide for at Nord-Norgebanen videreføres.
 arbeide for at bilparken utnyttes bedre. Avgiftene i forbindelse med bilbruk reduseres for andelslag. Slike andelslag er et alternativ til å ha privatbil.
 arbeid for at det gis støtte til forsøk med hydrogen som drivstoff i transportsektoren.
 arbeide for at vegmidler må kanaliseres til jernbanesatsing, gang- og sykkelveier og kollektivtrafikk.
 arbeide for etablering av et transportdirektorat med overordna ansvar for kollektivtrafikk, vegtransport, jernbane, sjøtransport og luftfart for å oppnå en bedre samordna samferdselsplanlegging.
 arbeide for at vegkontorene i fylkene overføres til fylkeskommunene og omgjøres til til samferdselskontorer, for å fremme en mer helhetlig og mer miljøvennlig samferdselspolitikk lokalt.
 arbeide for økt kjøp av offentlige jernbanetjenester for å bedre tilbud og redusere prisen.
 arbeide for at NSB utvikles som transportselskap med felles ledelse for drift og infastruktur. SV vil gå mot liberalisering som åpner for konkurranse, "kaos" på sporet.
 arbeide for at en større andel av godstrafikken bør gå med skip. Det må samtidig settes i verk tiltak for å redusere utslipp fra skip. Havgående fiskefartøyer med høyt energiforbruk og store utslipp av CO2 og NOx, bør betale CO2-avgift. Prøveprosjekt med elektrisk drevne ferjer bør iverksettes.
arbeide for et drosje-bussystem i områder med middels og lav kollektivtrafikk hvor en ved hjelp av EDB-systemer kan sette opp buss eller drosje etter innmeldt behov.
 arbeide for en arealplanlegging som gjør at folk i størst mulig grad skal kunne nå bolig, arbeidsplass, skole og kulturtilbud uten å måtte bruke bil. SV vil derfor gå inn for utbygging av nye bybaner/ sporveier i de store byene og utbygging av gang- og sykkelstier.
 arbeide for strengere krav til reduksjoner av luftforurensning og støy fra vegtrafikken.
3.2.5 Bedre bymiljø
Folk som bor i byene opplever mange av de største miljøproblemene i Norge i sin hverdag. Biltrafikk er den viktigste enkeltårsaken til miljøproblemer i byene både gjennom støy, luftforurensning og ved å oppta arealer. SV vil ha en arealplanlegging som stanser utviklinga mot et stadig mer bilbasert samfunn. For å oppnå dette må byene utvikles slik at folk i minst mulig grad behøver å kjøre bil for å nå butikker eller tjenestetilbud. Det bør ikke bygges parkeringshus i bykjerner, og utviklinga med enda flere bilbaserte kjøpesentra må stanses. Tettere boligbygging er miljøvennlig fordi det reduserer behovet for transport og sparer naturområder fra nedbygging. Kollektivtrafikken må bli mer attraktiv i forhold til bilbruk. Piggdekkforbud i bystrøk er viktig for å redusere alvorlige støvproblemer som kan føre til helseskader.
Tilgang til natur og naturopplevelser er viktig for de fleste. SV vil arbeide for at også byene i Norge skal bli grønnere og gi flere naturopplevelser. Ikke minst vil dette være viktig for barns oppvekstvilkår. Arbeidet med byfornyelse og utvikling av bymiljøet i de store byene må forseres slik at storbyens kvaliteter i form av mangfold, nærhet og utvikling av kollektive løsninger blir et gode for alle som bor i by.
SV vil i perioden:
 arbeide for tiltak som stimulerer til bruk av el-biler framfor bensindrevne biler. Det må bl.a. bygges ut ladestasjoner. Stat og kommune bør kjøpe el-biler.
 arbeide for at luftforurensning og støy i storbyene reduseres ved et sett av virkemidler som piggdekkforbud, satsing på el-biler, kollektivtrafikk med skinnegående materiell og gassdrevne busser, tungtrafikktraseéer.
 arbeide for at bomringsystemet erstattes av et system for vegprising med differensierte satser etter de ulike vegers trafikkbelastning. Inntektene brukes til investeringer i infrastruktur for kollektivtrafikk, trafikksikkerhet, materiell osv.
 arbeide for at krava til støyskjerming styrkes ovenfor Luftsfartsverket, Vegdirektoratet og NSB.
arbeide for at jernbanen legges i tunnel gjennom Gamlebyen i Oslo.
arbeide for at en under utbygging av Fornebu aktivt legger vekt på å utnytte miljøvennlige energikilder som solenergi, biobrensel eller varmepumper for oppvarming.
arbeide for bedre bymiljø og større hensyn til gående og syklister ved å innføre restriksjoner på trafikk og parkering.
 at det blir lønnsomt å bruke kollektivtrafikk framfor privatbil og at det bygges ut flere gang- og sykkelveier.
arbeide for å bevare og gjenopprette grøntområder i byer og tettsteder, etter et "grøntregnskap" hvor samla grøntareal holdes konstant.
arbeide for at det bygges en bybane i Bergen.
3.2.6 Miljøproblemer på tallerkenen
Tilsetningsstoffer i mat og forbruksvarer er en ny type forurensning. Nye tilsettingsstoffer, økt matimport, nye produksjonsmetoder og mer intensiv landbruksdrift øker behovet for et strengt regelverk, bedre kontroll og økt viten om maten vi spiser og hvordan den er produsert. Som norske forbrukere har vi tidligere vært vant til å stole på at lov- og regelverk har beskyttet oss mot skadelige stoffer og overførbare sykdommer i mat. Denne tida er forbi. Det er behov for et regelverk som tar utgangspunkt i "føre var"-prinsippet og vår rett til å vite hva vi få i oss gjennom maten. "Føre var"-prinsippet må gjelde både for stoffer som tilsettes maten og for prosessen som leder fram til matvaren. F. eks. vet vi i dag svært lite om mulige skadelige virkninger av å endre arveanleggene (genmodifisering) til planter og dyr som brukes til mat. Det vi vet er at egenskaper ved maten endres - men vi vet ikke hvordan disse endringene virker inn på menneskekroppen.
Bedre merking av varene gir oss økt mulighet til å velge hva vi vil spise og hva vi vil unngå. Dette gir også økt makt til forbrukerne til å påvirke matproduksjonen slik at den bedre ivaretar miljø og helse. SV mener at genmodifisert mat, og produkter framstilt av genmodifiserte organismer bør være forbudt å omsette i Norge. De helsemessige virkningene ved inntak av slik mat er for dårlig belyst, og de miljømessige konsekvensene av å sette ut og spre genmodifiserte organismer i naturen kan være svært alvorlige.
Internasjonal handel med dyremateriale i form av levende dyr, kjøtt og kjøttvarer, melk og egg er blitt svært omfattende. Dette har ført til økt risiko for overføring av smittestoff via matvarer og spredning av smittsomme husdyrsykdommer.
Vann er en ressurs det er knapphet på. I store deler av verden er vann en årsak til konflikter og brukes som middel i politisk maktkamp. I Norge har vi god tilgang på drikkevann, men forurensning er en stadig trussel mot drikkevannkildene. Vi har også drikkevannskilder som ikke er utnytta og sikra. Vann er allemannseie. SV går inn for at det lages en nasjonal handlingsplan for kartlegging, sikring og bruk av drikkevannkildene i kommunene.
SV vil i perioden:
 arbeide for at Norge skal ha retten til høyere standarder innenfor helse og miljø og eventuelt nedlegge veto dersom EØS-direktiver strider mot norsk standard.
 arbeide for økt kontroll med matvarer for å hindre overføring av sykdommer og skadelige tilsettingsstoffer
 arbeide for å forby matvarer som er produsert ved hjelp av genteknologi når produsenten ikke kan bevise at produktet er helsemessig forsvarlig og er produsert uten at det er fare for at genendringer sprer seg i naturen. Forbrukeren skal ha rett til å vite. Derfor skal all øvrig genmodifisert mat merkes.
 arbeide for økt forskning omkring virkningene av tilsettingsstoffer i maten.
 arbeide for økt informasjon til forbrukerne om tilsettingsstoffer, produksjonsmetoder og opprinnelsesland.
 arbeide for økt støtte til forbrukerorganisasjonene,
 arbeide for en økt økologisk landbruksproduksjon. SV vil arbeide for at økologiske landbruksvarer skal ha en markedsandel på minst 10 prosent i år 2000.
 arbeide mot tilsettingsstoffer som utelukkende har kosmetisk betydning og forby stoffer som kan erstattes av andre og sikrere stoffer. SV vil gå i mot å øke tillatt mengde av tilsettingsstoffer i maten.
 arbeide mot transport av levende dyr over landegrensene gjennom å motarbeide utvidelsen av EØS-avtalen om forenklet grensekontroll.
 arbeide for at Norge går inn for at WTO setter strenge rammer for handel med matvarer over lange avstander for å styrke den lokale matvaresikkerheten, bedre forbrukernes oversikt over maten de spiser og hindre spredning av matbårne sykdommer.
 arbeide for en nasjonal handlingsplan for reint drikkevann.
arbeide for at størrelsen på vannavgiften skal fastsettes etter hvor mye vann en bruker.
3.2.7 Fjern miljøgifter
Det moderne samfunnet bruker enorme mengder kjemiske forbindelser (60-70.000 i daglig bruk). Fordi vi har begrensa kunnskap om deres virkning på miljø og helse, er det nødvendig å legge "føre-var"-prinsippet til grunn. Vi har fått ny viten om evnen en rekke miljøgifter kan ha til å påvirke menneskers og dyrs hormonbalanse og forplantningsevne. Innsatsen må styrkes for å fjerne disse stoffene fra våre omgivelser. For å hindre at skader oppstår må stoffene kartlegges bedre og kilder til skader fjernes, framfor å begrense spredning av stoffene i ettertid.
Klororganiske forbindelser peker seg ut som ei stoffgruppe som står i en særklasse på prioriteringslister over de farligste miljøgifter i både internasjonale og nasjonale handlingsplaner. Den samla klorproduksjonen må reduseres fordi noe klor kommer på avveier og ender opp i skadelige forbindelser, sjøl i prosesser og produkter som i seg sjøl er relativt uproblematiske. For å unngå dette, trengs det ei omstilling i den kjemiske industrien slik at mindre klor kommer på markedet. SV ser det som nødvendig å trappe ned bruk og produksjon av PVC, som står for en stor del av klorforbruket i verden.
Undersøkelser har vist at sprøytemidler i landbruket er et større helseproblem enn tidligere antatt. SV mener at det må legges økt vekt på å utvikle et giftfritt landbruk. Bruken av sprøytemidler må reguleres strengere. Dette må også legges til grunn i bistandssammenheng og i utforminga av krav til importert mat.
SV vil i perioden:
 arbeide for at myndighetene kartlegger stoffer som kan påvirke hormonbalansen hos mennesker og dyr. Denne må følges opp enten av forbud eller konkrete planer for utfasing, samt regler om merking.
 arbeide for at "føre-var"-prinsippet og grundige studier av stoffers virkning på økosystemene og på levende organismer i deres naturlige livsmiljø legges til grunn for vurderinger av regelverk for miljøgifter.
 arbeide for at det settes igang en utfasing av myk PVC, samt stiv PVC med helse- og miljøfarlige tilsetningsstoffer.
 arbeide for at Norge tar initiativ til et internasjonalt forbud mot halogenerte plaststoffer.
 arbeide for at det både nasjonalt og internasjonalt utarbeides forpliktende målsettinger for reduksjon av den samla klorproduksjonen.
 arbeide for norske initiativ for internasjonal regulering av tilsatsstoffer til plast og gummi.
 arbeide for stopp i import av matvarer som ikke kan garanteres produsert uten bruk av sprøytemidler som er svartlistet av FAO.
 arbeide for reduksjon av tungmetaller som slippes ut i kloakken gjennom oppsamling eller gjenvinning . Deponering på godkjente plasser kan skje dersom annen bruk ikke er mulig. SV går videre inn for industrien ikke skal tillates å slippe ut tungmetaller.
3.2.8 Ta vare på naturens mangfold
SV ønsker å utvide verneområdene for typisk norsk natur og kulturlandskap ved gjennomføring av nasjonalparkplanen og planer for landskapsvern, naturreservat og naturvernområder, og ved verneplaner for vassdragsnatur og vern av kulturminner og kulturmiljø.
Stortinget vedtok våren 1996 en utvidelse av verneplanen for barskog. Etter SVs syn er ennå ikke verneplanen omfattende nok. Registrering av områder som er aktuelle for vern viser et langt større vernebehov enn det som faktisk er ivaretatt. Ikke minst er det en del større villmarksområder som faller utenfor verneplanen. SV vil arbeide for at det, på kort sikt, kan inngås leieavtaler for områder som faller utenfor verneplanen nå, men som vil være aktuelle for vern dersom planen utvides. Begrensning av flatehogst, sterk begrensning av hogstmaskiner og lassbærere og sterkere reguleringer i marginale skogområder er andre viktige oppgaver i skogbruket.
Planene om å ta i bruk et 250 000 dekar stort sammenhengende naturområde i Hedmark til intensiv skyte- og øvingsområde for forsvaret kan ikke aksepteres. Dette er store villmarkspregede områder som i tillegg også omfatter fornminner fra jernalder, vikingtid og finnekulturen. Forsvaret har ikke behov for nye øvingsområder, tvert om vil SV at en del eksisterende områder skal omreguleres til friluftsmark. SV vil kreve en egen plan for dette.
SV mener videre at det er behov for et lovverk som sikrer vassdrag som er verna mot kraftutbygging et vern mot andre inngrep. Hvis dette ikke skjer, vil vi kunne oppleve en "bit for bit"-ødeleggelse av de verneverdier Stortinget har lagt til grunn for sitt vernevedtak. I forurensa områdene må ordninga med kalking av vann og vassdrag opprettholdes.
Det vil bli stadig viktigere å sikre vern av grønne lunger og friluftsområder. I dag er det anledning til å verne områder på statlig grunn som friluftsmark etter Friluftsloven. SV vil arbeide for en hjemmel til også å verne privateide områder etter Friluftsloven. Det bør videre etableres støtteordninger som gjør kommunene bedre økonomisk i stand til i sine arealplaner å etablere friarealer i utbyggingsområder.
Det biologiske mangfoldet må bevares og vernes. I et naturlandskap vil dette si ingen eller minimal menneskelig eller menneskeskapt aktivitet. I et kulturlandskap vil dette si minst mulig endringer i vår bruk og påvirkning av området. SV vil være pådriver for at naturområder sikres ved ulike typer vern, der lokale grupper er aktive medspillere.
Norge har et særlig ansvar for å bidra til å sikre levedyktige bestander av de fire store rovdyrene - ulv, bjørn, gaupe og jerv. SV mener matproduksjon som skjer ved beiting i utmark er økologisk fornuftig og bør skje i minst like stor grad som i dag. Forvaltninga av rovdyrbestanden må sees i en nordisk sammenheng der Norge har et sjølstendig ansvar for å oppnå levedyktige bestander. Ei desentralisert statlig forvaltning med basis i de internasjonale avtalene Norge har forplikta seg til, må bl.a. sikre at rovdyra har nok tilgang på mat, bedre rutiner for uttak av skadedyr og at befolkningen involveres i en langsiktig forvaltningsstrategi.
I kjerneområdene for rovdyr skal staten opprette tilsynsordninger for rein og bufe, iverksette forebyggende tiltak for å redusere skadeomfanget, samt etablere bedre erstatningsordninger og behandlingsrutiner ved tap av beitedyr.
SV vil i perioden :
arbeide for at tilskudd til kalking økes.
arbeide for at Norge som stat tar initiativ for å utvikle folkerett og avtaler om ressurser på havbunnen og om tilgang til drikkevann.
arbeide for utvidelse av verneområdene for typisk norsk natur- og kulturlandskap.
3.2.9 Et forbruk vi tåler
Jorda har ikke økologisk bærevne til å tåle en vekst så sterk at den kan bringe de fattige landa nærmere vår levestandard dersom de rikes forbruk skal fortsette å vokse som i dag. SV støtter FNs mål om femti prosent reduksjon i de rike landas energiforbruk innen år 2025 for å få til en økning av energibruken i de fattige landa med tretti prosent.
Det private forbruket i Norge er forutsatt å skulle dobles de neste 20-25 åra. Det private forbruket øker mest på miljøfiendtlige områder som privat bilkjøring og flyreiser. En slik økning i forbruket vil føre til økt ressursforbruk og miljøbelastning. Det samla private forbruket må ikke øke ytterligere. Forbruket må også vris i mer miljøvennlig retning. Det økende luksusforbruket er særlig miljøfiendtlig og må stoppes. SV vil ha en politikk som demper kjøpepresset, reduserer transportbehovet, begrenser og legger om energibruken, reduserer avfallsproduksjonen og gir de fleste mer tid framfor mer penger.
Noen typer forbruk kan øke uten at det går på bekostning av miljøet. For eksempel kan forbruket av de fleste kulturtilbud øke uten at det får uheldige miljøkonsekvenser. En økt politisk satsing på kulturtilbud vil både kunne skape mange arbeidsplasser, og vri forbruk over fra materielt til ikke-materielt forbruk.
Den store mengden avfall som skapes, er et stort problem knytta til det høye forbruket i rike land. Målet må være å redusere avfallsmengden. Det avfallet som oppstår må behandles miljøvennlig. Gjenbruk bør fremmes framfor resirkulering. Det må legges praktisk til rette for at husholdningene kan kildesortere søppel.
SV vil i perioden:
arbeide for gjenbruksverksteder i kommunene hvor folk kan få reparert eller resirkulert forbruksvarer
arbeide for å øke bruken av fornybare byggematerialer i forbindelse med statlige nybygg, rehabilitering og annen statlig byggevirksomhet.
arbeide for å redusere avfallsmengdene til forbrenningsanlegg og deponier.
arbeide for avgifter som fremmer gjenbruk og redusert avfall, bl.a emballasjeavgift. Butikker må kunne pålegges å beholde unødig emballasje forbrukerne ikke vil ta med seg.
utfordre fagbevegelsen til i større grad å kreve miljøvennlige investeringer, velferdsreformer og mer fritid framfor økt kjøpekraft for alle.
arbeide for å gjøre det enklere å reservere seg mot reklame i postkassa, uten å måtte gi avkall på offentlig informasjon.
3.2.10 Bruk ny teknologi forsvarlig
Innføring av ny teknologi i industrien har redusert utslipp til luft og vann betydelig de siste tiåra. Det er betydelig potensiale for utvikling av ny miljøteknologi som kan gjøre industriproduksjon mer miljøvennlig og energieffektiv. SV mener det er viktig å føre politisk kontroll med den teknologiske anvendelsen. Utvikling og bruk av ny teknologi kan også føre til alvorlige miljøproblemer.
Utviklinga av bio- og genteknologi åpner for store muligheter innenfor medisin, matproduksjon og miljøvern. Men denne teknologien kan også brukes på måter som er miljøfiendtlige eller som strider mot etiske verdier. SV vil arbeide for at det skal være sterk folkevalgt styring av utviklinga innen dette feltet. Etiske og økologiske hensyn må styre bioteknologien, ikke økonomiske interesser.
Unntak skal bare gis når søker kan godgjøre at det ikke finnes fare for uønska spredning av den aktuelle organismen eller dens genetiske materiale.
SV vil i perioden:
arbeide for at patentavgifter på miljøvennlig teknologi blir redusert vesentlig for u-land
 arbeide for å forby genmodifiserte produkter.
 arbeide for at all mat merkes med opprinnelsesland, evn. bruk av genmodifiserte organismer, dyrehelse og evn. bruk av antibiotika og veksthormoner i kjøttproduksjon, bruk av plantevernmidler, kunstgjødsel og bestråling.
 arbeide for å styrke forskningen på sammenhengen mellom ulike stoffer og virkningen av det totale inntak av fremmedstoffer.
3.3 Miljøriktig oppførsel skal lønne seg
SV mener at skatte- og avgiftssystemet må legges om i grønn retning. Med dette menes at skatte- og avgiftspolitikken i sin helhet må utformes slik at den stimulerer næringslivet og forbrukerne til mer miljøvennlig produksjon og forbruk. Dette er mulig å gjennomføre uavhengig av, og uten å heve det generelle skattenivået. Allerede i dag har vi enkelte avgifter som motiverer til dette, så som CO2-avgiften og avgift på blyholdig bensin. En grønn skatte- og avgiftspolitikk innebærer at det blir dyrere å sløse med ressurser og å forurense og hvor et av de viktigste måla er å bruke fornybar energi mer effektivt og redusere utslippene av CO2. En grønn skatte- og avgiftspolitikk må minske sløsing med ressurser og hindre forurensning samt fordele byrdene på en rimelig måte. For enkelte bedrifter kan ei omlegging til en grønn skatte- og avgiftspolitikk få store negative konsekvenser. For noen bedrifter trengs det investeringer for å legge om til en produksjon som bruker mindre ressurser og forurenser mindre; investeringer den enkelte bedrift ikke kan koste aleine. I slike tilfeller kan staten helt eller delvis gå inn og finansiere omlegginga. Andre bedrifter kan ikke legge om produksjonen sin slik at utslippene reduseres vesentlig. En grønn skatte- og avgiftspolitikk kan dermed føre til at bedriften blir ulønnsom. I slike tilfeller kan staten gå inn med ordninger som sikrer fortsatt drift inntil nødvendige omstillinger er gjennomført. Ordningene må være utført slik at de gjør det lønnsomt å redusere CO2-utslippene mest mulig.
SV vil i perioden:
arbeide for en lavere arbeidsgiveravgift
arbeide for en konsekvent CO2-avgift.
arbeide for differensiering av avgifter.
arbeide for krav om miljøattester for bedrifter som det offentlige gjør innkjøp fra. Det offentlige skal velge den bedrift som er mest miljøvennlig.
arbeide for at staten lager miljøregnskap for sine egne virksomheter.
3.4 Miljøjobben må også gjøres lokalt
Mens sentrale myndigheter har ansvaret for de overordna rammene for miljøpolitikken, er det i den enkelte kommune og fylkeskommune at jobben må gjøres. Arbeidet med å løse lokale miljøproblemer som forurensning, støyplager og avfallsproblem er beslutninger som i tillegg til å bedre kvaliteten av lokalsamfunnet, er bidrag for å løse de globale miljøproblemene. Viktig i denne sammenhengen er samferdselsløsninger, valg av energikilder i kommunale bygg og anlegg, og planlegging i forhold til transportbehov.
Det bør utarbeides lokale klimaplaner i alle kommuner og fylker som må inneholde oversikt over alle lokale utslippskilder og mulige tiltak for å redusere utslipp, støy og andre miljøproblemer. FNs konferanse om miljø og utvikling i Rio, la grunnlaget for lokalt miljøarbeid gjennom vedtaket om hvordan miljøarbeidet kan drives lokalt, en lokal "Agenda 21". Villigheten til å komme igang med miljøarbeid er stor i kommune-Norge, men til nå har den statlige viljen til å være med og finansiere vært for liten.
Noen kommuner har gjort en god jobb i å få med seg innbyggerne og bygge ut miljøvennlig avfallshåndtering. SV vil at alle kommuner skal bygge ut systemer for å redusere avfallsmengden, for en mer miljøvennlig avfallshåndtering og for å fremme resirkulering og gjenbruk.
SV vil i perioden:
 arbeide for at alle kommuner setter i gang arbeidet med en lokal "Agenda 21".
Det må utarbeides en klimahandlingsplan som tar for seg hvordan kommunen/fylkeskommunen kan redusere CO2-utslippene
 arbeide for at det kommer statlige finansieringsordninger som gjør det mulig for kommuner/fylkeskommuner å foreta miljøinvesteringer.
 arbeide for ulike former for lokale avgifter som fremmer miljøvennlige løsninger, slik som avfallsavgiften.
 arbeide for at det i inntektssystemet for kommunene innføres ordninger for å premiere kommuner som i stor grad tar ansvar for miljøet, f.eks. ved omfattende vern av naturområder.
 arbeide for rikspolitiske retningslinjer for kildesortering og resirkulering i kommunene.
 arbeide for at kommunene lager miljøregnskap over all kommunal virksomhet og evaluerer dette hvert år.
4. Kunnskapssamfunnet
kunnskap til få er makt - kunnskap til mange er frihet
SVs mål er å utvikle Norge som kunnskapssamfunn. Ny kunnskap er avgjørende for å kunne møte stadig raskere endringer i hvordan vi lever og arbeider. Vi vil få nye klasseskiller dersom denne kunnskapen blir forbeholdt et mindretall. Derfor vil SV satse på skolen og innføre en reform som gir alle arbeidstakere rett til etterutdanning.
4.1 Teknologisk endring -Ei hovedutfordring
Det norske samfunnet er midt inne i raske og omfattende endringer som følge av et grunnleggende skifte i teknologi og av en sterkere internasjonal påvirkning. Dyptgripende endringer i teknologi, økonomi og politikk skaper usikkerhet og framtidsfrykt, men også store muligheter til å forme et bedre samfunn. Den raske utviklinga innen vitenskap og teknologi har skapt mange nye interessante arbeidsplasser, og gitt nytt innhold til mange jobber. Den har også bidratt til framskritt i medisinsk behandling, kunnskapsutvikling og sosiale forbedringer for store deler av befolkningen i Norge. Men vi ser også at mange blir ofre for den teknologiske utviklinga. Mange blir arbeidsledige som følge av at arbeidsplasser blir lagt ned, omorganisert eller flytta.
Internasjonaliseringen av økonomi, teknologi, vitenskap og politikk har bidratt til økt internasjonal kontakt, ei rask økonomisk utvikling og større avhengighet av det som skjer på den internasjonale arenaen. Samtidig føler mange seg avmektige overfor voksende flernasjonale konsern og politisk bakromspolitikk. Større folkevandringer og impulser fra media gjør at vi må forholde oss til en mer sammensatt verden.
Norge er et kunnskapssamfunn. Stadig mer teknologisk avansert utstyr settes inn i produksjon av varer og tjenester, og vi omgir oss med høyteknologiske produkter også i fritida. Men bildet er langt fra entydig. Det satses for lite på forskning i Norge, spesielt innen samfunnsfag og humanistiske fag. Skoleverket preges av mangel på ressurser, og arbeidstakere stenges ute fra nødvendig etter- og videreutdanning. Vi ser også at kunnskapen om andre samfunn og kulturer fortsatt er preget av fordommer og manglende innsikt.
Vitenskap, forskning og utredning blir i økende grad benyttet som grunnlag for politisk handling og som styringsverktøy for beslutningstakere enten de befinner seg i internasjonale storkonsern eller i regjering og offentlig sektor. Det blir enda viktigere å spørre om hva slags vitenskap som benyttes, hvem som frambringer den og hvilke tenkemåter som legges til grunn. SV vil delta i kampen om innholdet i kunnskapen og vitenskapen.
Noen av våre hovedutfordringer vil være:
å bruke ny teknologi for å sikre breiere deltakelse i samfunnet.
å bevare norsk og samisk språk og kultur.
å sikre tilgjengelighet og muligheter for kunnskap til å motvirke kunnskapskløften.
En godt utdanna befolkning er en av nasjonens viktigste ressurser for å ta vare på og skape nye arbeidsplasser, sikre livskvalitet og hindre nye klasseskiller. Videreutvikling av nasjonens kunnskapskapital er også viktig for å kunne møte utfordringa fra ny teknologi og kravet om å utvikle en økonomi som respekterer naturens tålegrenser. Mulighetene til god grunnutdanning og oppdatert kunnskap må ikke forbeholdes de få, men bli en rettighet for hele folket. Det er i dette perspektivet SVs engasjement for en lovfesta rett til etter- og videreutdanning må sees. I et stadig mer faglært og spesialisert arbeidsmarked, med økte krav, vil faren for at mange faller utenfor, fordi de ikke har muligheten til å oppdatere seg i arbeidet, være overhengende. Økte klasseskiller vil bli resultatet dersom vi tillater at bare noen har god tilgang på etterutdanning. Derfor må ikke sterke markedsaktører legge premissene for hvordan de nye mulighetene som ligger i teknologien skal brukes. Lovfesta rett til etter- og videreutdanning må også ta hensyn til den sterke folkeopplysningstradisjonen, og videre kunne inkludere allmennutdanning.
SV vil i perioden :
 arbeide for lovfesta rett til etter- og videreutdanning tilsvarende 10 prosent av arbeidstida.
 arbeide for å sikre voksne som av ulike grunner ikke har grunnskole eller videregående utdanning muligheten til førstegangsutdanning.
 arbeide for økt bruk av utdanningsvikariatsordninger for arbeidsledige.
 arbeide for at oppdatert datateknologi skal være tilgjengelig for alle elever og studenter.
 arbeide for økt satsing på skolebiblioteker og folkebibliotekene.
arbeide for styrking av all voksenopplæring, folkeopplysning og fortsatt gode kår for folkehøgskolen.
arbeide for at likestillingsperspektivet fremmes i dataundervisninga innenfor skoleverket. Det må tas i bruk egne programvarer og spesielle rekrutteringstiltak overfor jenter.
4.2 Grunnskolen -Styrk enhetsskolen
Enhetsskolen gir det beste grunnlaget for å utvikle gjensidig respekt og forståelse ved at elever med ulik sosial og kulturell bakgrunn og ulike evner går i samme klasse og på samme skole. Dette gir innsikt, erfaring og kunnskap som er viktig både for å mestre egne liv og for å bidra til ei demokratisk utvikling av samfunnet. Det er viktig å ha en høy standard på den offentlige skolen, først og fremst av hensyn til elevene og samfunnets behov for høy kompetanse, men også for å opprettholde oppslutninga om den allmenne skolen, og bidra til at ressurssterke foreldre ikke satser på privatskoler for sine barn. SV har styrking av enhetsskolen som partiets overordna politiske målsetting.
SV vil hegne om enhetsskolen, og er derfor bekymra over veksten i antall privatskoler. Privatskoler bryter med de målsettinger SV har med skolen, som en fellesarena for alle barn, uansett bakgrunn. SV vil motarbeide ei utvikling med betalingsskoler. SV ønsker å utvikle pedagogiske alternativer innenfor den offentlige skolen. SV ser med spesiell uro på veksten av religiøse skoler. SVs mål er en konfesjonsfri offentlig enhetsskole uten egenandeler, og med muligheter for å få velge mellom ulike pedagogiske opplegg.
Det er avdekka urovekkende store forskjeller mellom kommuner hva angår investeringer i skolen. Dessverre har skolen i mange kommuner blitt forsømt, noe som har resultert i store forskjeller på det barna får. SV mener at store forskjeller i dette undervisningstilbudet må motarbeides, bl.a. ved nasjonale minstestandarder. Dette vil være spesielt viktig når 6-åringer skal inn i skolen fra høsten 1997.
SV vil senke maksimumstallet på antall elever pr. klasse til 20 og vil sette nasjonale standarder på inneklima. SV vil arbeide mot flytende kretsgrenser, som har til hensikt å overføre elever fra en skolekrets til en annen for å fylle opp klasser maksimalt.
Skolen er og skal være mer enn undervisning. Skolen rapporterer om en eksplosiv vekst i tallet på elever med sosiale og emosjonelle vansker. Det sosialpedagogiske arbeidet må derfor styrkes. Her trengs både skolering og økt ressurstilgang. Skolen er en meget viktig ramme rundt barnas liv. Skolen må nødvendigvis endre karakter og innhold i tråd med de endringer som samfunnet og familien gjennomgår. Dette innebærer bl.a. at skolen i større grad må bryte ned skillet mellom teori og praksis, og utvikle alternative arbeidsmetoder og pedagogikk. Dataopplæring og bruk av pedagogiske dataprogrammer som tillegg i undervisninga er nødvendige virkemidler for å nå målet om ei likeverdig utdanning for alle.
Variasjoner i arbeidsmåter vil være nødvendig for å favne om alle og for å utvikle nødvendige kvaliteter som evnen til kritisk forståelse, samarbeid og sjølstendig arbeid. SV ønsker å styrke de praktisk-estetiske fagene. Skolen skal være et kultursenter i nærmiljøet. Det må derfor legges til rette for at ideelle og offentlige organisasjoner får bruke skolens lokaler gratis på kveldstid. SV vil arbeide mot sentralisering og mot altfor store skoler.
Skolefritidsordninga er en viktig, men forsømt del av grunnskolen. Det vil være viktig å sikre arealnormer og kvalifisert og tilstrekkelig bemanning. Skolefritidsordninga skal være et tilbud som kommer alle småskolelever til gode. SV er bekymret over den økende foreldrebetalingen, og mener at hovedkostnaden skal bæres av stat og kommune. SV ønsker å innføre maksimaltak for foreldrebetaling.
SV vil i perioden:
 arbeide for et felles konfesjonsløst verdifag til erstatning for det nye kristendomsfaget med religion og livssynsorientering.
 arbeide for å sikre funksjonshemma plass i skolen.
 arbeide for å sikre tilstrekkelig innsats overfor elever som trenger ekstra opplæring.
 arbeide for lovfesta morsmålsundervisning for innvandrerbarn.
 arbeide for å fjerne karakterene i grunnskolen og isteden utvikle alternative elevvurderinger.
 arbeide for å knytte skolebibliotekene til Internett, og for at alle grunnskoler tilknyttes et offentlig nasjonalt skolenettverk
 arbeide for å etablere en innkjøpsordninger for barne og ungdomsbøker til skolebibliotekene.
 arbeide for større grad av innflytelse og innsyn i skolen for foreldrene.
 arbeide for en arbeidsmiljølov for elever, med egen verneombudsordning. Det må avsettes timer til arbeidsmiljøarbeid og elevrådsarbeid.
arbeide for at private skoler i størst mulig grad skal overtas av det offentlige.
arbeide mot at private skoler som ikke oppfyller Likestillings- og Arbeidsmiljølovens bestemmelser får godkjenning.
arbeide for at grunnskolen aktivt åpner for flere forsøk med ulike pedagogiske moedeller innenfor rammen av den allmenne offentlige skole.
 arbeide for å styrke lærernes kunnskap om data og at denne tas i bruk i undervisninga.
 arbeide for å øke bevilgningene til etterutdanning for skolepersonalet.
 arbeide for å etablere konfliktråd ved hver skole der elevene er drivkraften i rådet.
 arbeide for at grensa for skoleskyss for småskoletrinnet (1-4 kl) der det ikke er sikker skoleveg. Det settes av en egen pott på statsbudsjettet til trafikksikkerhetsarbeid i forbindelse med skolestart for seksåringer. Denne potten kan brukes til fysiske tiltak, tilsyns- og hjelpeordninger eller til skoletransport.
 arbeide for å styrke rådgivningstjenesten på ungdomstrinnet.
arbeide for en skole som deltar aktivt i lokalmiljøet.
 arbeide for et bedre inneklima på skolen gjennom å sette nasjonale standarder.
 arbeide for et gratis skolemåltid pr. dag
 arbeide for en rask utbedring av sikre skoleveier. Spesielt må 6-åringenes trafikksikkerhet følges opp.
arbeide for å prioritere og styrke det sosialpedagogiske arbeidet i grunnskolen..
arbeide for å styrke nynorsken og dialektene sin plass i all opplæring, fra barnehage til høgskolenivå.
4.3 Rett til videregående opplæring
SV har støtta innføringa av en rett for alle 16-19 åringer til plass i den videregående skole. Dette har vært et viktig skritt for å sikre ungdom ei førstegangsutdanning. SV er likevel kritisk til sider av reformen som oppleves som firkantet.
Vi mener det er urimelig at ungdom som "valgte feil" grunnkurs, ikke skal få muligheten til å velge på nytt og fullføre utdanninga. Derfor må retten til videregående skole utvides til 4 år. SV ser heller ingen grunn til at 16-åringene bare kan ha ett "tenkeår" før de må foreta et valg om videregående kurs. Derfor bør retten til videregående skole ikke begrenses til elever under 19 år.
Oppfølgingstjenesten har et ansvar for å fange opp de ungdommene som i dag ikke tar imot skoleplass i videregående skole eller som av ulike grunner faller ut av skolen. Denne tjenesten må styrkes og tilføres økte ressurser.
Det er viktig å sikre voksne som av ulike grunner ikke har videregående utdanning, muligheten til førstegangsutdanning. SVs overordna mål med Reform 94 er å forbedre de sidene av reformen som åpenbart har svakheter, men innenfor rammen av de grunnleggende ideer reformen bygger på.
SV vil bedre det norske utdanningssystemet ved å legge større vekt på yrkesutdanning og lærlingeordninger. Måltallet for lærlingeplasser må oppfylles, bl.a ved at staten, fylkeskommunen og kommunal virksomhet oppfyller sine forpliktelser med hensyn til antallet lærlingeplasser. Det er viktig at kvaliteten på yrkesfagene opprettholdes. SV mener at den grunnkursstrukturen vi finner i dag, med fordel kan utvides. Aktuelle grunnkurs kan være "Media og formidling", "Yrkesretta handel og kontorfag" og "Kreativt håndverksfag". Gamle håndverksfag må ivaretas.
I tilknytning til videregående skole må det utvikles kunnskap om og lyst til å skape arbeidsplasser. Etablererkunnskap må bli en viktig del av den generelle utdanninga og kan også utvikles ved de tekniske fagskoler og høgskolene.
SVs mål er en konfesjonsfri offentlig enhetsskole uten egenandeler, og med muligheter for å velge mellom ulike pedagogiske opplegg. SV vil hegne om enhetsskolen, og er derfor bekymra for veksten i antall privatskoler. SV vil ha et offentlig skoletilbud uten egenandeler. SV vil derfor motarbeide ei utvikling med betalingsskoler. SV ønsker å utvikle pedagogiske alternativer innenfor den offentlige skolen. SV ser med spesiell uro på veksten av religiøse skoler.
Stadig flere unge i etableringsfasen sliter med tilbakebetaling av studielån. Spesielt sliter de som må ta studielån også i videregående skole. SV vil kjempe for at videregående skole skal være gratis. Dette innebærer bl.a. at vi går inn for at borteboende elever fullstipendieres.
SV vil i perioden:
arbeide for at alle læremidler skal komme til samme tid og til samme pris på bokmål og nynorsk.
arbeide for å sikre voksne elever plass i videregående skole.
arbeide for å gi ungdommer som har valgt "feil" grunnkurs prioritet til et fullført treårig løp.
arbeide for flere skoleplasser slik at en når et omfang på 400 prosent. Statsstøtte gis pr. elevplass.
arbeide for at private skoler i størst mulig grad skal overtas av det offentlige.
arbeide mot at private skoler som ikke oppfyller Likestillings- og Arbeidsmiljølovens bestemmelser får godkjenning.
arbeide for en egen arbeidsmiljølov også for elever, med egen verneombudsordning. Det skal avsettes egne timer til arbeidsmiljøarbeid og elevrådsarbeid.
arbeide for å lovfeste skolebibilioteksordninga og utvide innkjøpsordninga til skolebibliotekene.
arbeide for at skolene etablerer ei låneordning for skolebøker, slik at elevene slipper å kjøpe dem.
arbeide for å oppfylle måltallet for lærlingeplasser.
arbeide for å lovfeste rett til lærlingeplass.
 arbeide for fullstipendiering for borteboende elever.
 arbeide for å i større grad bruke videregående skole til etterutdanning.
arbeide for ei prøveordning for å samordne offentlige budsjett for å hindre nedlegging av små videregående utkantskoler. Skolebudsjettene må få tilført en sum tilsvarende det som ville blitt utbetalt i borteboerstipend til elevene som måtte ha flytta hjemmefra etter en nedlegging.
 arbeide for at skoleverket styrker mulighetene for å kombinere skolegang og praktisk arbeid.
 arbeide for at alle elever skal ha tilgang til oppdatert datateknologi. Lærerne må gis etter- og viderutdanning for å kunne undervise i bruk av informasjonsteknologi.
 arbeide for å lovfeste skolebibliotek i alle videregående skoler med fagutdanna bibliotekar.
 arbeide for at skolebibliotekene får datateknologi til bruk i sin virksomhet
 intensivere arbeidet med at elevene kan få delkompetanse på skolene.
 arbeide for mer aktiv bruk av alternativ pedagogikk og utprøving av nye læreformer
arbeide for at offentlig sektor oppfyller sine forpliktelser når det gjelder læreplasser.
arbeide for større bruk av "åpen bok"-eksamener.
arbeide for å hindre at tospråklige elever kommer sist i køen når det gjelder tilbud om lærlingeplasser.
arbeide for større tilpassing av teorifagene på de yrkesfaglige studieretningene.
4.4 Høgere utdanning og forskning
Utdanningsmotivert ungdom er en ressurs. SV mener at alle som ønsker høgere utdanning må sikres rett til dette. Denne retten forutsetter en god studiefinansiering og en videre utbygging av kapasiteten til dagens utdanningssystem. SV vil fortsatt jobbe for bedre studiefinansiering, der økning av stipendandelen og ei lav studielånsrente, er sentrale elementer.
SV vil også i neste periode arbeide for flere studieplasser ved universiteter og høgskoler. Utbyggingen bør foretas slik at de som søker høgere utdanning får økt valgfrihet. Det innebærer at den raskeste veksten bør skje innen de statlige høgskoler og i de yrkesretta fagene, der det er størst pågang av søkere. SV vil forsvare at de allmennvitenskapelige fakultetene ved universitetene holdes åpne. Det må innebære fortsatt vekst i tallet på studieplasser i noen år framover.
Den store økningen i studenttallet de seinere år har lagt et stort press på universitetene. I tillegg har det vært en stor økning av forskerutdanninga. Dette har krevd så store ressurser av det vitenskapelige personalet, at det er fare for kompetanseslitasje. Skal kvaliteten på den forskningsbaserte undervisning som universitetene skal drive, holdes vedlike og videreutvikles, må det nå settes inn økte ressurser til forskning, internasjonalisering og rekruttering til det vitenskapelige personalet.
Det er uheldig at ungdom føler presset til å studere ved åpne universitetsstudier de ikke har interesse for, i påvente av plass ved en høgskole eller en mulighet til arbeid. Utbyggingen av studieplasser må derfor sees i sammenheng med utviklinga på arbeidsmarkedet.
4.4.1 Forskningspolitikk
Norge satser mindre på forskning enn land det er naturlig å sammenlikne oss med. Dette er urovekkende for et moderne kunnskapssamfunn som vårt, som har ambisjoner om ikke bare å følge med, men være i front på utvalgte områder i forskning- og utvikling.
Forskning har to hovedformål; å drive samfunnsutviklinga framover og å gi dypere innsikt i menneskelige og naturgitte fenomener. SV vil arbeide for at det skjer forskning som kan gi kunnskapsgrunnlag for å utvikle samfunnet i retning av økologisk balanse, global rettferdighet og frodige og demokratiske lokalsamfunn. Norge satser for lite på miljøretta forskning, herunder alternative energikilder. Det bør også satses mer på forskning om etiske problemer, bl.a bioteknologi, og informasjonsteknologiens muligheter og begrensninger. Norge bør ta et spesielt ansvar for å finansiere u-landsrelevant forskning, forskningssamarbeid med utviklingsland og forskning om konfliktløsning. Med sikte på utfordringer i vårt eget land, bør det forskes på flerkulturelle samfunn og velferdsstaten, bl.a. om samvirke som økonomisk og juridisk driftsform. Det bør i forskningen legges mer vekt på alternativer, valgmuligheter og forsøksvirksomhet.
Forskningen skal også tilfredsstille menneskets vitebegjær. Den forskningen som ikke er problemløsende, men kanskje problemformulerende, bidrar i sin tur til problemløsningen fordi den kan gjøre oss i stand til å stille de riktige spørsmåla. SV mener at det er svært viktig å satse langt mer på slik grunnforskning, som ikke er preget av kortsiktige profitt- og nytteperspektiver, enn det som gjøres i dag. Resultater av kvinneforskning, av kulturforskning og av organisasjons- og ledelsesforskning bør i større grad legges til grunn for den næringsretta forskningen.
SV vil arbeide for tilstrekkelige midler til forskning for å opprettholde og utvikle forskningsmiljøer av høy internasjonal standard ved universiteter, høgskoler og ved et bredt spekter av forskningsinstitutter. Det vil måtte innebære større grunnbevilgninger og en særbevilgning til oppgradering ved høgskolene. Grunnforskning, forskerutdanning og kompetanseoppbygging er langsiktig virksomhet, en investering i framtida, og budsjettene bør ikke være utsatt for tilfeldige svingninger.
Departementene har ansvaret for forskning innenfor sine respektive sektorer, men størrelsen på forskningsbudsjettene varierer sterkt. Departementenes forskningsbevilgninger bør gjennomgås og brukes slik at de både gir grunnlag for utforming av politikk og på lengre sikt bygger opp kunnskap i egen sektor. Norges forskningsråd bør utvikles til å bli den viktigste kanalen for departementenes langsiktige investeringer.
Norge bør følge kritisk med i organiseringa av EU-forskningen. I dag er den mannsdominert og byråkratisk. Skal Norge fortsatt bidra med store midler, må systemet forenkles og midlene fordeles etter kvaliteten på søknadene.
Kontakt med utenlandske forsknings- og utdanningsmiljøer er viktig. Det bør satses på økt utveksling av studenter og vitenskapelig personale med andre land.
SV vil i perioden:
 arbeide for heving av stipendandelen i løpet av perioden til 50 prosent og ei subsidiert studierente som er under markedsrenta.
 arbeide for økt satsing på høgskolesektoren.
 arbeide for å opprette en arbeidsmiljølov for studenter.
 arbeide for å øke U-landskvoten av studenter til 1200.
 arbeide for å øke Øst-Europa kvoten av studenter til 1000.
 arbeide for at det gjøres enklere å få godkjent eksamen fra utlandet
 arbeide for at det gis mulighet for fagprøver for flyktninger og andre som ikke har mulighet til å dokumentere tidligere utdanning.
 arbeide for å styrke fag og forskningsmiljøer som forvalter kunnskap om internasjonale forhold og fremmede kulturer.
 arbeide for å styrke alternative forskningsmiljøer.
 arbeide for å styrke grunnforskningen.
 arbeide for å styrke kvinne- og kjønnsforskningen
 arbeide for økt økonomisk støtte til kvinneuniversitetet.
 arbeide for høyere prioritering av miljøteknologi og annen miljørelatert forskning.
 arbeide for et senter for alternativ energiforskning.
 arbeide for å etablere forsknings- og kompetansesenter for samvirke.
 arbeide for å etablere et samisk forskningsråd.
 arbeide for at det ved utenlandsk oppkjøp eller overtakelse av norske bedrifter i konsesjonsbetingelsene knyttes krav til forskningsinnsats lagt til Norge .
 arbeide for at offentlig eid virksomhet benytter utviklingskontrakter med norske bedrifter i forbindelse med større innkjøp.
 arbeide for å åpne flest mulig fag i høgere utdanning.
 arbeide for å innføre inntektsavhengig tilbakebetaling av studielån.
arbeide for at vertskommunen i større grad må ta ansvar for studentenes velferd.
arbeide for å bygge ut IT-utdanninga i distriktene.
4.5 Informasjonsteknologi til folkets beste
Informasjonsteknologien (IT) utvikler seg stadig raskere, og invaderer oss på stadig flere områder. Dagens samfunn blir ofte kalt informasjonssamfunnet , og mange hevder at tilgang på informasjon blir den viktigste ressursen framover.
IT-utviklinga bidrar til å skape et nytt skille mellom dem som har tilgang til, og kunnskap om å bruke informasjonsteknologi, og dem som ikke har det. Dette er et skille som bidrar til å forsterke kjente forskjeller - mellom kvinner og menn, mellom unge og gamle, mellom rike og fattige, mellom nord og sør. Samtidig kan informasjonsteknologien bidra til å bryte ned andre forskjeller. De tradisjonelle motsetninger mellom sentrum og periferi kan utjamnes, fordi geografisk plassering ikke lenger spiller like stor rolle. Vi ser også at IT kan spille en viktig rolle for informasjonsformidling for frigjøringsbevegelser. Informasjons- og pressesensur blir langt vanskeligere med internasjonale datanettverk.
Fram til i dag er det teknologene og markedskreftene som har styrt denne utviklinga, og de styrer en stadig større del av folks hverdag - bevisst og ubevisst. Faren er at kapitalkreftene får råde grunnen her som på svært mange andre områder, uten at politikerne er i stand til å styre utviklinga. Også den politiske satsinga på IT, både i Norge og EU, er i dag styrt av tradisjonell økonomisk tenkning - konkurransefortrinn og mulighet for økonomisk vekst.
Den teknologiske utviklinga har både negative og positive effekter. Mulighetene til å forbedre folks hverdag, styrke deltakerdemokratiet, bosetting og arbeidsplasser i distriktene, gjør at SV i hovedsak er positiv til en offensiv satsning på IT. De negative effektene er stort sett kjente problemstillinger, som bare forsterkes gjennom IT-utviklinga. Disse må løses gjennom sterkere styring generelt, ikke gjennom spesielle reguleringer for bestemte medier.
Informasjonsteknologien vil i åra som kommer i enda større grad enn i dag prege menneskenes hverdag. SV ser mange positive sider ved dette. Arbeidsoppgaver kan bli frigjort og deltakelsen i beslutninger kan økes. Det grunnleggende i informasjonsteknologien ligger i at både lyd, tekst og bilder digitaliseres. I et slikt system blir det ingen forskjell på formidling av telefonsamtaler, data eller fjernsyn. Digitalisering av telefonnettet og innføring av såkalte tjenesteintegrerte nett (ISDN) gjør at tale, tekst og bilde kan overføres i samme nettet. I tillegg til telenettet finnes det en rekke andre nett som kan brukes til flere formål enn i dag. Kabelfjernsynanleggene, elektrisitetsnettet og ulike sambandsnett kan også benyttes til å formidle telefonsamtaler, datakommunikasjon, radio og fjernsynsprogrammer. Markedet blir utvida og eneretten til å drive ulike tjenester bortfaller. Konsekvensen kan bli større kapasitet, mer konkurranse og lavere priser. Men mest sannsynlig er det at denne avmonopoliseringen kan føre til et skeivt tilbud rundt om i landet, fordi selskapene helst vil investere der avkastningen er størst - nær sentra. Dette gjør at staten bør styre viktige sider ved innføring av teknologien.
SV vil i perioden:
 arbeide for å legge grunnlaget for en positiv bruk av informasjonsteknologi, gjennom en bevisst, holdningsskapende bruk av IT innen skoleverket.
 arbeide for minimumsstandarder for datautstyr i skolene, med økonomisk oppfølging fra staten
 arbeide for bevisst bruk av IT innen bl.a. spesialundervisning og fjernundervisning
 arbeide for å tilrettelegge for livslang læring for å forhindre at ufaglært arbeidskraft faller ut av arbeidsmarkedet
 arbeide for å tilpasse lærerutdanninga og etterutdanningsprogram for lærere en undervisningssituasjon der bruk av IT vil få en stadig mer sentral plass.
 arbeide for bruk av IT for mer fleksible arbeidsordninger og deling av arbeid.
 arbeide for god tilgang på rimelige telekommunikasjonstjenester også i distriktene.
 arbeide for å sikre offentlig tilgang til informasjonsbaser og datanettverk, f.eks. gjennom bibliotekene
 arbeide for "informasjonsstøtte" til uavhengige og alternative informasjonsleverandører
 arbeide for et internasjonalt regelverk for ytringsfrihet, som også kan anvendes i forhold til internasjonale datanettverk.
 arbeide for økt forskning og utvikling innen IT i regi av det offentlige, gjennom universiteter, høgskoler og offentlige forskningsinstitusjoner
 arbeide for økt offentlig støtte til flere basemiljøer, forskningsmiljøer og organisasjoner for å sikre mangfold og hindre monopoldannelser.
 arbeide for å opprette et teknologiråd som skal foreta utredninger for en konstruktiv og samfunnsnyttig debatt om teknologi. Teknologirådet bør være underlagt Stortinget.
 arbeide for revisjon av lovgivningen, bl.a. omkring patentrettigheter, med sikte på å gi offentlighet, brukere og fagforeninger innsyn i forskning og utvikling samt fremme bruk av ny teknologi.
arbeide for å utvikle et system med åpne konferanser, høringer og forhandlinger før ny teknologi tas i bruk.
arbeide for å bruke informasjonsteknologi i en offensiv desentraliseringsprosess for eksempel gjennom opprettelse av offentlige servicekontorer og utlokalisering av statlige etater til distriktene.
4.6 Tele og post
Tele og post utgjør viktige rammebetingelser for bosetting og næringsutvikling. Fra å være en virksomhet hvor vanlig telefon og etterhvert telefaks var hovedoppgaven innenfor telesektoren, hvor utvikling av vegnett, jernbane og ikke minst luftfart gradvis forbedra posttjenestene, har teknologisk revolusjon og endrede politiske rammevilkår ført til grunnleggende strukturelle endringer innenfor begge sektorer.
Vi får en sammenkobling av tele- og datatjenester, med utvida tilbud til stadig synkende priser. Denne teknologiske utviklinga kan være avstandsreduserende og tilrettelegge for desentralisert aktivitet under de rette forutsetninger. Men samtidig er denne nye teknologien grenseoverskridende på en slik måte at den ikke lar seg politisk styre på samme måte som tidligere. Elektronisk betalingsformidling, e-post osv. endrer Postverkets oppgaver.
For SV er landsomfattende tjenester til lik pris og en likeverdige service overordna målsettinger.
Televerket ble mot SVs vilje omgjort til statsaksjeselskap. SV har ved flere anledninger gått i mot den "bit- for bit"-liberaliseringen som har gjort at det nå ikke lenger er noe reelt telemonopol. På det norske markedet opererer flere og flere aktører, norske og internasjonale.
Postverket møter hard konkurranse fra såvel ny teknologi som konkurrerende budselskaper og kjeder. For å møte denne situasjonen er det nødvendig å finne nye løsninger, ikke ved å bygge ned service, men ved å yte den på nye måter. Nedlegging av postkontorer fører til et redusert tjenestetilbud og vil spesielt være distriktsfiendtlig, dersom det ikke bygges opp et nytt tilbud. En strategi for den framtidige postservicen bør innrettes på et utvida offentlig samarbeid, hvor forskjellige offentlige sektorer inngår. Dette kan bidra til å opprettholde og utvikle offentlige tjenester, som nå er utsatt for nedbygging, ved at en kan samordne bruk av arbeidskraft, lokaliteter osv. Et slikt samarbeid vil ikke bare innebære å opprettholde posttilbudet, men kan også videreutvikle og desentralisere andre tilbud. En effektiv offentlig sektor er det beste forsvar for opprettholdelse av tilbudet.
SV vil i perioden:
 arbeide for å opprettholde Telenor som heleid statlig selskap og som hovedaktør for televirksomhet
 arbeide for å hindre privatisering av datterselskaper.
 arbeide for tilrettelegge slik at Telenor kan ivareta samfunnsmessige oppgaver og dermed sikre likeverdighet for hele landet. Virksomheten skal drives etter prinsipper som et "folkets samvirkelag", og prioritere å gi befolkningen gode og rimelige tjenester framfor å gi avkastning på innskutt kapital / utbytte.
 arbeide for at Telenor benytter ny teknologi til desentralisert utbygging av arbeidsplasser, både i morselskap og datterselskap.
 arbeide for at der stilles konsesjonsvilkår om utbyggingsplikt og prisnivå til alle aktører på telemarkedet, og for å etablere ordninger for å overføre overskudd fra lønnsomme til ikke-lønnsomme deler av nettet. De som ikke respekterer konsesjonsvilkåra blir straffet med bøter og/eller fratas konsesjonen.
 arbeide for at Postverket ikke omgjøres til aksjeselskap.
 arbeide for ei videreutvikling av en kvalitetsmessig god landpostbudtjeneste.
 arbeide for samarbeid f.eks. mellom nærbutikk, postfilialer og andre offentlige tjenestetilbud.
 arbeide for å opprettholde postservicen ved at forskjellige offentlige sektorer inngår i et samarbeid og oppretter servicekontorer o.l.
 arbeide for å integrere nye tjenester i posttilbudet.
4.7 Ja til mediemangfold
Hovedmålet med SVs mediepolitikk er å styrke kvalitet og mangfold, sikre kritikk og avsløring av skeivheter i samfunnet, samt styrke medieetisk bevissthet og ansvar. SV vil arbeide for at eierskap, styring og finansiering av massemediene kan tjene disse overordna mediepolitiske verdiene.
For SV er det en oppgave å synliggjøre hvor viktig media er i samfunnet vårt, hvilken makt de representerer og hvilken innflytelse media har på både forbruksmønster og verdier. Media har styrket sin rolle som påvirknings- og maktorganer i den politiske beslutningsprosessen, og overfor enkeltmennesker og grupper. Slike forhold gjør det nødvendig med en mer verdi- og målbevisst mediepolitikk der medienes kulturelle og etiske ansvar blir mer forpliktende. Konkurransen mellom aktørene har gjort at NRK har blitt mer kommersiell. SV ønsker derfor ei videreutvikling av NRK som allmennkringkaster, med de forpliktelser det innebærer i forhold til kultur, språk, minoriteter, ytringsfrihet og demokrati. Alle allmennkringkasterne (NRK, TV2 og P4) har fått pålagt et stort ansvar når det gjelder å sørge for at det skal være programmer både for mindretall og flertall. SV går inn for at allmennkringkasterne skal ha programmer for etniske minoriteter. Dette er ikke lovpålagt i dag, snarere ser vi ei utvikling hvor NRK ønsker å fjerne stadig flere programmer beregna for mindre grupper.
Mediekvalitet og mangfold trues i økende grad av eierkonsentrasjon og kommersialisering. SV har vært og vil være svært restriktive når det gjelder konsentrasjon av eierskap, også krysseierskap i media. SV ønsker å styrke norsk eierskap. For et lite land som Norge, er det spesielt viktig kulturelt å bevare og videreutvikle allmennkringkastningsprofilen ikke bare i NRK, men også i de kommersielle fjernsyns og radioselskapene. Vi ser i dag et stadig større kommersielt medieenfold sjøl om vi får stadig flere aktører på markedet. Allmennkringkasting er ikke en hemsko men en fordel. Det er også viktig at lokalkringkasting og -presse får gode muligheter for å ivareta nærhet til og identitet med lokalbefolkningen. De er stadig mer viktige tillegg til de riksdekkende mediene.
Pressestøtten er under debatt, ikke minst p.g.a eierkonsentrasjon og krysseierskap. For SV vil det være et overordna mål at pressestøtte brukes for å ivareta bredde og mangfold både politisk og språklig. I et samfunn der de kapitalsterke får stadig større makt, mener SV det er et poeng å sørge for at de interessene med minst makt blir støtta. SV mener at det bør vurderes å innføre ei mediestøtteordning, også for nye media.
SV vil i perioden:
 arbeide for å styrke NRK som allmennkringkaster, og opprettholde TV2 og P4 s forpliktelser som allmennkringkastere.
 arbeide for å utrede mulighetene for å samordne tele- og kringkastingsloven og å utvikle et nytt regelverk.
 arbeide for at alle konsesjonshavere må ha programmer for barn uten reklame før, under og etter programmet.
 arbeide for å videreføre og forbedre pressestøtteordninga.
 arbeide for egne programmer for etniske minoriteter i allmennkringkasterne (NRK, TV2 og P4).
 arbeide for en aktiv rekrutteringsplan til stillinger i NRK for folk med etnisk minoritetsbakgrunn.
 arbeide for at en enkelt mediebedrift ikke skal ha adgang til å ha mer enn 20 prosent av det totale avisopplaget i Norge.
 arbeide for at krysseierskapet mellom trykte medier og etermedier begrenses.
 arbeide for økt bruk av dialekt og nynorsk i media.
arbeide for å sikre at medium og teknologisk infrastruktur ikke domineres av noen få eiere.
arbeide for at store idrettsbegivenheter gjøres tilgjengelig i riksdekkende kanaler
4.8 For kulturvekst
Kultur og kunst gjør samfunnet rikere på opplevelser, og gir menneskene økte muligheter til å utvikle skapende evner. Et allsidig kulturliv er et velferdsgode på linje med helse-, skole- og sosialtilbud. Kunst og kulturytringer kan gi oss nye måter å forstå våre omgivelser på, og til å stille spørsmål ved dem. Kunstens kritiske potensiale er viktig i et samfunn hvor kommersialisme ellers dominerer hverdagen. Kunst og kultur har ofte utfordra fastlagte forestillinger og skapt grobunn for utvikling og framskritt. Det er derfor viktig å bidra til å skape bedre rammevilkår for nyskapende og utradisjonell kulturvirksomhet. Deltakelse i kulturaktiviteter bidrar til å utvikle identiteten, til å skape samhørighet og fellesskap. Barn og unge må sikres gode muligheter til å utvikle sine egne kulturaktiviteter. Ved offentlige bevilgninger til kulturformål må det sørges for en god balanse mellom de midler som bevilges til de profesjonelle kulturinstitusjonene, og de som bevilges til kulturaktiviteter og kunstnerisk virksomhet utenfor de store institusjonene.
Kunstuttrykk og kulturaktiviteter er viktige brobyggere mellom ulike nasjoner, etniske og politiske grupper og aldersgrupper. Norsk kultur er et utrykk for kryssende impulser fra inn- og utland. SV vil styrke det internasjonale kultursamarbeidet, og støtte opp om møteplasser mellom ulike kulturer i Norge.
Følelsen av avmakt i forhold til viktige politiske beslutninger er for mange et hinder for god livskvalitet. Et aktivt lokalt kulturliv kan være med og legge forholda til rette for et meningsfylt lokaldemokrati.
En forutsetning for et aktivt lokalt kulturliv, er at det finnes møteplasser i form av kulturbygg, bydels- eller samfunnshus ol. SV vil bidra til at vårt felles miljø, dvs. hvordan veier, gater og torg er utformet, skal bli en viktig del av kulturpolitikken både nasjonalt og lokalt.
Til grunn for kunstpolitikken må ligge at det offentlige sørger for at forholda blir lagt til rette for et bredt spekter av profesjonelle kulturuttrykk. De ulike institusjonene må sikres kompensasjon for lønns- og prisutviklinga. Samtidig må det utvikles en politikk som gjør det mulig å drive en eksperimenterende og alternativ virksomhet innenfor musikk, teater, billedkunst, litteratur, dans o.a. på profesjonell basis.
Hele befolkningen må sikres tilgjengelighet til kulturtilbudene. Virkemidler for å oppnå dette vil være fysisk tilrettelegging, fornuftig prisnivå og fleksible åpningstider. Også mennesker som må tilbringe deler av livet på sykehus eller andre institusjoner, må ha rett til kulturopplevelser. SV mener det bør satses mer på kulturformidling i helseinstitusjonene. For mange mennesker vil dette gi bedre livskvalitet og helse. Folkebiblioteket er blant våre viktigste kulturformidlere og er en sentral byggestein i demokratiet.
Biblioteket kan også være en nøkkelinstitusjon for å gi alle tilgang til informasjonsteknologi og nye medier. SV vil forsvare gratisprinsippet i bibliotekstjenester når det gjelder utlån og formidling av bøker, tidsskrifter, aviser osv., og å utvide bibliotekenes virke til å bli kultur- og informasjonssentra i lokalsamfunnet. Barn og unge må være ei viktig målgruppe for kulturtilbud. Barn er allerede i dag de flittigste brukerne av kunst og kultur. Men den enkeltes familiebakgrunn, foreldrenes utdanning og inntekt, er fortsatt i stor grad bestemmende for hvilke opplevelser, tilbud og aktiviteter barn og unge får del i. Det må legges til rette for økt samarbeid mellom skole og kulturinstitusjoner for å gjøre kulturtilbudene mer tilgjengelige for barn og unge uavhengig av foreldrenes kulturbruk.
4.8.1 Kulturarbeidsplasser
Det kulturelle området har fått en tyngre plass i økonomien ved at det har skjedd en overgang fra produksjon av forbruksvarer til "informasjon". I åra framover vil det ligge store muligheter for arbeid og verdiskaping her. Allerede i dag arbeider over 50.000 mennesker i Norge i kjerneområdet av kultursektoren. SV mener det bør utformes støtteordninger som gjør det mulig for de frivillige organisasjonene å ansette folk i større grad enn i dag og dermed avhjelpe problemer med å skaffe ledere.
Gode arbeidsforhold for skapende og utøvende kunstnere er en forutsetning for alt kulturliv. Kunstnere bør brukes mer, både til offentlige og private kunstneriske oppdrag, og som rådgivere og konsulenter når det f. eks. gjelder skole, helse, næringsutvikling og internasjonalt samarbeid.
Dagens multimedieteknologi reiser helt nye utfordringer når det gjelder opphavsrett og støtteordninger for kunst. F. eks. viskes skillet mellom bøker - som i dag er fritatt for moms og omfattes av ei offentlig innkjøpsordning - og andre medier ut. Samtidig som kunstnernes rettigheter må sikres, er det viktig at det ikke skapes barrierer for kunstformidling gjennom de nye mediene.
4.8.2 Idrettspolitikk
Idrett og friluftsliv gir mennesker anledning til positive opplevelser og livsutfoldelse. Toppidrett kan være flott underholdning og kan bety mestring og egenutvikling på høyt nivå. Men toppidrett - nasjonalt som internasjonalt - er i ferd med å bli underlagt markedets tvang. Internasjonale storkonsern, spesielt på TV-sida, investerer milliardbeløp i de kommersielt mest interessante idrettene. Nasjonal riksdekkende allmennkringkasting er i ferd med å bli utkonkurrert, og betalings-TV er på full fart inn. Klubber registrerer seg på Børsen, organiserer seg som bedrifte,r og driver på markedets premisser.
På den andre sida har idretten en brei forankring i Norge. Både som mosjonsutøvelse og som breddeidrett blant barn, unge og voksne (bedriftsidrett osv.). Dessuten er idrett identitetsfremmende og utgjør et bindeledd mellom mennesker.
Idrett drevet på en sunn måte har en viktig forebyggende rolle i barne- og ungdomsarbeid og i helsepolitikken. Tidligere har mosjons- og konkurranseidretten vært gjensidig betinget av hverandre. Nå er det i ferd med å oppstå et motsetningsforhold, både med hensyn til ideologi, prioritering av ressurser og tidsbruk. Moderne toppidrett som masseunderholdningsindustri forutsetter et passivt og kjøpesterkt publikum, samtidig som en gjør seg mer og mer avhengig av sponsor- og reklameinntekter. Dermed oppstår et nytt fenomen, fremmed for norsk likhetskultur, nemlig privilegier og forfordeling av goder for sponsorer, næringslivstopper og andre eliter.
Opp mot dette vil SV prioritere bredde-, barne- og ungdomsidretten. Men også toppidrett kan bety glede, atspredelse og engasjement. SV vil derfor arbeide for demokratisk kontroll med toppidretten, for sterkere prioriterting av offentlige midler til idrett og mot kommersialisering av idretten og betalings-TV-sendinger fra de store idrettsbegivenhetene som OL, VM osv.
SV vil i perioden:
motarbeide pengemaktas innflytelse over norsk idrett. SV vil fremme forslag om at det skal utarbeides ei stortingsmelding om hvordan norsk idrett kan opprettholdes som en demokratisk og folkelig bevegelse, med avgrensa makt for penge- og profittinteresser.
arbeide for å sikre folk flest tilgang til de største idrettsbegivenhetene via allmenne riksdekkende TV-kanaler.
prioritere midler til idrettsanlegg og aktiviteter beregna på masse-, ungdoms- og mosjonsidrett.
støtte toppidrett dersom laget drives etter demokratiske prinsipper, ivaretar barne- og ungdomsidretten og ikke gir fordeler til få på bekostning av de mange. Idrettslag som drives helkommersielt (A/S) bør ikke få økonomisk støtte.
arbeide for en kulturlov som krever at kommuner og fylkeskommuner utarbeider forpliktende kulturplaner.
arbeide for at det blir oppretta ei ordning med kulturfond i kommunene. Kulturfonda skal finansieres med bevilgninger over statsbudsjettet etter samme opplegg som de kommunale næringsfonda.
 arbeide for å styrke bibliotekene og opprettholde gratis bruk av bibliotekenes tjenester,samt øke satsinga på informasjonsteknologi i bibliotekene.
 arbeide for økt støtte til frie grupper og frivillige organisasjoner
 arbeide for å opprettholde kommunal kinodrift og dermed sikre et bredt tilbud
 arbeide for å gi kunstnere i Norge med bakgrunn fra andre land muligheter for videreutdanning, oppdrag og utøving av sitt yrke.
 arbeide for å styrke Riksteatret, Rikskonsertene og Riksutstillinger med vekt på deres ansvar for flerkulturell kulturformidling.
 arbeide mot privatisering av kinodrift.
 arbeide for ei stortingsmelding om idrettspolitikk som omfatter pengeinteressenes innflytelse i toppidretten og hvordan man kan sikre allmennheten lik tilgang til idrettsanlegg og idrettsaktiviteter.
 arbeide for utvikling og videre utbygging av musikkskolene, lokale kunstskoler og idrettskoler for barn og unge.
 arbeide for å sikre at de to målformene nynorsk og bokmål får like vilkår.
Antallet av hver skjønnlitterære bok som kjøpes til bibliotekene økes fra 1000 til 1550 bøker slik at også skolebibliotekene blir inkludert, og at det utredes nærmere om innkjøpsordninga også skal utvides til å omfatte faglitteratur.
arbeide for at det igangsettes bygging av operahus i Oslo. Operahuset skal stå ferdig innen 2005.
4.9 For personvern - mot overvåking
4.9.1 Personvern
Bruk av datateknologi gjør det enkelt å samle inn, lagre, ajourføre og sammenkople enorme mengder informasjon. Datateknologi er innført på de fleste samfunnsområder for å forenkle arbeid, gi bedre tjenester og raskere service. Teknologien gjør det mulig å stadig utvikle nye tjenester. Når vi bruker datateknologi etterlater vi oss elektroniske spor som kan brukes til kartlegging av hvor vi har vært når og hva vi har gjort. Vi betaler med kort og det registreres hva vi kjøper hvor og når, om vi er på restaurant, hva vi spiser, om vi betaler for flere, vi logger oss inn på jobben med nøkkelkort, passerer bomstasjon og registreres med kort osv.
Bruk av datateknologi på stadig nye områder fører til økt kontrollnivå i samfunnet og økt fare for at personopplysninger skal komme på avveie eller bli misbrukt.
Personvern dreier seg om den enkeltes rett til kontroll med opplysninger som gjelder en sjøl. Dess mer sensitive opplysningene er, dess viktigere er det for den enkelte å ha kontroll med hvem som har tilgang til opplysningene, og med at opplysningene er korrekte. Helseopplysninger er av de mest sensitive opplysningene. På dette området kan vi få ei rask utvikling mot en stadig økt bruk av genetiske tester.
Hensynet til den enkeltes personvern må i hver enkelt sak vurderes opp mot de samfunnsmessige hensyn som begrunner ønska om bruk av datateknologi og dermed oppretting av nye registre. SV mener at personvernhensyn skal veie tungt.
Teknologisk utvikling særlig innen telekommunikasjon stiller personvernet overfor stadig nye utfordringer. Det er viktig at Datatilsynet har nok ressurser til å være faglig og teknologisk oppdatert og være i forkant av utviklinga. Datatilsynet har en viktig oppgave ikke bare som kontroll og konsesjonsmyndighet, men også som premissleverandør i den offentlige debatt. Datatilsynets informasjonsvirksomhet er nødvendig for å bevisstgjøre registeransvarlige og brukere om personvernspørsmål og å stimulere den offentlige personverndebatt. Det bør stilles konkrete krav om at personvern blir ivaretatt før ny teknologi tas i bruk. Dersom den aktuelle teknologien som det er ønske om å innføre ikke tilfredsstiller personvernkrava, bør det eventuelt gis overgangsregler for å gi industrien tid til å utvikle nødvendige tekniske løsninger.
Personvernhensyn kan ivaretas bedre ved at den enkelte registerfører får plikt til å varsle den som blir førstegangs registrert i et nytt register. Det gir den enkelte mulighet til å kontrollere opplysningene og eventuelt kreve opplysningene retta eller slettet. Personopplysninger må ikke registreres og lagres i lengre tid enn det som er strengt nødvendig i forhold til registerets formål. Det bør føres en restriktiv politikk når det gjelder kopling av registre i kontrolløyemed. Slik kobling øker faren for feilinformasjon og det må stilles strenge krav til kvaliteten på registrene. Vi må alltid regne med at lagra opplysninger kan bli brukt. Derfor er sletteregler viktige, men det må også arbeides med å skjerpe datasikkerheten. Det bør opprettes et eget sertifiserings- og datasikkerhetsorgan.
4.9.2 Overvåking
I 1996 la Lund-kommisjonen fram sin rapport om de hemmelige tjenester i Norge. Den dokumenterte at det har skjedd lovbrudd og grove overtramp i Politiets overvåkingstjeneste. Både politiske organer, de tidligere kontrollutvalg og rettsvesenet har sviktet i kontrollen av tjenesten. Ulovligheter har foregått. Mange mennesker tilhørende venstresida er urettmessig og ulovlig registrert og overvåka. Sentrale personer i Arbeiderpartiet/LO har brukt de hemmelige tjenestene i partipolitisk øyemed.
SV mener at de som har blitt ulovlig registrert/overvåka skal ha mulighet til innsyn i det som står om dem sjøl i hemmelige arkiver. Mappene må vedlegges et "avsluttet-dokument" og lukkes. SV er imot at Norge skal ha et hemmelig politi. Den overvåkingen som trengs mot spioner og personer/grupperinger, for eksempel nazister som forbereder voldsbruk som middel i en politisk kamp, kan skje med hjemmel i gjeldende politiinstruks, eventuelt ved å styrke det ordinære politiet med særlig kompetanse på disse områdene. Det ordinære politiet er underlagt offentlighet i den forstand at dets konklusjoner må prøves for domstolene. Dette er en demokratisk garanti mot maktovergrep, som ikke eksisterer når det gjelder et hemmelig politi. SV vil bekjempe alle forsøk på å gjenopprette et hemmelig meningspoliti, slik vi har hatt det etter den andre verdenskrig. Som en følge av at vi har et nasjonalt forsvar aksepterer SV at vi har en militær etterretnings- og sikkerhetstjeneste. Den demokratiske, nasjonale kontrollen med denne må styrkes gjennom særlige tiltak direkte underlagt Stortinget.
Videoovervåking av offentlige steder blir brukt i stadig større utstrekning. Loven tillater slik overvåkning dersom det er saklig begrunnet og det opplyses om at stedet er overvåka. Loven bør skjerpes for å hindre ei utvikling der den samla mengden av videoovervåking blir urimelig stor. Det bør gis bestemmelser over hva som er saklige grunner for overvåkning. Videoovervåking legitimeres ved at oppdagelsesrisikoen ved alvorlig kriminalitet økes. SV går inn for bruk av synlige, åpne kontroller, i stedet for upersonlige, usynlige kontrollmetoder. Det er bedre med mer politi i byene enn kameraer.
Reglene for lagring av data for videoovervåking bør strammes inn. Faren for misbruk av opptak øker dess lengre opptakene lagres. SV vil gå inn for sterkere regulering av videoovervåking på arbeidsplassen.
I Norge er det i dag ikke tillatt å bruke romavlytting. I saker som gjelder narkotikakriminalitet og ellers rikets sikkerhet er telefonavlytting tillatt og kan brukes etter rettslig kjennelse. Tillatelse til romavlytting medfører alvorlige inngrep i personvernet, og kan åpne for omfattende og vanskelig kontrollerbar bruk.
Schengen-samarbeidet vil øke kontrollen og overvåkningen i samfunnet, og umuliggjør demokratisk inngrep og kontroll med registrene. Dette er derfor en hovedgrunn til at SV er i mot Schengen-samarbeidet.
SV vil i perioden:
arbeide for at POT nedlegges og erstattes av en demokratisk kontrollert polititjenestene med særlig kompetanse på områder som organisert kriminalitet og terror.
 arbeide for varslingsrutiner når en person blir førstegangs registrert i et register og årlige varslingsrutiner.
 arbeide for å styrke Datatilsynet for å gi det en mer sjølstendig stilling i forhold til forvaltninga.
 arbeide mot at genetiske tester kan brukes av f.eks. forsikringsselskap og arbeidsgivere.
arbeide for at alle som er blitt ulovlig overvåka skal ha mulighet til innsyn i det som står om dem sjøl i de hemmelige arkivene.
arbeide for at de som har lidd overlast p.g.a. overvåkingen, mistet jobb eller lignende må ha rett til erstatning og en moralsk oppreisning og unnskyldning.
 arbeide for å sikre arkivmateriale som har tilhørt de hemmelige tjenester som historisk materiale.
 arbeide mot at Norge blir med i Schengen -samarbeidet.
 motarbeide at rammene for romavlytting utvides.
 arbeide for sterkere kontroll med politiets registre.
 arbeide mot Schengentilknytning, som medfører nedbygging av grensekontroll, og en planlagt felles databank over uønskede personer eller personer som må underlegges "diskret observasjon".
 arbeide for å styrke det internasjonale samarbeidet gjennom et forbedra Interpol.
 arbeide for å styrke tolletatens ressurser.
 arbeide for styrka samarbeid mellom etatene og skolering.
arbeide for at alle omstendigheter omkring den militære etterretnings- og sikkerhetstjenesten blir oppklart, eventuelt ved å nedsette en ny "Lund-kommisjon".
5. Arbeid til alle
- skap og fordel verdier
SVs mål er arbeid til alle. Politikerne kan ikke si fra seg sitt ansvar for å skaffe arbeid til alle. SV vil ha en aktiv næringspolitikk som legger større vekt på nyetableringer, økt offentlig engasjement og en "deling av arbeid"-reform som gir ei mer rettferdig fordeling av arbeid og inntekt.
5.1 Ledigheten - et politisk valg
Det er et paradoks at vi har høy arbeidsledighet samtidig som ledigheten koster samfunnet dyrt, og mange viktige oppgaver i samfunnet forblir uløste. Ledigheten framstilles som utenfor samfunnets kontroll - prisgitt internasjonale konjunkturer og "internasjonal" ledighet. SV tar utgangspunkt i at ledigheten er politisk bestemt. Stortingsflertallet bestående av Arbeiderpartiet og de borgerlige partiene har gitt fra seg mange av styringsmekanismene. Økt markedsstyring, deregulering og privatisering har erstatta disse. I stedet for en politikk for full sysselsetting snakker regjeringa nå om at det er nødvendig med en viss ledighet (likevektsledighet).
Sjøl om den norske økonomien er svært god, er det lite som tyder på at de borgerlige partiene og DNA vil prioritere full sysselsetting foran lav prisstigning og økte eierinntekter. Regjeringa har ført en "stø kurs" med sikte på reduserte offentlige utgifter og å presse fagbevegelsen til moderate lønnskrav. Dette har gitt bedre handelsbalanse, økte profitter og positiv budsjettbalanse, men kostnaden har vært en fortsatt altfor høy ledighet og økt markedsstyring.
Hvert år bruker vi milliarder av kroner på arbeidsmarkedstiltak. I tillegg kommer indirekte utgifter i form av sosialhjelp, økt sykelighet og trygdeutbetalinger. Ledigheten rammer de som er arbeidsledige og deres familie såvel økonomisk som sosialt. Samtidig skaper ledigheten grobunn for sosiale og politiske spenninger og fører til et hardere og kaldere samfunn. Arbeid til alle er målet for SVs politikk. Statens motivering for å sette folk i arbeid er best sikra ved å la forskjellen på lønn og trygd være liten. Ved å gi de ledige gode trygdekår vil kostnaden ved å fjerne ledigheten være liten da denne utgjør forskjellen mellom lønn og trygdeytelser. SV mener at vegringen mot å løse ledighetsproblemet bunner i et standpunkt om at økt vekst i privat sektor er viktigere enn full sysselsetting. Dette skyldes en blind tro på at vekst i privat sektor må komme først.
SV ønsker å vri beskatningen av næringslivet slik at arbeidskraft blir billigere mens energi og utslipp blir dyrere gjennom å redusere arbeidsgiveravgiften og øke miljø- og energiavgifter. Dette vil særlig komme små- og mellomstore bedrifter til gode. Det totale avgiftsnivået for industri og næringsliv bør i hovedsak ikke øke. Overskuddsbeskatning legges om til fordel for små og mellomstore bedrifter ved å innføre en todelt sats. Det er ønskelig med ei avsetningsordning for forsknings- og utviklingsarbeid, spesielt i mindre produksjonsbedrifter.
5.2 Det offentlige -motor for verdiskaping
En sterk offentlig sektor vil gi flere arbeidsplasser både i offentlig og privat sektor. Samtidig kan vi da styre hva slags varer og tjenester vi ønsker mer av.
En "offentlig først"-politikk må gå ut på å øke den offentlige sektoren ved å øke både offentlige inntekter og utgifter i samme omfang. Siden det offentlige bruker økte skatteinntekter til økte offentlige utgifter, havner de fleste skattekronene tilbake i private lommer når de brukes. Det offentlige bruker stort sett sine penger innenlands, på å lønne folk, på inntektsoverføringer, og på å kjøpe fra bedrifter. Samla sett får folk dermed tilbake like mye penger - og kjøpekraft - som staten dro inn i skatt. Den private etterspørselen som næringslivet møter, vil dermed være uberørt av skatteøkningene. Økte offentlige ressurser betyr styrka offentlig innsats når det gjelder utdanning, forskning, teknologi og andre tiltak til beste for privat næringsliv. En "offentlig først"-strategi kan settes ut i livet straks. Det blir dermed slutt på å skyve sysselsettingsproblemene foran seg.
Offentlig sektor utsettes for angrep fra flere hold. Sterke krefter ønsker å privatisere store deler av den virksomheten som i dag drives i statlig, fylkeskommunal eller kommunal regi. Nedskjæringene rammer kvaliteten på tjenestetilbudet. SV anser en sterk offentlig sektor som en garanti for rettferdig fordeling, velferd og sysselsetting. For å bevare og videreutvikle en sterk offentlig sektor, må virksomheten som drives i dag effektiviseres. Samtidig ønsker vi at offentlig sektor må ta seg av nye oppgaver. Uløste oppgaver må kobles mot køen av arbeidsledige. Offentlige virksomheters innkjøp av varer og tjenester er også en viktig motor for utvikling av privat næringsliv. Gjennom å vektlegge andre forhold enn laveste pris, så som for eksempel fagkompetanse, miljø, estetikk, holdbarhet, kan offentlige innkjøp utvikle norske arbeidsplasser og landet som helhet. SV vil i perioden arbeide for at det ved offentlige innkjøp legges vesentlig vekt på andre forhold enn pris.
SV vil i perioden:
 arbeide for økte offentlige investeringer i boligbygging. Tallet på nye boliger har sunket kraftig. Dette skyldes blant annet at Husbankens rolle har blitt redusert og at realrenta for boliglån er altfor høy.
 arbeide for økte offentlige investeringer i helse og omsorg. Blant annet må det satses mer på utbygging av syke- og aldershjem, nærmiljøtjenester i kommunal regi og bygging av livsløpsboliger.
 arbeide for å etablere samvirkebedrifter i lokalmiljøet. Disse skal koordinere og yte ulike typer tjenester som kommunens innbyggere har behov for.
 arbeide for forsøksordninger med et spekter av tiltak for å stimulere tjenesteproduksjonen fra en svart, individualisert sektor til en organisert virksomhet med arbeidstakerrettigheter.
 arbeide for økt offentlig innsats for å bekjempe miljøproblemer. Det må satses mer på begrensning av utslipp og energiøkonomisering.
arbeide for en mer aktiv bruk av utdanningsvikariater generelt og at det gis tilbud om utdanningsvikariater som særlig sikrer ufaglært ungdom mulighet for vikariater.
5.3 Arbeidstidsreformer og deling av arbeid
Rask teknologisk utvikling og sterk økning i produktiviteten, har ført til at etterspørselen etter arbeidskraft minsker og mange arbeidsplasser forsvinner. Sjøl om det skapes mange nye arbeidsplasser, vil økonomisk vekst aleine ikke kunne sikre full sysselsetting - særlig tatt i betraktning dagens høye ledighet og en voksende befolkning i yrkesaktiv alder. SV går inn for deling av arbeid fordi dette, sammen med økt satsing på jobbskaping, representerer den raskeste og beste veien til full sysselsetting. Deling av arbeid er dessuten viktig for å sikre livskvalitet for alle.
Ser vi tilbake, finner vi at veksten i antallet arbeidsplasser de siste tiåra har kommet som følge av kortere arbeidstid og kraftig vekst i bruken av deltid. NHO og høyresida i norsk politikk går inn for økt bruk av deltidsarbeid, midlertidige ansettelser og privat arbeidsformidling gjennom vikarbyråer. Dette er deling av arbeid styrt av arbeidsgiver. SV mener det er viktig at de ansatte beholder sin ansettelsestrygghet.
Individuell lovfesta rett til etter- og videreutdanning er for SV ikke bare en utdanningsreform men også en sysselsettingsreform. I denne sammenhengen er det spesielt viktig at den enkelte arbeidstaker og fagforeningene har innvirkning på hvordan dette skal skje i praksis. Det er viktig å forhindre at reformen blir reint arbeidsgiverstyrt.
SVs mål er at dagens arbeidsdag på 7,5 timer forkortes til 6-timers normalarbeidsdag og at 37,5 timers uke reduseres til 30 timers uke.
De ulike yrkesgruppene kan ha forskjellige interesser på dette området og behovene kan variere i forhold til livssituasjon. Aktuelle arbeidstidsforkortelser bør derfor gjennomdrøftes og prøves ut gjennom forsøksordninger.
Fagbevegelsen bør være en naturlig pådriver. Kortere arbeidstid betyr arbeid til flere og bedre tid til rekreasjon. I tillegg får den enkelte bedre tid til politisk aktivitet, andre fritidsaktiviteter, venner og familie. Deling av arbeid vil bety økt velferd for de fleste.
Reformen må kombineres med rett til individuell medbestemmelse innenfor rammen av kollektive avtaler slik at arbeidstakerne får større mulighet til å bestemme over egen arbeidstid, og at fleksibilisering på arbeidsgivers premisser møtes med motmakt.
SV støtter kravet om full lønnskompensasjon for de store lønnstakergruppene. Fastsettelsen av lønnskompensasjon må ivaretas i forhandlinger mellom arbeidslivets parter.
Som et første skritt på veien mot en lovfesta arbeidstidsreform må det offentlige oppmuntre til avtaler om kortere arbeidstid mellom partene lokalt eller innenfor en bransje, f. eks bør staten støtte forsøk med 6-timers dag som enkelte kommuner har satt igang.
SV vil i perioden:
 arbeide for å innføre rett til etter- og videreutdanning med lønn (10 prosent av arbeidstida). En omfattende voksenutdanningsreform er en nødvendig forutsetning for at arbeidsledige skal kunne gå inn i arbeidsplasser som skapes gjennom deling av arbeid. SV går derfor inn for lovfesta rett til etter- og videreutdanning med lønn. Vi vil også arbeide for tiltak som sikrer voksnes rett til grunnutdanning, samt øke antallet plasser for voksne i den videregående skolen.
 arbeide for at dagens arbeidstid på 7,5 timer forkortes til 6 timers normalarbeidsdag og at 37,5 timers uke reduseres til 30 timers uke.
 arbeide for å utvide den avtalefesta pensjonsordninga slik at en kan gå ut av arbeidslivet ved fylte 60 år.
 arbeide for å sette i gang forsøksprosjekter med 6-timers dag og andre former for deling av arbeid både i privat og offentlig sektor. Det må i denne forbindelsen opprettes tilskuddsordninger for virksomheter som setter i gang slike forsøk.
 arbeide for å viderutvikle permisjonsordningene i forbindelse med farspermisjonen, lengre utdanningsløp eller sabbatsår.
 arbeide for at arbeidsmarkedstiltak i større grad benyttes til lengre utdanningsløp, og at ordninga med vikarplasser for arbeidsledige utvides betydelig.
 arbeide for at arbeidsmarkedstiltak som fortrenger ordinær arbeidskraft på grunn av lav lønn opphører. Bl.a. må dette gjelde for ordninga med praksisplasser.
 arbeide for at overtida reduseres og at all overtid normalt skal avspaseres. Det arbeides overtid tilsvarende omtrent 100 000 årsverk. Redusert overtid og avspaseringsordninger vil kunne gi mange nye arbeidsplasser.
 arbeide mot at det normalt skal være anledning til å ha flere jobber når man har full stilling.
 arbeide for å sikre all ungdom under 25 år tilbud om arbeid eller utdanning. Utdannings- og opplæringsplasser bygges ut, og skatte-, avgifts- og tilskuddsordningene gås igjennom med sikte på å oppnå dette målet.
arbeide for tiltak for å få ledige over 50 år tilbake til arbeidslivet.
5.4 Distriktspolitikk i all politikk
SV ønsker å styrke en politikk som sikrer sterkere og mer livskraftige lokalsamfunn. Målet er å motvirke sentralisering, opprettholde bosettinga i distriktene og bevare balansen i bosettingsmønsteret innen regionene.
De distriktspolitiske virkemidlene finnes på en rekke områder, og disse må samordnes og koordineres. En god distriktspolitikk kjennetegnes ved at den tar de distriktspolitiske utfordringene inn som en del av all annen politikk. Derfor vil SVs distriktspolitikk være å finne i SVs økonomiske politikk, landbruks-, fiskeri-, utdannings-, miljøpolitikk osv. Slik kan distriktspolitikken brukes aktivt til å styre, ikke bare til å rette opp igjen skadevirkninger av annen politikk.
SV vil i perioden:
 arbeide for å styrke fylkenes/kommunenes mulighet til og ansvar for å drive en aktiv næringspolitikk.
 arbeide for ei sterkere satsing på videreforedling av råstoffer og ressurser basert på lokal produksjon.
 arbeide for å utvikle og opprettholde distriktsarbeidsplasser.
 arbeide for å øke og målrette den offentlige innsatsen overfor distriktene slik at lokale ressurser utnyttes for å stimulere til økt lokal verdiskaping.
 arbeide for å legge til rette for/etablere ulike typer tjenesteyting via fjernarbeidsplasser knytta opp til privat eller offentlig virksomhet via bruk av tele/dataoverføring. Kostnader til infrastruktur (kommunikasjon, tele, post) bør være like over hele landet.
 arbeide for et forpliktende regionalt samarbeid (mellom fylker) slik at ungdom gis en reell mulighet til å fullføre utdanninga si så nært hjemstedet som mulig.
 arbeide for at de videregående skolene og høgskolene organiserer videre- og etterutdanningskurs og desentralisert høgskoleutdanning.
 arbeide for ei økt satsing på investering, vedlikehold og rehabilitering av offentlige bygg, kloakkrensing, kollektivtrafikk osv. som vil stimulere til en mer ønska distriktspolitikk.
arbeide for å styrke den lokale og regionale kulturaktiviteten.
 arbeide for fraktutjevning på viktige varer.
 arbeide for å gjeninføre støtteordninga til dagligvarehandelen i små lokalsamfunn. I tillegg må det åpnes adgang for kommuner og fylkeskommuner til å ilegge all varehandel innen grensene sine en omsetningsavgift for omfordeling til grendebutikker/nærbutikker.
arbeide for å styrke samferdselen i distriktene. Dette gjelder bl. a. omfordeling av vegmidlene for å forbedre vegstandarden i distrikter med dårlige veger.
arbeide for reduksjon av årsavgift parallelt med økt bensinpris der det ikke er realistisk å bygge ut et alternativ til personbil.
5.5 Næringspolitikk -for arbeid og miljø
Det overordna mål for SVs næringspolitikk er å skape arbeidsplasser der folk bor, innenfor rammene av ei bærekraftig utvikling. SV vil derfor arbeide for en variert næringsstruktur.
Over en lang periode har de fleste nye arbeidsplasser kommet innenfor tjenesteyting, særlig i offentlig sektor. Men på nittitallet har det offentliges andel av økonomien sunket betydelig, til tross for et stort udekka behov for tjenester. SV vil arbeide både for å styrke det offentlige tjenestetilbudet og for å stimulere til lokal jobbskaping innen privat sektor.
Innenfor industrien har antallet arbeidsplasser gått ned, sjøl om verdien av industriproduksjonen og eksportinntektene har økt kraftig. Vi har i likhet med hele den vestlige verden fått en "jobbløs vekst". Heller ikke i tida framover kan vi forvente at våre største eksportindustribedrifter innen prosessindustri, petroleumsindustri og annen kraftkrevende industri vil skape mange nye arbeidsplasser. Likevel er det viktig å sikre eksportinntekter for å ha handlefrihet til å finansiere både nødvendig import og tjenestetilbudene innenfor offentlig sektor. Denne industrien er også viktig fordi den skaper markeder for leverandørindustrien. Med utgangspunkt i den tradisjonelle industrien må det omstilles i retning av økt vekt på videreforedling av produktene og miljøindustri. Videre vil SV arbeide for nasjonal industrivirksomhet som kan redusere import.
Petroleums- og tungindustrien belaster miljøet i form av utslipp og avfall. SV vil arbeide for at miljøhensyn tillegges større vekt, at det skjer en overgang til reinere produkter og produksjonsprosesser innenfor forurensende industri, og at oljeutvinningstempoet reduseres.
Styring av industriproduksjonen i mer miljøvennlig retning kan skje enten ved direkte regulering i form av påbud, forbud eller konsesjonskrav, eller indirekte i form av avgifter og priser. SV vil arbeide for begge typer tiltak. Det er samtidig et mål å sikre eksisterende industrivirksomhet over hele landet, og hindre ytterligere arbeidsplassreduksjoner. Derfor kan det være aktuelt med en innfasingsperiode ved innføring av nye avgifter.
Det er innenfor små og mellomstore bedrifter at det største arbeidsplasspotensialet i privat sektor er i tida framover. SV vil derfor gjøre små og mellomstore bedrifter til hovedsatsingsområde i næringspolitikken i kommende periode. Konkret vil dette bety at rammebetingelsene og støtteordningene må rettes særskilt inn mot igangsetting og produksjon i slike bedrifter. I tillegg til et variert spekter av småbedriftproduksjon vil dette også bety oppstart av svært små bedrifter, som f.eks. "enkvinnesbedrifter" i distriktene innenfor f.eks. kunstindustri. I denne forbindelse vil SV også arbeide for at det innenfor Regionale Utviklingsselskaper (RUS-modellen) opprettes etablerersentre i alle deler av landet, hvor det både kan gis service, tilbys lokaler og iverksettes økonomiske støttetiltak for nyetablerere.
SV ønsker også å legge støtteordninger til rette for at bedriftsetablering kan skje i samvirkeregi, eller til å få igangsatt arbeiderstyrte bedrifter. SV vil arbeide for å få igangsatt elevbedrifter både i ungdomsskoler og videregående skoler.
SV vil knytte krav om viktige samfunnsmål til bedrifter og næringer som mottar direkte og indirekte statlig støtte. Slike krav kan gjelde omstilling til mer miljøvennlig produksjonsmåter eller hensynet til bevaring av arbeidsplasser. Ved tap av arbeidsplasser p.g.a. innføring av ny teknologi eller annen effektivisering må det innenfor gitte rammer kunne stilles krav enten til den enkelte bedrift eller til det offentlige om erstatningsarbeidsplasser.
5.5.1 Ta vare på kraften
Den norske vannkraftsektoren er inne i ei rask og omfattende endring. Bare for noen få år siden var krafthandel preget av offentlige monopoler og regulerte priser. I dag er sektoren preget av liberalistiske frihandelsprinsipper, med store prisvariasjoner og økt privat og utenlandsk eierskap. Syse-regjeringas nye energilov, nye kraftkabler til utlandet som har gjort det mer lønnsomt å eie norske kraftverk og EØS-avtalens begrensning i statens reguleringsmulighet er samtidige endringer som har ført til dette. Det felles norsk-svenske kraftmarkedet fra 1996 virker også i samme retning. Det er starten på en overgang til et felles europeisk el-kraftmarked der vannkraft, kullkraft og kjernekraft må konkurrere på lik linje.
SV mener at denne situasjonen fører til en rekke negative konsekvenser for miljøet og for samfunnet. Det frie kraftmarkedet gjør det vanskelig å planlegge langsiktig og derfor vanskelig å investere i ENØK og fornybare energikilder.
SV vil i perioden:
 arbeide for å endre energiloven slik at en kan disponere ressursene ut fra en samfunnsmessig helhetsvurdering.
 gå mot salg av kraftverk til utenlandske og/eller private interesser både når det gjelder produksjon og distribusjon..
 arbeide for felles nordiske miljøavgifter som gir vannkraft et fortrinn framfor kull- og kjernekraft.
 arbeide for politisk bestemte minimums- og maksimumspriser på elektrisitet.
 arbeide for statlig monopol på import og eksport av elektrisk kraft.
 arbeide for forbud mot at norske eiere skal kunne eie kjernekraftverk i andre land.
 arbeide mot at det statlige og regionale eierskapet til norske kraftressurser reduseres.
 arbeide for økte forskningsmidler til utvikling og utnytting av alternative energikilder. Tilrettelegging og gjennomføring av et storskala forsøksdriftprosjekt i perioden.
 arbeide for å endre energiloven slik at kraftselskapene pålegges en tilfredsstillende magasindekning til enhver tid.
5.5.2 Miljøarbeidsplasser
Utfordringene innen miljøsektoren vil gi mange nye arbeidsplasser. Forutsetningen for å lykkes er at det stilles miljøkrav både til private husholdninger og til privat og offentlig virksomhet.
I enkelte tilfeller vil det være en konflikt mellom arbeidsplasser og miljøhensyn. SV vil møte dette med en politikk som stiller strenge miljøkrav til næringene med siktemål å tvinge fram virksomheter som skader naturen minst mulig. En industri med minimale skadevirkninger har ei tryggere framtid. Et Norge i forkant av utviklinga vil også kunne øke eksportnæringa, gi innpass på andre markeder og gi flere arbeidsplasser.
SV mener at særlig tre områder innenfor miljøindustri er viktig å satse på: Gjenbruk, alternativ energi og ENØK (energiøkonomisering).
SVs målsetting er å gjennomføre et "vugge- til- grav"-prinsipp for produksjonen. Dette innebærer at industrien underlegges både lovverk og økonomiske virkemidler som gir ansvar for de produserte varenes livssyklus. SV vil bruke lover, forskrifter og økonomiske virkemidler for å skape vekst i gjenvinning- og gjenbruksbransjen.
Vi vil gå inn for å opprette gjenbruks - og gjennvinningsprogrammer innenfor en lang rekke områder: Tele- og datautstyr, jern og metall, utrangerte industrienheter, papp og papir, plast og gummi, bildekk, drikkekartonger, glass, matavfall og tekstiler er alle produkter som enten ikke har eller har utilfredstillende løsninger på dette området i dag.
SV mener at en del av Oljefondet bør bygges opp som et fond for satsing på alternativ energi. På denne måten vil vi kunne skaffe levedyktige arbeidsplasser også for framtidas generasjoner. De viktigste områdene hvor det bør satses på alternativ energi er: Bioenergi, vindkraft, bølgekraft og solenergi.
For å kunne omstille offshoreindustrien og bygge opp annen næringsvirksomhet, må energiøkonomisering være et sentralt satsingsområde. SV går inn for å sette inn ENØK-tiltak på brukersida i form av bedre isolasjon i nye og gamle boliger, opprusting av gamle kraftverk og tiltak innen industri og oljesektor. Varmepumper er et annet aktuelt satsningsområde.
SV vil i perioden:
 arbeide for å sette konkrete krav til energisparing. Energiøkonomisering (ENØK) og energieffektiviseringsområdet har et stort utviklingspotensiale og anses av mange eksperter på området som en av framtidas vekstnæringer. Å sette konkrete krav vil gi store energigevinster samtidig som det vil gi positive ringvirkninger for byggebransjen, industrien og forskning.
 arbeide for å gjenvinne avfall i Norge. Dette vil kunne gi flere tusen arbeidsplasser.
 arbeide for ei større satsing på bioenergi. Å utnytte avfallet fra skogbruk og husholdninger vil kunne gi mellom 10 000 og 20 000 nye arbeidsplasser. Mange av disse vil komme i jord- og skogbruksdistrikter.
 arbeide for økt satsing på omstilling til reinere produkter og produksjonsprosesser i norsk industri. Det er viktig å kombinere miljøkrav og positive virkemidler.
 arbeide for at miljøanalyse skal være et overordna kriterium for offentlig deltakelse i industrireisninga.
 arbeide for å utvikle prinsippet om miljøeffektivitet; dvs. minst mulig miljøskader pr. produsert enhet.
 arbeide for ei ordning hvor bedrifter pålegges å avsette midler av et eventuelt overskudd til et miljøutviklings- og omstillingsfond.
 arbeide for at prinsippet om økt livsløpsansvar for produkter følges opp
 arbeide for at det samla avgiftsnivå for industri og næringsliv i hovedsak ikke økes. Det betyr at økninger i eller innføring av nye grønne avgifter bør følges opp med tilsvarende reduksjon primært av arbeidsgiveravgiften.
 arbeide for at det opprettes en egen innenfor Regionale Utviklingsselskaper eller Statens nærings- og Distriktsutviklingsfond (RUS/SND) med sikte på å opprette gjenbruksbedrifter.
 arbeide for etablering av industrianlegg i fem regioner som skal spesialisere seg på å hogge opp eller gjenvinne utrangerte enheter innenfor oljevirksomhet, skip, landbasert industri, bygg og anlegg og landbruk.
 arbeide for å etablere et gebyr-, avgifts- og subsidiesystem for å fremme gjenbruk av materiale.
 arbeide for å bruke en rimelig del av oljefondet til et fond for forskning, utvikling og produksjon av alternativ energi.
 arbeide for et avgiftssystem som gjør at alternativ energi blir reelt konkurransedyktig med konvensjonell ikke-fornybar energi.
 arbeide for at det bygges opp infrastruktur for bruk av naturgass innenlands i industri og i samferdselssektoren.
 arbeide for økte midler til ENØK-tiltak over statsbudsjettet, og avskrivningsordninger for bedrifter som avsetter midler til dette formålet.
5.5.3 Norsk informasjonsteknologi (IT)- industri
Den norske IT-bransjen har i dag en omsetning på omkring 100 milliarder kroner. IT-bransjen inkluderer IT- og telekommunikasjonsindustri, telebedrifter som Telenor, import- og driftsselskaper, konsulent- og programvarebedrifter, dataavdelinger i ulike virksomheter, deler av grafisk industri, mediabedrifter osv. Det skjer en rask sammensmelting av ulike delområder som data, tele og media. Veksten i bransjen er på 10 - 15 prosent per år. Moderne datanett gjør at geografisk avstand ikke lenger er utslagsgivende. Dette gir oss stor frihet når det gjelder den geografiske plasseringa av disse bedriftene.
En industripolitikk må ta hensyn til den sterkt voksende programvarebaserte industrien. Denne industrien er kunnskapsintensiv, den forurenser minimalt, kan lett desentraliseres og har rom for mange små selskaper med nisjeløsninger.
SV vil i perioden:
arbeide for økt forskning og utvikling innen IT i regi av det offentlige, gjennom universiteter, høgskoler og offentlige forskningsinstitusjoner.
arbeide for økt forskningsstøtte til programvareutvikling.
arbeide for å iverksette spesielle tiltak for å rekruttere flere kvinner til IT-bransjer.
arbeide for økt utdanningskapasitet, særlig på universitets- og høgskolenivå.
arbeide for å fremme eksport av norsk IT-teknologi ved å opprette et norsk programvaredirektorat.
arbeide for god tilgang på rimelige telekommunikasjonstjenester også i distriktene.
arbeide for å støtte etablering av IT-industri i distrikta.
5.5.4 Konsesjonslovgivningen - viktig for styring
Et viktig styringsvirkemiddel for å forebygge slakting av bedrifter, utflagging og for stor eierkonsentrasjon ligger i konsesjonslovgivningen. Som en konsekvens av EØS ble konsesjonsloven endret til å stille de samme betingelser overfor utenlandske som norske eiere. Samtidig ble det også adgang til å ha en høyere eierandel. Dagens lov om erverv av næringsvirksomhet krever meldeplikt om oppkjøp bare ved erverv av mer enn en tredjedel av samtlige eierandeler. Erfaringene med både nåværende og forrige konsesjonslov er at staten har vært tilbakeholdende med så vel å stille konsesjonskrav som å iverksette tiltak når krava brytes.
SV vil i perioden:
 arbeide for en ny gjennomgang av lov om ervervsvirksomhet med sikte på å skjerpe grensa for når konsesjonsbehandling skal gjelde for å forebygge for sterk eierkonsentrasjon. SV vil arbeide for ei slik grense på 20 prosent eierandel.
 arbeide for lovendringer med sikte på å styrke den samfunnsmessige styringa ved oppkjøp av strategiske eierandeler i norske selskaper.
 arbeide for at man går tilbake til full konsesjonsbehandling for store selskaper med mange sysselsatte eller selskaper av en spesiell samfunnsmessig betydning
 arbeide for lovendringer som styrker erververens informasjonsplikt overfor de ansatte, kommuner og fylkeskommuner der selskapet ligger.
 arbeide for at staten aktivt benytter seg av adgangen til å stille samfunnsmessige krav overfor ny ervervsvirksomhet, samt aktivt følge opp med tiltak i de tilfeller hvor konsesjonskrava brytes.
 arbeide for at staten kjøper seg inn i selskaper som trues av utenlandsk oppkjøp der hvor dette er mulig.
5.5.5 Ta ansvar for næringslivets rammevilkår
Staten må ha et hovedansvar for gode rammebetingelser for næringslivet i hele landet. Dette gjelder grunnleggende betingelser som ei solid satsing på utdanning, forskning og utvikling samt tilrettelegging av infrastruktur. Dette gjelder også rammevilkår som en fornuftig rød og grønn skattepolitikk, tilstrekkelig kapasitet på låne- og tilskuddsordninger og en god kompetanseformidling. Alle ordningene må underlegges samfunnspolitiske hensyn.
Endring av det sentrale SND-systemet
For å redusere byråkrati, øke brukervennligheten og for å styrke distriktsprofil og muligheter for lokal styring, vil SV arbeide for å endre Statens nærings- og distriktsutviklingsfond (SND).
Det sentrale SND yter i dag både tilskudd, lån og egenkapitalstøtte. Men tildelingene er i stadig mindre grad underlagt generelle samfunnspolitiske hensyn. Særlig gjelder dette tildelinger fra egenkapitaldivisjonen. SV vil arbeide for at dette endres.
I tillegg til SIVA og de ulike regionale utviklingsselskapene, går SV inn for at det opprettes et sentralt statlig igangsettingsselskap som kan ivareta oppgaver de andre selskapene ikke kan klare aleine. Dette selskapet vil være et nyttig redskap når ny næringsvirksomhet skal igangsettes, og når bedrifter må restruktureres fra grunnen av, enten det gjelder ledelse, organisasjon eller produktspekter.
Det offentliges innsats i næringsutviklinga må styrkes sentralt og lokalt. Tilgangen på statlig aksjekapital bør økes betydelig gjennom å opprette et eget statens aksjefond. Dette bør i større grad enn det Folketrygdfondet kan, brukes til å ta vare på og utvikle norske bedrifter i ei tid hvor utenlandske og innenlandske interesser ofte jakter på kortsiktige gevinster. For forvaltninga av statens interesser i bedrifter der staten har en stor eierandel, går SV inn for å opprette et eget forvaltningsselskap.
SV vil arbeide for ei forvaltning som er mer villig til å ta risiko når det er samfunnstjenlig.
Både i det sentrale SND-systemet og i de lokale utviklingsselskapene må organiseringa være slik at rollen som aktiv eier og rollen som igangsetter skilles.
Regionale utviklingsselskaper
For å kunne satse på små og mellomstore bedrifter vil SV foreta ei radikal omorganisering, opprydding og utfylling av dagens støtteapparat, og en desentralisering av midler og ansvar.
SV ønsker å styrke fylkenes og kommunenes sjølstendige rolle i næringspolitikken. SVs modell for regionale utviklingsselskaper kan være et godt redskap i dette arbeidet. Dersom vår modell gjennomføres, vil fylker som oppretter utviklingsselskap helt eller delvis forvalte de statlige midler fylket har til rådighet, og dermed kunne samle både økonomiske ressurser og faglig kompetanse på bedriftsutvikling i forhold til det som er tilfelle i dag. Utviklingsselskapene skal kunne yte garantier, lån, tilskudd til produktutvikling, ansvarlig lånekapital, aksjekapital, administrasjonstilskudd og stipender. Selskapene skal også delta i bedriftsutvikling med kompetanse og personellservice, og være et igangsettingsselskap. Dette innebærer at selskapet skal spille en aktiv rolle med tett oppfølging og veiledning særlig overfor ny næringsvirksomhet som gis støtte, for å hjelpe til i bedriftsutviklinga.
SV går derfor inn for å opprette regionale utviklingsselskaper i alle deler av landet som består av minimum 51 prosent statlig kapital og maksimum 49 prosent privat kapital.
Selskapene eies av fylkene som gir retningslinjer for driften.
Et investeringsfond som disponerer de offentlige egenkapitalsmidlene er tilknytta det regionale utviklingsselskapet. Også dette fondet styres av et offentlig oppnevnt styre. Fylker som ønsker å prøve ut denne modellen, bør få ekstra støtte i en startfase.
SV vil i perioden:
arbeide for at samfunnshensyn tillegges større vekt når næringsstøtte tildeles av det offentlige, sjøl når dette medfører økt risiko
arbeide for at omfanget av de offentlige midler som stilles til rådighet økes, særlig i form av statlig aksjekapital
arbeide for å endre det sentrale SND-systemet til et statlig forvaltningsselskap og et igangsettingsselskap og styrke tilgangen på statlig aksjekapital ved at det opprettes et statens aksjefond.
arbeide for at organiseringa både sentralt og i de regionale utviklingsselskapene må opprette et skille mellom rollen som aktiv eier og rollen som igangsetter.
arbeide for at Folketrygdfondet opprettholdes som separat enhet.
arbeide for at fylkenes og kommunenes sjølstendige rolle og distriktsprofilen i næringspolitikken støttes.
arbeide for å utprøve nye organisasjonsformer i støtteapparatet.
arbeide for ei kraftig styrking av de kommunale næringsfonda.
5.5.6 For et miljøriktig landbruk
SVs landbrukspolitikk har som overordna målsetting å sikre et norsk landbruk som i så stor grad som mulig dekker behovet for jordbruks- og skogbruksprodukter. Produksjonen skal skje på en miljømessig forsvarlig måte der lokale fornybare ressurser er produksjonsgrunnlaget.
God matkvalitet skal sikres ved strenge miljøkrav i produksjon, foredling og distribusjon. Norske matvarer må holde en kvalitet som tilfredsstiller forbrukerne, uavhengig av reglene som styrer den internasjonale matvareproduksjonen og -industrien.
Både i Norge og resten av verden fører jorderosjon, saltopphoping, økende drivhuseffekt, uttynning av ozonlaget og forurensning på bakkenivå til dårligere forutsetninger for matproduksjon. Storstilt bruk av kunstig vanning har i noen områder ført til at grunnvannet har sunket så mye at det ikke lenger er tilgjengelig. Bruken av kunstgjødsel og sprøytemidler fører over tid til utarming og forurensning av jorda.
Norge produserer i dag bare halvparten av de landbruksprodukter vi spiser. Samtidig som jordas befolkning fortsetter å øke i antall, reduseres det produktive arealet, og den produserte mengde mat vokser ikke i takt med befolkningsveksten. I en global situasjon med mindre mat som stadig skal fordeles på flere, blir den store utfordringa hvordan vi skal greie å opprettholde og øke vår matproduksjon og sjølbergingsevne.
Landbruket er grunnlaget for bosetting og ressursutnytting i store deler av landet. Tilgangen på dyrka jord, skog, utmark og arbeidskraft er avgjørende for om vi i framtida skal kunne beholde et livskraftig landbruk og levende bygder. Odels- og konsesjonslovene må bevares, og bo- og drivepliktbestemmelsene må følges. Den varierte bruksstrukturen må beholdes, -også deltidsbruk og kombinasjonsbruk er viktige for å bevare bosetting og utnytte naturressursene. I områder med store rovdyrstammer må det etableres ordninger som reduserer skadeomfanget, og sikrer matproduksjon ved bruk av utmark.
En miljøriktig landbruksproduksjon tar utgangspunkt i menneskelig arbeidsinnsats og naturressurser, og ikke i kapitalinnsats og stordrift. Små og mellomstore bruk må få mer produksjonsstøtte pr. dekar (daa) og produksjonsmengde på bekostning av store bruk. Utover 400 dekar for areal- og kulturlandskapstillegg i korn og 2,0 årsverk i husdyrproduksjon gis ingen ytterligere støtte. For bruk som mottar maksimal støtte, må ordninger om avkorting i støttebeløpet vurderes når brukeren i tillegg har annen inntekt.
Satsinga på tilleggsnæringer i landbruket er positiv. Bruk av ressurser basert på naturgrunnlaget eller på kompetanse, bør utnyttes slik at næringa får flere bein å stå på, og slik at ressursene utnyttes i et samspill der respekten for naturgrunnlaget er sentral. SV vil støtte prosjekter innen Bygdeutvikling (BU) som fremmer reiseliv, håndverk, naturopplevelser, tjenestetilbud og service som gir landbruket allsidighet, og dermed gjør det mer robust.
SV vil stimulere omlegging til økologisk landbruk. For å gjøre økologiske produkter konkurransedyktige, må støtte fastlagt i avtaleverket dekke noe av merkostnadene ved økologisk produksjon. En generell økologisering av landbruket er like viktig som å få flere bruk til å legge om til økologisk drift. "Integrert" produksjon av matvarer vil si en produksjon med sterkt redusert bruk av kunstgjødsel og sprøytemidler. Tiltak som reduserer bruken av kunstgjødsel og sprøytemidler har positiv virkning både på miljøet og på matkvaliteten.
For å redusere transportbehovet, er det viktig at foredling skjer lokalt. SV vil arbeide for en desentralisert anleggsstruktur for foredling av landbruksprodukter. Landbrukssamvirket må stimuleres til å møte disse utfordringene.
Kvinnene har stått for en stor del av arbeidsinnsatsen i landbruket. Økt mekanisering, stor gjeldsbelastning, høyere utdanningsnivå og større arbeidsmuligheter utenfor bruket har ført til at kvinnene i stor grad har byttet ut gardsarbeid med lønnsarbeid. SV vil arbeide for tiltak som åpner næringa for flest mulig.
Skog er en viktig næringsressurs for mange lokalsamfunn, avgjørende for bosetting og inntekt, gjerne i kombinasjon med annet arbeid. Skogbruket må underlegges økologiske krav når det gjelder driftsform, avvirkning, foredling og transport. Artsmangfoldet må ivaretas, samtidig som skogen skal kunne gi arbeid og inntekt.
SV vil i perioden:
 arbeide for at all landbruksproduksjon skjer på en miljømessig forsvarlig måte, og at lokale fornybare ressurser er grunnlaget for produksjonen.
 arbeide for å sikre et landbruk som gir forbrukeren nok og sunn mat av de produktene vi har forutsetninger for å produsere.
 arbeide for en plan for hvordan sjølbergingsgraden skal økes.
 arbeide for en streng praktisering av jordvernet.
 arbeide for å forsvare odelsloven og konsesjonsloven, og stå for en streng praksis knytta til bo- og driveplikt.
arbeide mot store matvarekonserners forsøk på å få kontroll over det norske matvaremarkedet, og arbeide for et sterkt norsk landbrukssamvirke med utbygd medlemsdemokrati og små enheter.
 arbeide for å sikre sysselsettinga i landbruket og bevare både hel- og deltidsbrukene ved å målrette statlige støtteordninger til små og mellomstore bruk og til miljøriktig produksjon.
 arbeide for å avskaffe ordninga med omsettelige melkekvoter.
 arbeide for å stoppe brukssammenslåing og forhindre høyere konsesjonsgrenser i kraftforbasert produksjon.
 arbeide for å øke støtten til økologisk landbruk og arbeide for å øke produksjonen av økologiske matvarer.
 arbeide for å øke avgiften på kunstgjødsel og sprøytemidler. Disse pengene må brukes i arbeidet med å økologisere landbruket.
 arbeide for desentralisering -ikke sentralisering -av foredlingsanlegg i landbruket.
 foreslå og støtte tiltak som stimulerer jenter til å etablere seg i landbruket.
arbeide for å begrense flatehogst og bruk av hogstmaskiner og lassbærere.
arbeide for å forby bruk av hogstmaskiner i verna skog.
arbeide for en alternativ utnyttelse av massevirke og skogsavfall, f. eks til bioenergi.
5.5.7 Tilgang på natur for alle
Nærhet til og bruk av natur står sentralt i Norge. Allemannsretten, den enkeltes rett til å ferdes i utmark, er en hevdvunnen rett alle har, og som SV ser det som viktig å forsvare. Men allemannsretten pålegger oss også plikter. Ikke minst må økologisk forståelse og fornuftig bruk ligge til grunn for politiske beslutninger som skal sikre både allemannsretten og ei riktig forvaltning av utmarka. Naturbasert næringsutvikling blir en viktig bærebjelke for mange bygdesamfunn. Muligheten for å utvikle nye næringer må også veie tungt.
Også allmennhetens bruk av utmark til jakt og fiske har tradisjoner i Norge. Jakt- og fiskerettighetene er viktige inntektsmuligheter for bygdene, men det er nødvendig at disse rettighetene forvaltes under politiske kontroll både for å sikre ei fornuftig naturforvaltning og for å dele de godene jakt og fiske som rekreasjon representer.
Bruk av utmark/naturområder må skjer på naturens premisser. SV vil være pådriver for at naturområder sikres ved ulike typer vern, der lokale interesser aktivt deltar i utarbeidelsen av vernebestemmelser og forvaltning. Det bør etableres regionale konfliktråd i saker der det er uenighet om areal- og ressursutnyttelse i de ulike reinbeiteområder.
Tilgang til og økt bruk av utmarka gir rom for kommersialisering av naturopplevelser, og muligheter til inntekter for mange. Naturbasert næringsutvikling kan gi bygdene og primærnæringene nye og viktige inntektsmuligheter. Men uten politisk styring kan dette også true naturgrunnlaget og allemannsretten.
SV vil i perioden:
 arbeide for å utvikle naturbasert næringsutvikling som bevarer naturområdene for framtida.
 arbeide for å påse at vernebestemmelser blir fulgt, og at sannsynlige verneområder i framtida ikke blir ødelagt.
 legge til rette for samarbeid slik at flest mulig kan ta del i forvaltning og næringsutøvelse i forbindelse med bygdeutviklingsprosjekter og etablering av nye arbeidsplasser.
 arbeide for at nye næringer og tradisjonelle primærnæringer utfyller hverandre med hensyn.
 til ressursbruk og arbeidsmuligheter.
 arbeide for at bygdeutviklingsmidlene (BU-midlene) blir brukt for å utvikle levedyktige lokalsamfunn. Bindingen til brukerfamilien må bort.
 arbeide for at den delen av BU-fondet som brukes til nye næringer flyttes fra jordbruksavtalen og landbruksdepartementet, til kommunaldepartementet.
 arbeide for at nye bygdenæringer ikke bare blir forbeholdt grunneierne.
 arbeide for å sette i gang et utredningsarbeid med sikte på å klarlegge en overordna samfunnsmessig styringsrett til viktige narturgitte ressurser, og samfunnsmessig eiendomsrett til store private utmarkseiendommer.
5.5.8 Fisk - arbeid til kysten, inntekter for landet
Havfiskeflåtens omfattende rovfiske er i ferd med å tømme verdenshavene for fisk. I 13 av de 15 viktigste fiskeriregioner i verden er villfiskressursene overbeskatta. Fangstmengden er synkende til tross for økt fangstinnsats. På verdensbasis er fangstkapasiteten det dobbelte av det som er nødvendig.
Overkapasitet i et område fører fort til eksport av fangstinnsats til andre områder. Dette gjelder internasjonale farvann som Smutthullet hvor pirattrålere får herje fritt. Det gjelder også land i den tredje verden med svak forvaltning og lettkjøpte lisenser. Denne type fiske er ødeleggende for fiskebestandene og fører til utarming av de økonomiske og sosiale vilkåra for kystbefolkningen i området. Forvaltninga av fiskeriressursene må derfor i framtida baseres på internasjonalt akseptert havrett og ikke bare på de årlige kvoteforhandlinger.
SV ser det som helt nødvendig å få til ei omlegging fra havfiske til et kystnært fiske i samsvar med tilrådningene fra FN s miljøkonferanse i Rio i 1992. Ved å satse på et kystnært fiske vil man både kunne oppnå ei økologisk forsvarlig forvaltning av fiskebestandene og ei rettferdig fordeling av fiskeressursene. Et kystnært fiske vil også føre til en langt høyere sysselsetting enn det fortsatt satsing på en kapitalkrevende havfiskeflåte vil gi. Et kystnært fiske må være basert på kystfolkets frie allmenningsrett - et kollektivt rettsgrunnlag som ikke kan privatiseres gjennom kvotefordeling til privat kapital (båter), men som skal disponeres av lokale offentlige myndigheter og samvirkeforetak.
Fiskeriressursene er hovedgrunnlaget for arbeid og bosetting langs store deler av kysten i Norge. Hvordan disse ressursene forvaltes og fordeles, vil ha avgjørende betydning for næringsvirksomhet, bosetting og kystkultur. Som en av verdens største fiskerinasjoner har Norge et spesielt ansvar og ei stor framtid som leverandør av sjømat til en verden som etterspør stadig mer fisk. Denne økende etterspørselen kan ikke tilfredsstilles ved å gi havfiskeflåten friere spillerom og økte fangstrettigheter. Framtida ligger bla. i en sterkere satsing på ferskt råstoff av beste kvalitet. Og et slikt råstoff er det bare kystflåten som er i stand til å levere.
De siste åra har kystflåten tapt terreng til fordel for havfiskeflåten. SV går inn for at denne negative utviklinga brytes. Kystfiskeflåten må få økt sin kvoteandel på bekostning av trålerflåten. Det må innføres fritt fiske for de minste båtene. Et eget fond for tilskudd til fornyelse av kystflåten må etableres.
Ved å tilpasse seg leveranser fra kystflåten og sesongfiskeriene, ha en fleksibel produksjon og utnytte og utvikle teknologi for levende lagring og foring av villfisk, vil fiskeindustrien kunne sikre seg jevn råstofftilførsel av langt bedre kvalitet enn det som leveres av trålerflåten. Det vil være nødvendig å opprettholde og styrke de mindre produksjonsanleggene langs kysten. En ensidig satsing på store integrerte selskaper er ingen farbar veg for den norske fiskeindustrien. Det er også viktig å sikre lokalt eierskap såvel til fiskeindustri som til flåte.
Rekruttering av ungdom til fiskeryrket og til arbeid i fiskeindustrien har i stor grad vært forsømt. Det er nødvendig å styrke fiskeriutdanninga og gi større økonomisk støtte til ungdom som velger ei framtid i fiskerinæringa. Ordninga med sommerfiske for ungdom må utvides og lærlingekvoter må innføres.
For å kunne legge vekt på nyskaping og variasjon og utvikling av en høy markedskompetanse i fiskeri og havbruksnæringa er det nødvendig å styrke forskningsvirksomheten ved universitetene, høgskolene og andre fagmiljø på dette området.
SV mener det er helt nødvendig å ha og ta i bruk politiske styringsredskaper for å oppnå vedtatte mål for fiskerinæringa og norsk distriktspolitikk. En fortsatt EØS/EU-tilpasning og ytterligere uthuling av sentrale fiskerilover vil gjøre det umulig å styre utviklinga i ønska retning.
SV vil i perioden:
arbeide for ei omlegging fra havfiske til kystnært fiske nasjonalt og globalt. Målet må være ei full nedbygging av kapasiteten i fabrikktrålerflåten.
arbeide for å avvikle alle subsidier til bygging og drift av havfiskefartøy. Norge må avvikle verftsstøtten til bygging av havfiskefartøy uten å vente på internasjonale avtaler om dette.
arbeide for at Norge motarbeider det rovfiske som den internasjonale havfiskeflåten driver utenfor kysten av Chile og andre land i den tredje verden. De personer og selskaper som har eierinteresser i båter som driver slikt fiske, må nektes rett til å fiske i norsk økonomisk sone.
arbeide for at Norge, aleine eller sammen med andre nasjoner, sørger for å bringe det ukontrollerte fisket i Smutthullet og Smutthavet under forsvarlig forvaltning og kontroll. Utvidelse av fiskerigrensa til 250 mil kan være en måte å oppnå dette på. En annen måte er å ta initiativ til ny internasjonal havrett som reelt hindrer et slikt ukontrollert og ressursødende fiske.
arbeide for at Norge gir økt bistand til Russland med sikte på omlegging fra trålfiske til bruk av kystfiskefartøy.
arbeide for total nedbygging av kapasiteten i den norske fabrikktrålerflåten.
arbeide for att "føre var"-prinsippet legges til grunn for nasjonale og internasjonale forvaltningssystemet.
arbeide for at det utøves en strengere kontroll med at fastsatte kvoter ikke blir overfisket. Det må innføres ei ordning med inspektører fra Fiskeridirektoratets kontrollverk ombord på trålerflåten.
arbeide for at rederier og fiskere som tas for grovt overfiske eller annen ressurskriminalitet må straffes med strenge bøter og i tillegg fratas retten til å fiske.
arbeide for fritt fiske for båter under 15 meter som fisker med passive redskaper.
arbeide for at kystflåten får økt kvoteandel på bekostning av trålerflåten. Den norske torskekvoten fordeles med 75 prosent på kystflåten og 25 prosent på trålerflåten som disponeres av lokale myndigheter og samvirkeforetak.
arbeide for at fiskerialmenningen holdes åpen og at omsettelige kvoter/enhetskvoter ikke blir innført. Allmennheten må sikres rett til å utøve fritidsfiske i sjøen.
arbeide for at fastsettelsen av kvoter skjer ut fra individ (antall fisk) og ikke i tonn. Dette vil premiere fangst av stor fisk og lette presset på bestanden av ungfisk.
arbeide for å utøve selfangst og hvalfangst i samsvar med det som er økologisk forsvarlig.
arbeide mot å åpne for nytt loddefiske. Lodda må sikres som mat for torsken. Sildefisket må i hovedsak begrenses til konsumfiske.
arbeide for å etablere et eget fond for fornyelse av kystfiskeflåten
arbeide for å etablere ei fast ordning med offentlige tilskudd til etablering og drift av mottaksstasjoner i områder uten egne fiskebruk. Det må også gis faste og større bevilgninger gjennom fiskeriavtalen til lineegnesentraler og til føring av fisk.
arbeide mot at statlige selskaper bidrar til etablering av gigantanlegg som øker presset på ressursene og undergraver mindre landanlegg.
arbeide for økt innsats for rekruttering av ungdom til fiskerinæringa.
arbeide for økte bevilgninger til forskning på områdene fiskeri og havbruk.
arbeide for vern om Råfiskloven og Deltakerloven.
arbeide for å utvide lånerammen i SND-systemet for finansiering av fornyelse i kystfiskeflåten slik at denne kan skje i løpet av ti år. Kondemneringstilskudd til fornyelse av kystfiskeflåten skal gis i en slik utstrekning at det fremmer målet om fornying i løpet av ti år.
Norge har naturgitte forutsetninger for ei livskraftig og lønnsom havbruksnæring. Næringa har betydelige muligheter for videre utvikling. Mulighetene ligger både i utvidelse av etablert virksomhet og i utvikling av nye arter for oppdrett (både nye fiskesorter og skalldyr). En forutsetning for at dette skal skje, er at det satses på økologisk riktig oppdrett hvor det tas nødvendig hensyn til biologi og naturlige livsforhold. Erfaringene hittil har med all tydelighet vist at å drive på kanten av det biologisk forsvarlige ikke er veien å gå. Langsiktig planlegging må til for å skape forutsigbarhet, utvikling og lønnsomhet for både store og små aktører i næringa.
SV vil i perioden :
 arbeide for at havbruk fortsatt skal være ei konsesjonsregulert distriktsnæring, der de ulike distrikters egnethet og fortrinn tillegges avgjørende vekt. Næringssvake områder skal prioriteres og nye aktører må også slippes til. SV vil arbeide mot at utenlandsk kapital kjøper seg inn.
 arbeide for at kystsoneplanleggingen tar nødvendige hensyn til fiskeri- og havbruksnæringas behov og at avgjørelser om omfang og plassering tas på lokalt nivå, ut fra kjennskap til lokale forhold og med tanke på samarbeid og sameksistens.
 arbeide for at havbruksnæringa regionaliseres og at hver region produserer sin egen smolt. Dette vil redusere helseproblemene. Ved å regulere mengden av smolt produsert i hver region vil myndighetene også mest effektivt kunne utøve kontroll og unngå overproduksjon.
arbeide for at det offentlige satser på forskning og utvikling innenfor havbruksnæringa.
arbeide for å underlegge oppdrettsnæringa Råfiskloven.
6. Rettferdig fordeling og velferd
- Del godene
SVs mål er et samfunn bygd på solidaritet, der alle yter og får, og der folk ser seg tjent med å løse sine problemer i fellesskap. Velferdsstaten må forsvares, men også kritiseres for at den ikke alltid er god nok, og dermed baner vei for privatisering og kommersialisering av velferd. SV vil øke det offentliges andel av BNP, og bruke en større del av de offentlige midler til omsorgstjenester.
6.1. Forsvar prinsippene bak velferdsstaten
Den norske velferdsstaten er et helsemessig og sosialt sikkerhetsnett som fordeler både tjenester og kontantytelser til befolkningen. Gjennom politiske vedtak tas verdier fra samfunnets produksjon og gis ut igjen til samferdsel og infrastruktur, utdanning, helse og omsorg. Denne modellen har satt mange folk i arbeid, gitt inntekt til de som har stått utenfor arbeidsmarkedet, og gjort oss til det land i verden hvor flest mennesker jobber lengst gjennom livsløpet.
Velferdsstaten er et viktig redskap for å fordele verdiene i samfunnet på en mer rettferdig måte. Velferdsstaten er en motkraft til markedskreftene og sikrer folk større innflytelse over sine levekår. Velferdsstaten er nødvendig for å omfordele resultatene av produktivitetsveksten i samfunnet til fordel for bedre sosiale rettigheter, som fri til etter- og videreutdanning og kortere arbeidstid som kan gi mer fritid til kulturelt og sosialt arbeid. Bare en sterk og demokratisk velferdsstat kan fordele økningen i arbeidsproduktiviteten på en slik måte at den ikke fører til høyere privat forbruk. En demokratisk velferdsstat blir på denne måten en av forutsetningene for et sosialt rettferdig samfunn som produserer og forbruker i samsvar med naturens ressurser - et sosialistisk samfunn. Når velferdsstaten utvikler byråkratiske og autoritære trekk, må den kritiseres. Slik kan den forsvares mot markedskreftenes og høyresidas angrep som søker å privatisere all offentlig virksomhet som kan være bedriftsøkonomisk lønnsom.
SV vil forsvare fire prinsipper ved den norske velferdsstaten:
den skal, som hovedregel, være universell (gi ytelser til alle i motsetning til bare utvalgte grupper)
den skal finansieres etter evne, gjennom progressiv beskatning, ikke gjennom egenandeler, eller forsikringer.
den skal være et felles offentlig ansvar.
den skal holde et nivå på ytelsene som kan dekke grunnleggende økonomiske, sosiale og kulturelle behov.
Når velferdsstaten settes under press og reduseres, rammes kvinner ekstra sterkt, og på flere måter. For det første som arbeidstakere hvis jobber forsvinner. For det andre som mottakere av tjenester. For det tredje er det også kvinner som i størst grad må erstatte det omsorgsarbeidet som ikke blir gjort når det offentlige tjenestetilbudet er for dårlig eller blir skåret ned på.
Norge er et rikt land. Det er uverdig at vi ikke klarer å gi alle et tilstrekkelig velferdstilbud. SV mener derfor at ei av de hovedutfordringene vi nå står overfor er å få ført mer av samfunnets ressurser over til produksjon av omsorgstjenester og å sørge for at alle lag av befolkningen får tilgang til disse. I framtida vil behovene til de fleste eldre ikke være høyere pensjoner, men tilgangen på sikre og gode omsorgstjenester.
Under dekke av slagordet "arbeidslinja" har regjeringa og stortingsflertallet de siste åra gjort innstramminger i velferdsordningene for arbeidssøkende, delvis uføre og enslige forsørgere. Også skattepolitikken og egenandelsøkninger har gjort den økonomiske situasjonen verre for dem som har aller minst. De velferdsordningene som skal gi en økonomisk grunntrygghet ved sykdom, alderdom, og ved å være eneforsørger bør vi alle ha en felles interesse av å forsvare. Konsekvensen av innstramminger blir at et lite mindretall skyves ut og holdes fast i fattigdom.
6.2 Virkemidler for å dele godene
6.2.1 Økonomisk og økologisk skatt etter evne
Dagens skattesystem gjør at ulikhetene etter skatt øker fordi skattesatsene på kapital- og arbeidsinntekt er dramatisk forskjellige. Denne utviklinga er stikk i strid med en målsetting om skatt etter økonomisk evne. Dagens skattesystem svikter også fundamentalt i forhold til å tilpasse den økonomiske aktiviteten til naturens bæreevne. Den indirekte skatten gjennom avgifter og egenandeler, f. eks. barnehagebetaling og egenandeler i eldreomsorgen utgjør en stadig større andel av de samla skatteinntektene. Fordelingsvirkningen av denne utviklinga har fått lite oppmerksomhet. Den rammer sosialt urettferdig og undergraver prinsippet om skatt etter evne. SV vil ha en grundig gjennomgang av disse forholda, og vil foreslå tiltak som kan virke utjamnende mellom husholdninger med ulik betalingsevne.
6.2.2 Rød skatt deler godene
SV vil bruke skattesystemet aktivt til å utjamne de økende ulikhetene i inntekt og formue. Det må gjøres gjennom å øke progresjonen i skattesystemet, samtidig som det gis lettelser for midlere og lavere inntekter gjennom blant annet økte minstefradrag. De ulike skattesatsene på kapitalinntekt og arbeidskraft må utjamnes. Beskatningen på kapital må økes, samtidig som det innføres progresjon i satsene over et visst nivå. Ved å utjamne disse satsene vil forskjellene etter skatt reduseres, i stedet for å øke slik dagens regler fører til.
SV vil redusere skatt på sykdom slik egenandeler på helsetjenester er. Sammen med den kraftige økningen i gebyrer og avgifter fører denne utviklinga til at et skjult skattesystem som rammer sosialt skeivt, vokser fram.
Kombinasjonen av arbeidsløshet og uløste oppgaver i samfunnet bidrar til å utvikle en tjenestesektor som delvis tilhører den "svarte økonomien". Det må som en motvekt utvikles en mangfoldig tjenestesektor mellom offentlig sektor og de store bedriftene. Arbeidstakerne bør ved hjelp av veiledning og økonomiske virkemidler motiveres til "hvite" etableringer, gjerne etter samvirkemodeller.
SV vil i perioden:
arbeide for å gjenreise en solidarisk fordelingspolitikk gjennom omlegging av skattesystemet. Det nye skattesystemet skal gi skattelette til lavinntektsgrupper og skjerme alle lønnsinntekter under gjennomsnittet for industriarbeiderlønn fra økt skatt.
arbeide for et skattesystem som i større grad omfordeler ved å ta utgangspunkt i den enkeltes skatteevne, økt marginalskatt og en likestilling av skatt på lønnsinntekter og kapitalinntekter. Dette skjer konkret gjennom betydelig økte bunnfradrag, økt progresjon og betydelige skjerpelser på toppen og ved at kapitalbeskatningen heves til samme nivå og underlegges samme progresjon som skatt på lønnsinntekter.
arbeide for omfordeling gjennom skattesystemet ved å innføre høyere formuesbeskatning for store formuer.
arbeide for at det i lokalpolitikken blir innført eiendomsbeskatning
arbeide for å gjeninnføre ordinær skattelegging av aksjeutbytte på mottakers hånd, og derved avskaffe nåværende skattefritak
arbeide for å bygge ned skatt på sykdom slik som egenandeler er
foreslå at det lages en utredning som gir en analyse og forslår tiltak for å motvirke den sterke økningen i egenandeler og andre indirekte skatter. Aktuelle tiltak som bør vurderes er tak på egenandeler, og skjerming for å sikre en sosial profil.
arbeide for å bekjempe skattesnusk og unndragelser, bl.a. ved å øke antallet stillinger i skattevesenet, og ved at det innføres krav om skatteattest for alle som får oppdrag for offentlige myndigheter, og at privat sektor oppfordres til å innføre lignende kriterier.
foreslå forsøksordninger med et spekter av tiltak for å stimulere tjenesteproduksjon over fra en svart, individualisert sektor, til en organisert virksomhet med arbeidstakerrettigheter
6.2.3 Grønn skatt hjelper miljøet
Skattesystemet er et viktig virkemiddel for å legge om produksjons- og forbruksmønsteret i bærekraftig retning. Som basis for et grønt skattesystem, er det imidlertid en forutsetning at de sosiale ulikhetene ikke er store.
Et grønt skattesystem vil kunne ha uønskede fordelingsvirkninger. Uten at det gjøres endringer i inntektsskatten vil de lavtlønte rammes hardest av flate avgifter. Derfor er det viktig for SV å innføre en rød skattereform samtidig, slik at de økende skeivhetene kan utjamnes. Ved å innføre økte minstefradrag, økt progresjon og høyere skatt på kapitalinntekt, kombinert med omlegging til grønn skatt, vil vi få et skattesystem som utjamner sosial ulikhet og motvirker økologisk uforsvarlighet.
Ei omlegging til grønn skatt må forsøke å forene to viktige hensyn: Grønne avgifter er viktige for å skape oppslutning om skatten og for å drive fram omstilling av produksjon og forbruk. Men ei omlegging til grønn skatt må også innebære at skattebyrden flyttes fra beskatning på arbeidskraft til skatt på energiforbruk, transport, uttak- og bruk av naturressurser, avfall osv., samtidig som staten og kommunene må sikres stabile inntekter på sikt. Omlegginga må inneholde elementer av både incentiver og straff. Det vil si at investeringer i for eksempel ENØK-tiltak premieres gjennom avskrivninger i skattesystemet, samtidig som overforbruk må koste for produsenten og forbrukeren.
Innføringa av et grønt skattesystem vil også kunne endre konkurransevilkåra for viktige deler av norsk økonomi. Det er derfor viktig at det kompenseres med reduksjoner i skatten på andre innsatsfaktorer som vi ønsker å stimulere til bruk av. Først og fremst arbeidskraft, gjennom en reduksjon av arbeidsgiveravgiften. På sikt vil ei slik omlegging også føre til at industristrukturen vil måtte vris over til mer sysselsettingsintensiv vare- og tjenesteproduksjon.
I en omstillingsfase må det tas hensyn til konsekvensene i mange lokalsamfunn.
En stor del av beskatningen må vris fra skatt på arbeidskraft over til skatt på miljøskadelig forbruk og produksjon. SV vil gjøre dette ved blant annet å øke CO2-avgiften, og redusere arbeidsgiveravgiften. I tillegg skal inntektsbeskatningen reduseres for de nedre inntektsgrupper gjennom økte minstefradrag, mens skatten på forurensende produksjon og forbruk, samt uttak av naturressurser, økes. Det grønne skattesystemet skal også premiere for ønskede miljøinvesteringer i form av avskrivninger og skatteletter for produsentene.
SV vil i perioden:
 arbeide for å overføre deler av skattebyrden fra inntektsskatt til skatt på energi, transport, avfall og uønska forbruk gjennom en kraftig heving av minstefradraget kombinert med økte grønne avgifter.
 arbeide for å innføre miljøavgifter for å endre forbrukernes og produsentenes atferd.
 arbeide for redusert arbeidsgiveravgift kombinert med høyere miljøavgifter, f.eks. CO2-avgift.
 arbeide for økte avskrivninger og redusert overskuddskatt ved miljøinvesteringer og oppbygning av miljøfond.
 arbeide for å endre delingsmodellen til en uttaksmodell der uttak fra bedriften skattlegges med en høyere sats enn den kapitalen som blir igjen i bedriften.
6.2.4 En solidarisk trygdepolitikk omfordeler
Folketrygden er en av solidaritetssamfunnets viktigste bærebjelker. Folketrygden innebærer et historisk kompromiss; kombinasjonen av en minsteytelse som alle har rett til (minstepensjon) og en forsikring mot dramatisk reduksjon i inntekt når man ikke lenger mottar lønn. Folketrygden ble innført fordi det var brei politisk oppslutning om denne ordninga, og den kan bare bevares og forbedres dersom den fortsatt er ei ordning som omfatter folk flest. SV vil derfor at folketrygden skal bevare sitt generelle preg, og vil gå mot alle forsøk på å innsnevre ordninga til hovedsaklig å ivareta et fåtall i befolkningen.
Men folketrygden har også sine svakheter. Mange kvinner som er yrkesaktive og betaler inn til folketrygden får liten eller ingen tilleggspensjon fordi perioder utenfor arbeidsmarkedet med ubetalt omsorgsarbeid og/eller perioder med deltidsarbeid gir reduksjon i beregningsgrunnlaget for tilleggspensjon. Framtidas minstepensjonister vil nesten bare være kvinner.
De seinere åra har ulike former for pensjonssparing og privat pensjonsforsikring økt sterkt. Det skyldes dels usikkerhet i forhold til om folketrygden vil holde det den lover, og dels at høyinntektsgrupper har økonomisk mulighet til å spare til pensjonsalderen ut over folketrygden. Dette kan undergrave oppslutninga om folketrygden på sikt.
SV vil reformere folketrygden med utgangspunkt i at både minsteytelser og tilleggsytelser beholdes innenfor folkterygden. SV vil bedre kvinners rettigheter i folketrygden og ellers særlig konsentrere seg om å heve minstepensjonen.
Norge er ett av de land i Vest-Europa som har dårligst trygdemessige vilkår i forbindelse både med behandling av tannsykdommer og med forebygging og vedlikehold av tannhelse. Dette er uverdig for det velferdssamfunn Norge ønsker å være. SV vil på sikt arbeide for at folketrygden gir en prosentvis refusjon for alle ved forebygging og behandling av tenner.
Nåværende regjering har gitt signaler om at det kan være aktuelt å lage ei behovsprøvd ordning for refusjon av utgifter ved behandling av tannsykdommer. SV kan ikke akseptere ei slik ordning. Alle sykdommer skal underlegges det samme regelverk, folketrygden, enten det er tannsykdommer eller andre sykdommer.
SV vil i perioden:
arbeide for et så kvalitativt godt helsevesen at framveksten av og grunnlaget for private helseforsikringer faller bort. Et samfunn som baserer deler av sitt helsestell på private helsetilbud og helseforsikringer, vil lett få et todelt sjikt av behandlingstrengende.
arbeide for at minstepensjonister og trygdede med lave tilleggspensjoner skal ha høyere tillegg enn gjennomsnittlig inntektsutvikling i samfunnet.
arbeide for at opparbeidede pensjonspoeng regnes som felleseie i ekteskap og deles mellom ektefeller ved samlivsbrudd Ordninga må ikke medføre at man til sammen kommer dårligere ut.
arbeide for at opptjeningstida til full pensjon blir tjue år
arbeide for at utgifter til behandling av tannsykdommer legges inn under folketrygdens regler for refusjon.
6.2.5 Bolig
Nærmiljøet er viktig for trivselen vår. Sosial boligbygging, gunstige finansieringsordninger for vanlige boliger og god utforming av boområdene er sentralt i boligpolitikken. Utbygging av utearealer, grøntområder og lekeplasser er viktig for å skape trygge oppvekstkår for barn og økt trivsel for alle. Tilpassing av boliger med god tilgjengelighet er viktig for eldre og funksjonshemma. Det er derfor nødvendig med økt innsats for bolig- og miljøfornyelse, styrking av nærmiljøtiltak gjennom statlige lån og tilskudd, samt tilrettelegging av fellesarealer og boservice.
Boligsamvirket i Norge har hele tida fulgt tanken om den sosiale boligbygginga. Det har potensiale til å utvikle ulike typer boliger, boformer og flere fellesløsninger som kan ivareta folks hverdagsbehov. Slike ordninger vil SV stimulere gjennom økonomiske tilskudd til forsøk, samt rente- og skattefordeler.
Det er behov for stabil boligbygging. Ved siden av nybygging er det store uløste oppgaver innen byfornyelse og bolig- og miljøfornyelse, energiøkonomisering og avfallshåndtering.
En stor del av boligsamvirkets boligmasse ble bygget rett etter andre verdenskrig, og trenger sterkt til rehabilitering. Det samme gjelder en rekke offentlige bygg og bygårder i de større byene. Det bør gis tilskudd til tilrettelegging av boliger til livsløpstandard.
SV mener at husbankrentene skal være under politisk kontroll ved at Stortinget vedtar rentesatsene. Lave husbankrenter og boutgifter generelt er viktig fordelingsmessig og er samtidig viktig for den sosiale boligbygginga i Norge.
SV vil i perioden:
 arbeide for å bruke Husbanken som instrument for generell boligbygging med sosial profil.
 arbeide for å sikre tilstrekkelig utbygging av utleieboliger, med finansieringsordninger som gjør husleien overkommelig for ungdom. Det må bygges langt flere boliger for å gi dagens unge mulighet til å etablere seg uten å sette seg i bunnløs gjeld.
 arbeide for større avsetning til Husbankens gjeldssikringsfond.
 arbeide for at Husbanken gis økonomiske rammer til å kunne yte toppfinansiering/2. prioritetslån til ungdom/førstegangsetablerere, funksjonshemma, og andre grupper med særlige behov for utvida lån.
 arbeide for at det bygges flere studentboliger.
arbeide for at alle større utdanningskommuner skal ha en husleienemd. All uteie skal rapporteres tilnemda.
 arbeide for bedre statlige finansieringsordninger for å bygge ut enerom til alle eldre på institusjon.
6.3 En utvida helsepolitikk
Folks helsetilstand henger nøye sammen med hvordan samfunnet rundt utvikler seg. Det viktigste kravet til helsevesenet er at folk får den hjelpen som er nødvendig når de trenger den uansett hvor de bor i landet og uansett økonomisk evne.
Sykdommenes utbredelse varierer med kjønn, alder, geografi og en rekke andre forhold. Det er store forskjeller i helsetilstanden mellom ulike sosiale lag. Forskjeller i yrkesstatus, utdanning og inntekt fører også til ulikhet i helsetilstand og sykelighet. Mens menn er overrepresentert når det gjelder "dramatiske" sykdommer som vi dør av, har kvinner oftere de kroniske lidelsene eller plagene, som vi sliter med i mange år. Derfor vil SV ha en politikk som ser helsearbeid i et utvida perspektiv hvor også bedring av levekår og utjamning av klasseforskjeller står sentralt.
Mye tyder på at kvinner taper i kampen om helsekronene og at forskning på og utprøvende behandling av typiske kvinnesykdommer fremdeles blir nedprioritert.
SV vil at kvinnehelsespørsmål skal prioriteres høyere, og at Statens Helsetilsyn skal få et større og mer forpliktende ansvar for dette.
Vi vil ha en politikk som fremmer et mest mulig forurensningsfritt miljø, gode og sunne oppvekstmiljøer, et arbeidsmiljø som begrenser skader og ulykker, god matvarekvalitet og gode byggeskikker som sikrer at vi ikke blir syke av de husene vi bor i. Et hardere konkurransesamfunn har ført til flere uføretrygdede. SV vil snu denne utviklinga. Som et alternativ til uføretrygd må det finnes jobber som er mindre krevende enn resten av arbeidslivet.
6.3.1 Fjern sykehuskøene
SV vil fjerne helsekøene. For å få til det må det både brukes mer penger, og helsevesenet må organiseres bedre. SV ønsker økt vektlegging av at behandling skal skje ut fra en samlet vurdering av hver enkelt pasient. Dette vil måtte innebære ei styrking av allmennhelsetjenesten, legevakttjenester, helsestasjoner for foreldre og barn og helsestasjoner for ungdom.
Helsetjenesten må organiseres rundt pasienten, dvs. være mobil og ikke slik at pasienten er den som først og fremst må flytte på seg. Lokaler og utstyr f. eks. i sykehus bør tas i bruk i større deler av døgnet slik at flere pasienter får kortere ventetid på behandling. Dersom legemangelen fortsetter må en vurdere å utvide legenes plikttjeneste.
SV vil ha økt satsing på helsetjenester til de som ikke roper høyest, f.eks. til psykiatriske pasienter, kronikere og mennesker uten klar diagnose. Det er viktig å satse på kommunale tilbud. Mange har behov for et dagtilbud, botilbud og en rehabiliteringsplan. Særlig ressurskrevende pasienter som flytter ut i egen bolig i kommunene, må gis et kvalitativt godt tilbud. Staten må sørge for tilstrekkelig økonomi i kommunene.
Det bør satses mer aktivt på pasientorganisasjoner og sjølhjelpsgrupper som bidrar til å styrke egen helse både gjennom forebyggende arbeid og ved hjelp til bedre å mestre sykdommen.
SV vil i perioden:
 arbeide for å øke behandlingskapasiteten i sykehusene, ved å bygge ut rehabiliterings- og botilbudene i kommunene og fylkeskommunene for ferdigbehandla pasienter.
arbeide for økt vekt på forebyggende arbeid. SV vil bl.a. øremerke deler av tobakksavgiften til forebyggende helsearbeid.
 arbeide for økt satsing på tiltak gjennom bl.a en dramatisk styrking av ettervernet innen psykiatrien.
arbeide for at alle psykiatriske pasienter får et tilfredsstillende tilbud gjennom full utbygging av behandling og ettervern i kommuner og fylkeskommuner.
 arbeide for årlig økning av antallet utdanningsplasser både når det gjelder allmennleger, spesialister og pleiepersonell.
 arbeide for å få forbud mot å utføre dobbeltarbeid i konkurranse med egen arbeidsgiver (offentlige sykehus) gjennom en skjerping av lov og regelverket.
 arbeide for ei utvikling av nye tjenester i samarbeid mellom frivillige organisasjoner, samvirkeorganisasjonene og kommunale tjenester.
 arbeide for å sikre et høyt offentlig engasjement for bekjempelsen av HIV/AIDS.
 arbeide for at ansvarsreformen følges opp med økte faglige og økonomiske ressurser for å sikre intensjonene om å gi mennesker med utviklingshemming en bedre hverdag. Øke det interkommunale samarbeidet for å sikre et kvalitativt godt tilbud.
 arbeide for større aksept for alternative behandlingsmåter.
 arbeide for nødvendige stillingshjemler i Statens Helsetilsyn for å øke oppmerksomheten mot kvinnehelsespørsmål.
arbeide for at ventelisteordninga avvikles som system for prioritering av helsetilbudet.
6.3.2 Bedre kvalitet i helsevesenet
Norsk helsevesen har de siste åra vært mest opptatt av å øke antall behandlinger. Sjøl om kvalitetssikring allerede er en viktig del av helsetjenesten, er det mange som opplever dårlig kvalitet på deler av tjenestene. Det er særlig behov for å innføre kvalitetskrav i eldreomsorgen. I den hjemmebaserte eldreomsorgen bør det innføres bistandsavtaler som klart sier hvilken hjelp som skal gis, av hvem og til hvilket tidspunkt. Det må være slik at en får hjelp når en trenger det. Kommunene bør ha lovfesta plikt til å gi slike tjenester som øyeblikkelig hjelp.
Det må stilles krav til helsevesenet om brukerkontrakter som opplyser om ventetid for undersøkelse og behandling både når i primærhelsetjenesten og i spesialisthelsetjenesten, hvem som er ansvarlig lege og sykepleier når en er innlagt i sykehus, og hvilke krav til informasjon den enkelte kan stille.
SV vil i perioden :
 arbeide for minstenormer i eldreomsorgen, slik som høyere pleiefaktor og rett til enerom.
 arbeide for å utvikle kvalitetsindikatorer for helse- og omsorgstjenester.
arbeide for at eldre skal ha rett til å velge sjøl hvor de vil bo. Staten skal stimulere til at kommunene utvikler alternative bo- og omsorgstilbud for eldre.
 arbeide for å bygge ned egenbetalingsordningene i den hjemmebaserte eldreomsorgen og fjerne egenandeler på hjemmesykepleie.
 arbeide for at tilbakeføring av pasienter til sine hjemkommuner ikke skjer før de er garantert et kvalitativt godt behandlingstilbud.
6.3.3 Bedre organisering av helsevesenet
SV vil ha et sterkt offentlig helsevesen. Det er nødvendig for å sikre alle like muligheter til behandling. Der hvor f.eks. primærhelsetjenesten er basert på privat lege- og fysioterapitjeneste må det offentlige gjennom avtaler sikre at de tjenester det offentlige helsevesenet mener er nødvendig, blir ivaretatt. SV mener det offentlige må ha styring med hvordan helsetilbudet skal organiseres, både av hensyn til pasientene og fordi det er nødvendig med kontroll over de store økonomiske overføringene som ligger i helsevesenet.
SV mener at kommunenes ansvar for helsetjenester, både når det gjelder allmennhelsetjenester, eldreomsorg, psykiatri og rusomsorgen skal forsterkes. Det er behov for et mer likeverdig tilbud uansett hvilken kommune en bor i. Innen psykiatrien er det behov for flere tilbud i nærmiljøene, dvs. botilbud, poliklinisk tilbud, dagtilbud o.l. Kommunene må styrkes for å kunne bygge opp et forsvarlig tilbud. SV går inn for at det organisatorisk må bli et tettere samarbeid mellom somatikk og psykiatri.
Organisering av ledelse og styring av helsetjenestene bør skje ut fra det som tjener pasientene og ikke ut fra profesjonsinteresser. Det må stilles krav til profesjonene om å samhandle til beste for en helhetlig behandling av pasientene.
SV vil i perioden:
arbeide for fastsettelse av minstestandarder for tilbud i kommunene.
arbeide for at sykehusene fortsatt må være underlagt lokal/regional folkevalgt styring.
arbeide for at brukerrepresentanter må få større innflytelse på utforming og styring av helsetjenester.
arbeide for at psykiatrien får større økonomiske ressurser.
arbeide for at tilbudene til mennesker med psykiske lidelser i kommunene utbygges vesentlig.
arbeide for å bringe eksisterende og nytt lovverk om psykisk helsevern i overenstemmelse med internasjonale og europeiske deklarasjoner og traktater om menneskerettigheter.
arbeide for å styrke kontrollkommisjonen med to brukerrepresentanter og minst et medlem med menneskerettslig og etisk kompetanse
arbeide mot stykkprisfinansiering av sjukehustjenester.
6.3.4 Pasientrettigheter
Pasientene blir stadig mer "krevende" brukere i helsevesenet. De kjenner ofte sine diagnoser og behandlingsmuligheter vel så godt som helsepersonalet. De har krav på å bli lyttet til og tatt med på råd i behandlingen.
Pasienters rettssikkerhet må styrkes. Enhver som skrives inn i psykisk helsevern uten eget samtykke må på statens bekostning få juridisk bistand. Det må føres statistikk over tvangsmiddelbruk og tvangsbehandlingstiltak, og slik statistikk må bli offentlig tilgjengelig.
SV vil i perioden :
 arbeide for rett til fornyet vurdering av diagnose.
 arbeide for ordninger for erstatningsansvar for feil begått i helsevesenet innenfor det som anses "rimelig" i norsk rettsvesen.
 arbeide for valgfrihet på behandlingsform hvor det er mulig å velge.
 arbeide for at pasientombud etableres i alle fylker. Ombudet må ha en uavhengig rolle.
 gå inn for et tettere organisatorisk samarbeid mellom somatikk og psykiatri
6.3.5 Bekjemp fattigdommen - ikke de fattige
Et mindretall i Norge er blitt hengende etter i levekårsutviklinga, og avstanden mellom de som har minst og de som har mest har økt det siste tiåret. Arbeidsløse, samt de som pga. alder, sykdom eller omsorgsoppgaver lever av sosialhjelp eller minstepensjon, trenger en kraftig heving av den materielle trygghetsfølelsen.
Det må tas et krafttak for å inkludere disse gruppene i flertallets velstandsutvikling. SV vil ha en nasjonal handlingsplan mot fattigdom. De viktigste virkemidlene vil være å sikre alle arbeidssøkende lønnsarbeid, og heve de økonomiske minsteytelsene kraftig for dem som ikke får, eller ikke kan, arbeide. De økonomiske rettighetene for arbeidsledige er blitt betydelig forverra gjennom nye dagpengeregler. Terskelen for å få dagpenger er blitt høyere og mange mister dagpengene sine etter 80/76 ukers dagpenger. Mange arbeidsmarkedstiltak gir ikke lenger dagpengerettigheter. Dette rammer først og fremst langtidsledige og personer under attføring.
Det må satses på et boligprogram for de som bor dårlig og for de bostedsløse.
Trygdesystemet og og sosialtjenestene representerer et sosialt sikkerhetsnett som alle skal ha tilgang til etter behov. SV mener det er viktig å forsvare det solidariske sikkerhetsnettet mot bl.a. gjenytelser for sosialhjelp. SV vil distansere seg fra borgerlige prinsipper om veldedighet som innebærer en understreking av forskjellen i verdi mellom den som gir og de som får. Arbeidsledighet og innstramming i de øvrige velferdsordningene fører til økt press på sosialtjenestene. Det må satses på å gjøre noe med årsakene til at stadig flere blir gjort avhengig av økonomisk sosialhjelp. Både trygdekontorene, arbeidskontorene og sosialkontorene bør forsøke nye måter å formidle tjenestene sine på for å øke tilgjengeligheten.
For et voksende mindretall av brukerne er økonomisk sosialhjelp livsgrunnlaget i store deler av livet. Ved å overføre adminstrasjonen av støtte til livsopphold til trygdekontorene vil det gis muligheter til ei bedre samordning av økonomiske ytelser og dermed større brukervennlighet. Reelle arbeidssøkere må overføres til arbeidskontorene.
Sosialtjenesten må arbeide mer systematisk med råd og veiledning om bolig, utdanning, støtteapparat, ettervern o.l. overfor viktige målgrupper. SV mener at særlig sosialtjenestens arbeid med rusmisbrukere må forbedres. Det er ikke behov for mer tvang, men mer systematisk oppfølging av de som får behandling særlig etter avsluttet behandlingsopplegg. Hjelp til arbeid og bolig er særlig viktige tiltak.
De store byene har store ulikheter i levekår. Mest markert er dette i Oslo hvor levekårsforskjellene mellom øst og vest er like gamle som den moderne byen. I dag har skillet både en etnisk og en sosial opprinnelse. Den gjennomsnittlige dødeligheten i indre øst er 80 prosent høyere enn landsgjennomsnittet og nær dobbelt så høyt som for Oslo ytre vest.
SV vil arbeide for ei byutvikling som reduserer ulikhetene i levekår og bedrer boforhold i områder med opphopning av sosiale problemer. Bare ved å sikre flest mulig gode oppvekstvilkår med mulighet for utdanning, arbeid og bolig er det mulig å redusere den sosiale segresjonen vi blant annet ser i Oslo indre øst. SV vil arbeide for at statlige myndigheter tar et større ansvar med å utvikle bedre bymiljø og redusere ulikhetene i levekår i de store byene.
Gode tilbud som bl.a. arbeid i distriktene vil være med på å hindre at arbeidsløse fra hele landet samles i de store byene og er med på å forverre forholda.
SV vil i perioden :
 arbeide for at det vedtas en nasjonal handlingsplan mot fattigdom.
 arbeide for å styrke sosialklienters muligheter gjennom såvel tilpassa arbeidstilbud som styrking av videregående voksenopplæring.
 arbeide for at støtte til livsopphold overføres til trygdekontorene.
 arbeide for fastsetting av nasjonal minstenorm for stønad til livsopphold, tilsvarende Folketrygdens minstepensjon som reguleres i takt med denne.
 arbeide for at arbeidssøkere gis rett til dagpenger uavhengig av opptjeningstid. Dette vil være særlig viktig for ungdom som går fra utdanning til arbeidsledighet og kvinner som har vært hjemmearbeidende. Inntil det blir aksept for ei slik ordning, vil SV arbeide for at dagens regelverk forbedres slik at beregning av opptjeningsnivå minst er på samme nivå som etter de gamle reglene.
arbeide for at Arbeidsmarkedsetaten og Utdanningsetaten i fellesskap oppretter kombinasjonstiltak (arbeidsinstitutter) for ungdom mellom 16-19 år som befinner seg i skjæringspunktet mellom skole og arbeid.
arbeide for at Arbeidsmarkedsetaten får beholde personalressursene og at ressursene til arbeidsmarkedstiltak ikke blir redusert, men heller økt.
6.3.6 Seksualisert vold
Det begås seksuelle overgrep som pedofili, voldtekt og incest. Det er viktig å presisere at dette først og fremst dreier seg om makt og kontroll, ikke seksualitet. Seksuelle overgrep er et stort problem for en del kvinner og barn, og mange helsearbeidere mangler fortsatt kunnskap på dette området. Det offentlige helsevesenet må ta ansvar for å bygge opp et godt tilbud. Krisesentrene og sjølhjelpsgrupper skal først og fremst være et tillegg til et godt offentlig tilbud.
Pedofili og incest er et større problem enn man har vært villig til å innse. Politi, rettsvesen, helse- og sosialarbeidere mangler kunnskaper på dette området. Det offentlige må ta ansvar for å bygge opp egna hjelpetiltak og øke kompetansen til alle yrkesgrupper som har ansvar for hjelpetiltak for seksuelt misbrukte kvinner og barn. Barnevernets mulighet til å yte bistand til utsatte barn må styrkes.
SV vil i perioden :
 arbeide for voldsmottak knytta til akuttmottaket på sykehusene.
 arbeide for et godt tverrfaglig samarbeid mellom ulike yrkesgrupper som er i kontakt med kvinner og barn som har vært utsatt for seksuelle overgrep.
 arbeide for utbygging av trygghetsalarmtjeneste for kvinner som trues med vold.
arbeide for å styrke tilbudet til seksuelt misbrukte barn innenfor helse og sosialvesenet og i barnevernet.
 arbeide for kompetanseheving på alle nivåer i hjelpeapparatet, i politi og rettsvesen
 arbeide for støtte til grupperinger som arbeider med voldsutøvere som f. eks. "alternativ til vold".
 arbeide for å sikre krisesentrene økonomisk grunnlag for fortsatt drift, det skal finnes minst et krisesenter i hvert fylke.
 støtte arbeidet til støttesentrene mot incest.
 arbeide for skjerpet straff for seksuelle overgrep.
6.3.7 Ta vare på barna
Et samfunn som er godt for barn er godt for oss alle. Barn er i økende grad utsatt for press gjennom en mer hektisk hverdag. Økende krav til prestasjoner i skole og fritid når stadig yngre grupper. Det er viktig å styrke oppvekstmiljøene slik at barns behov blir ivaretatt.
Barn må tilbys gode kultur- og fritidstilbud som kan skape en motvekt til den kommersialiserte kultur barn får presentert gjennom media og reklame.
Ei fortsatt utbygging av barnehageplasser er nødvendig. SV vil på sikt arbeide for gratis barnehage til alle. Det er positivt at foreldre, private organisasjoner og andre som ikke ønsker å få profitt ved å drive barnehager, har supplert et mangelfullt offentlig barnehagetilbud. Kommunale opptaksregler bør følges så langt som mulig både i private og offentlige barnehager. Det bør settes kvalitetsnormer m.h.t. bemanning, areal osv. både for offentlige og private barnehager. Det offentlige bør der hvor det er ønskelig, overta de private barnehagene.
Barnevernet må styrkes. SV vil arbeide for en offentlig evaluering av Lov om barnevernstjenester, med tanke på å undersøke hvorvidt barns rettigheter og behov for trygge og forutsigbare oppvekstvilkår blir tilstrekkelig i varetatt gjennom den nye loven. Spesielt er det nødvendig å se nærmere på hvordan det nye nemdssystemet i fylkene fungerer og om de i tilstrekkelig grad ivaretar barnas behov, også der de kommer i konflikt med foreldrenes.
SV vil i perioden :
 arbeide for lovfesta kommunal utbyggingsplikt for barnehageplasser.
 arbeide for mer fleksible åpningstider i barnehagene.
 arbeide for at kvaliteten på skoletilbudet til 6-åringer må utvikles videre.
 arbeide for trygge skoleveier.
 arbeide for utvikling av en barnevennlig skole både når det gjelder pedagogisk innhold, læremiljø og fysisk miljø. Barnehagene og skolen er barnas viktigste "arbeidsplass" og må sikres både arealnormer og inneklima som ivaretar barnas behov.
 arbeide for full barnehagedekning og gratis barnehage for 3-5 åringer. SVs mål er gratis barnehage for alle barn
 arbeide for at barnetrygden forsatt gis som universell ytelse til alle og utbetales til fylte 18 år. Omfordeling og styrking av barnefamilienes inntekter må ses i sammenheng med andre virkemidler som utbygging av offentlige tilbud, skattepolitikken o.l.
 arbeide for at overgangsstønad gis i inntil 6 år.
 arbeide for forlengelse av fødselspermisjonen som er forbeholdt faren.
 arbeide for sjølstendige permisjonsrettigheter til fedre i forbindelse med fødsel og omsorg.
 arbeide for sjølstendig rett til fødselspenger for fedre.
arbeide for å sikre rett til samvær med begge foreldre ved samlivsbrudd. For å sikre denne retten for barn der en av foreldrene er utenlandsk statsborger, må det å ha barn i Norge være tilstrekkelig grunn til oppholdstillatelse slik at barnas rett til foreldre blir reell.
6.3.8 Funksjonshemmas like rett til deltakelse
SVs mål er et samfunn hvor alle borgere er likeverdige og med lik mulighet til deltakelse. Stereotype oppfatninger av funksjonshemma kan virke utestengende og hindre funksjonshemmas livsutfoldelse. Fortsatt blir funksjonshemma utestengt fra deltakelse på mange av samfunnets arenaer bl.a pg.a. manglende fysisk tilgjengelighet og manglende adgang til arbeidsmarkedet. Oppvekstvilkåra til barn og unge med funksjonshemming er sårbare fordi de avhenger av den enkelte kommunes økonomi, politikernes innsikt og samfunnets interesse.
SV mener at også funksjonshemma må ha rett til å bestemme hvordan de vil bo. At unge mennesker med funksjonshemming gis tilbud om institusjon som boalternativ er uverdig.. Et godt og tilstrekkelig tjenestetilbud er en forutsetning for at funksjonshemma skal ha mulighet til livskvalitet på linje med andre. Reell likestilling innebærer at det legges til rette for at barn og unge med funksjonshemminger får mulighet til å delta på de arenaer hvor jevnaldrende opptrer, f. eks barnehage, skole/utdanning, og fritidsaktiviteter.
Ansvarsreformen for psykisk funksjonshemma har ført til at mange har fått et bedre liv, men fortsatt er mange foreldre engstelig for hva som vil skje med barna når de som foreldre ikke lenger kan ha omsorgen. Ansvarsreformen for psykisk funksjonshemma må videreføres.
SV mener kommunene må gis tilstrekkelige midler til oppfølging av intensjonene i reformen, et kvalitativt bedre liv. Det bør arbeides for rekruttering av fagpersonell til kommunene.
SV vil i perioden:
 arbeide for fastsettelse av nasjonale kvalitetsstandarder og rettigheter for funksjonshemma.
arbeide for at funksjonshemma skal ha like muligheter som funksjonsfriske til egen bolig, meningsfull sysselsetting og meningsfull fritid. Familier med funksjonshemma barn skal sikres tilstrekkelig avlastning
 arbeide for rett til brukerstyrt personlig assistanse for funksjonshemma med omfattende hjelpebehov.
 arbeide for at alle kommuner tar i bruk ordninga med omsorgslønn.
 arbeide for økte ressurser til arbeidsmarkedsetaten slik at de i samarbeid med funksjonshemmas organisasjoner kan arbeide for funksjonshemmas tilgang til et presset arbeidsmarked
 arbeide for økt satsing på arbeidsplasser/arbeidssamvirke i (privat og) offentlig regi.
 arbeide for at det vedtas en tilgjengelighetslov for å sikre funksjonshemma tilgang til det offentlige rom/alle samfunets arenaer.
 arbeide for at yngre funksjonshemma skal gis mulighet til å etablere eget hjem utenfor institusjon.
 arbeide for økt satsing på kulturtilbud for utviklingshemmede og integrering av utviklingshemma i det eksisterende kulturtilbud..
6.4 Kriminalpolitiske utfordringer
Norge har i likhet med andre industrialiserte samfunn hatt en dramatisk økning i den registrerte kriminaliteten. Anmeldte lovbrudd er seksdoblet i løpet av de siste tretti åra. Vinningsforbrytelser utgjør hovedtyngden, men skadeverk og voldskriminalitet utgjør også en betydelig andel av de anmeldte lovbrudd. Voldskriminaliteten har blitt grovere de siste åra. Omkring 80 prosent av all voldskriminalitet skjer når gjerningsmannen er påvirka av alkohol eller narkotika.
Seksuelle overgrep mot både barn og kvinner utgjør en alvorlig og utbredt form for kriminalitet. Det er vanskelig å tallfeste omfanget fordi mørketallene er høye. Omsetning av narkotika er ofte en del av organisert kriminalitet på tvers av landegrenser. Økt mobilitet, nedbygging av grensekontroll, frie kapitalbevegelser og ny teknologi har til sammen ført til friere spillerom for denne type kriminalitet. Skatteunndragelser og ulovligheter i mange konkurser svekker respekten for lov og rett samtidig som det offentlige mister inntekter. En regner i dag med en svart økonomi i Norge på mellom førti og seksti milliarder kr. Dette skaper troverdighetsproblemer for næringslivet totalt, i tillegg til hva slik virksomhet koster det offentlige i form av tapte inntekter. Det anslås et tap på minst 20 milliarder på denne virksomheten.
Miljøkriminalitet med ulovlige giftutslipp setter menneskers liv og helse i fare i tillegg til de ødeleggelser vårt miljø påføres.
Ny teknologi gjør det enklere å spre ulovlig informasjon og billedmateriale, slik som barneporno. Produksjon av barneporno og seksuelt misbruk av barn for økonomisk vinning foregår også i Norge. Internett er tatt i bruk for distribusjon av porno over landegrensene. Arbeidet for å avdekke dette må intensiveres.
I en internasjonalisert verden risikerer vi og at konflikter andre steder på kloden kan få direkte virkning for oss i form av terroraksjoner eller politisk motivert vold.
6.4.1 En kriminalpolitikk som nytter
En helhetlig kriminalpolitikk krever at samfunnet reagerer både overfor den enkelte lovbryter og overfor samfunnsforhold som særlig påvirker kriminaliteten. Ei rettferdig fordeling av samfunnsgodene, et samfunn som har arbeid til alle og et samfunn der lederne inngir tillit og er lovlydige, er nødvendig for å forebygge og redusere kriminalitet. En restriktiv skjenkepolitikk, bevisst satsing på rusfrie tilbud og økte ressurser til informasjonsarbeid blant barn og unge om rusmidler er viktig kriminalitetsforebyggende arbeid. En skjerping av våpenloven, styrking av kontroll med omsetning av våpen og ammunisjon og skjerpet straff for ulovlig besittelse av våpen er viktige tiltak i kampen mot voldskriminalitet.
Skolering av politi og rettsapparat og bedre støtte til voldsofre og ofre for seksuelle overgrep er viktig for å få redusert mørketallene. Behandlings- og støtteapparatet for dem som har vært utsatt for seksuelle overgrep eller voldsovergrep må styrkes.
SV vil i perioden:
 arbeide for å videreføre en restriktiv skjenkepolitikk.
 arbeide for å skjerpe våpenloven og styrke kontrollen med våpenomsetning.
 arbeide for synlig politi i gatene og i nærmiljøene.
 arbeide for at politi og rettsapparat får bedre skolering for å gi støtte til voldsofre.
arbeide for å styrke trygderettighetene til voldsofre.
arbeide for å støtte en økning av voldsoffererstatningen, og gå inn for en raskere behandling av trygderettighetene.
 arbeide for å styrke behandlings- og støtteapparatet for de som har vært utsatt for seksuelle overgrep eller voldsovergrep.
 arbeide for å oppjustere inntekts- og formuesgrensa for å få adgang til fri rettshjelp.
 arbeide for å styrke konfliktrådsordninga.
 arbeide for å styrke kampen mot barnepornografi
6.4.2 Økonomisk kriminalitet og miljøkriminalitet
Økonomisk kriminalitet og miljøkriminalitet kan ha dramatiske konsekvenser, men er ofte vanskelig å etterforske. Alminnelige kontrollordninger må styrkes og etterforskningskompetansen bedres.
SV vil i perioden:
 arbeide for økte økonomiske ressurser for å bekjempe økonomisk kriminalitet og miljøkriminalitet.
 arbeide for å styrke de alminnelige tilsyns- og kontrollordninger slik at oppdagelsesrisikoen blir høy.
 arbeide for å skjerpe inndragning av utbyttet ved kriminell virksomhet slik at lovbruddet ikke gir fortjeneste for lovbryteren.
6.4.3 En straff som virker
Straffereaksjonene overfor den enkelte lovbryter må innrettes slik at de motvirker gjentagelser. Dette betyr at en rask oppklaring av lovbrudd og rask straffereaksjon. Lengden av eventuell frihetsberøvelse, soningsforhold og oppfølging i og etter frihetsberøvelsen må vurderes ut i fra hva som best forebygger nye lovbrudd.
Alternative straffereaksjoner til frihetsberøvelse må benyttes mer enn i dag. Norge har bygd ut flere alternativer til fengsel, som samfunnstjeneste og tilsynsprogram for rusmisbrukere, sedelighetsdømte og enkelte andre grupper. SV går inn for ei videreutvikling av alternative straffereaksjoner. Straffen bør gis som alternativ til fengsel, og håndheves slik at brudd på regler/vilkår kan føre til gjeninnsettelse i fengsel. Kombinasjon av fengselssoning og andre straffereaksjoner/tilsynsprogrammer må også videreutvikles. Fengselsstraff fører som oftest til at folk blir mindre i stand til å mestre sitt liv. Det er derfor viktig at overgangen fra fengsel til frihet kan skje gradvis. De fleste som sitter i fengsel gjentar kriminelle handlinger. For å redusere tilbakefall bør langtidssonere som hovedregel gå fra fengsel til tilsyn etter halv tids soning for å bruke den siste delen til "normalisering". Brudd på slike vilkår må føre til en rask reaksjon og eventuelt til soning av restdommen i fengsel.
SV vil i i perioden:
 arbeide for at alternative straffereaksjoner til fengselsstraff videreutvikles og brukes mer systematisk.
 arbeide for at straffereaksjoner på lovbrudd skjer raskere enn i dag.
 arbeide for at det settes grenser for bruk av varetektsfengsling.
 arbeide for at rettsvesenets adgang til å fengsle utenlandske statsborgere i medhold av Fremmedloven innskrenkes.
6.4.4 Narkotika
Norge ligger i dag på topp internasjonalt i straffenivå for narkotikaforbrytelser, og strafferammen for omsetning er den samme som for drap. Til tross for det høye straffenivået har narkotikabruk og omsetning økt dramatisk, og er i dag en viktig årsak til volds- og vinningskriminalitet. Omsetningen av narkotika er underlagt markedskreftene i deres mest reindyrka form - utenfor enhver form for statlige, politiske former for kontroll og regulering.
SV vil i perioden:
 arbeide for at det gjøres en systematisk oppsummering av erfaringene mellom straff og gjentakelse av narkotikaforbrytelser, og av sammenhengen mellom narkotikaforbrytelser og annen kriminalitet.
 arbeide for at det gis økt økonomisk støtte til narkotikaforebyggende tiltak.
 arbeide for økt behandlingstilbud for narkomane.
arbeide for å videreutvikle tiltaka for behandling med metadon.
arbeide for at det opprettes ei offentlig godkjenningsordning for institusjoner som behandler rusmisbrukere.
arbeide for ettervernstiltak for tidligere misbrukere må styrkes betraktelig med helhetlig tiltakspakker, bl.a. med tilbud om bolig, utdanning eller arbeid.
7. Etniske minoriteter
- En politikk for etnisk likestilling
SVs mål er et romslig samfunn der ulikheter i utseende, tro eller kulturell bakgrunn ikke gir ulik mulighet til arbeid, utdanning og deltakelse i samfunnslivet. SV vil arbeide for aktiv etnisk likestilling. Etnisk likestilling betyr at mennesker fra etniske minoriteter likestilles med majoritetsbefolkningen i levekår, rettigheter og innflytelse.
7.1 Dette er hovedutfordringene
Forestillingen om at Norge tradisjonelt har vært et land med én kultur har vært mer en myte enn et faktum. Det er lett å glemme at mangfoldet av dialekter, tre offisielle språk, et utall av ulike menigheter og livssynssamfunn, forskjeller mellom by og bygd, klasseskiller osv. har gjort Norge til et flerkulturelt samfunn.
Norge er et samfunn med flere ulike etniske minoritetsgrupper. Vi ser at mange som tilhører minoritetsgrupper sliter med spesielle problemer sosialt og økonomisk.
Det er også et alvorlig problem at så mange mennesker i Norge uttrykker skepsis og fiendtlighet overfor folk med en annen etnisk eller religiøs bakgrunn enn det norske gjennomsnittet. Mange med mørk hud i Norge har opplevd rasistisk motivert diskriminering og vold. Mange opplever utestengning fra arbeidslivet eller boligmarkedet. Noen er usikre på sine rettigheter som religiøse minoriteter.
Siden 1975 har det vært innvandringsstopp i Norge. De som har kommet etter 1975 har enten søkt familiegjenforening, søkt asyl, kommet som kvoteflyktning eller kommet inn under ulike unntaksregler for eksperter o.l. Holdningen fra norske myndigheter har vært å holde innvandrerne ute. Det at innvandrere er offisielt uønska, kan ha bidratt til en mer negativ holdning i befolkningen til innvandrere. Innvandrere som kom til Norge før 1975 fikk stort sett arbeid og de fant en lettere plass i samfunnet. Arbeid er viktig for et samfunns sosiale integrasjon og for at en skal føle seg som medlem av et fellesskap. Økende arbeidsløshet har ført til diskriminering og omfattende utstøting av mennesker med mørk hudfarge fra arbeidsmarkedet. Klasseskillene i Norge har fått en etnisk dimensjon. Hele samfunnet taper på ei slik utvikling.
Et samfunn med store sosiale forskjeller, hvor enkelte grupper opplever utestengning som følge av etnisk eller religiøs bakgrunn, kan bli et samfunn med økende kriminalitet og konflikter, med påfølgende store samfunnskostnader. SV mener at det er behov for egne tiltak for å stanse denne utviklinga. Etnisk likestilling av minoritetsgrupper i det norske samfunnet krever mer aktive tiltak enn det vi hittil har sett. Tiltak må fremme aktiv og likeverdig deltakelse for både flyktninger, innvandrere og nordmenn. Et av de viktigste integreringstiltaka er å legge forholda til rette slik at innvandrere og flyktninger kan delta aktivt i norsk samfunnsliv innenfor arenaer som organisasjonsliv, arbeidsliv og i politisk virksomhet.
SVs hovedutfordringer vil være å:
aktivt bekjempe rasisme og etnisk diskriminering på alle nivå i samfunnet.
skape gode oppvekstvilkår for barn som tilhører minoritetsgrupper.
arbeide for at ingen grupper støtes ut av arbeidslivet, og at de etniske minoritetene blir likestilt m.h.t. bolig, utdannelse og andre sentrale velferdsarenaer.
arbeide for at det skapes møteplasser mellom minoriteter og storsamfunn hvor normer og regler for det norske samfunnet kan utformes i fellesskap.
arbeide for en etnisk likestillingspolitikk som inneholder et skikkelig rettsvern mot diskriminering og som kan kompensere der minoriteter har et ulikt utgangspunkt i forhold til resten av befolkningen.
arbeide for en samla lov og et ombud for etnisk likestilling.
7.2 Trygg oppvekst
SV mener det er en hovedoppgave å skape gode oppvekstvilkår for barn med minoritetsbakgrunn, slik at de kan mestre utfordringene som de møter i det norske samfunnet like bra som andre barn.
Barn med minoritetsbakgrunn bør kunne snakke norsk når de starter i skolen for i større grad å kunne lære på samme vilkår som etnisk norske barn. Det må derfor satses mer på språklæring i førskolealderen.
For grunnskolen er hovedmålsettinga at barn fra minoritetsgrupper skal mestre skolehverdagen på linje med andre barn. Fritidshjem, ungdomsklubber, idretts- og kulturtilbud må styrkes og rettes mer inn på etniske minoriteter.
SV vil i perioden:
 arbeide for ekstra satsing på barnehageutbygging i boområder med en betydelig minoritetsbefolkning.
 arbeide for økt rekruttering av personale med ulik etnisk bakgrunn i barnehager, skoler, helsestasjoner o.l, særlig på steder hvor det finnes en betydelig minoritetsbefolkning.
arbeide for at fritidshjem, ungdomsklubber, idretts- og kulturtilbud må styrkes og rettes inn mot etniske minoriteter.
arbeide for å opprette flere stillinger i minoritetspedagogikk i barnehager og skoler.
arbeide for at skolen skal gi opplæring i det å leve i et flerkulturelt samfunn.
arbeide for å opprette flere tilbud om hjelp til lekselesing og studier, for eksempel i form av lekseklubber med veiledning av pedagoger.
7.3 Gode bomiljøer
Retten til å velge bosted må være en grunnleggende rettighet også for innvandrere og folk med annen etnisk bakgrunn. Boligstandarden er ofte dårligere blant de etniske minoritetene enn den er blant nordmenn flest. Minoritetsgruppene bor i mye større grad trangt, dyrt og usikkert. Det skyldes først og fremst at flertallet blant dem er henvist til å leie i stedet for å eie bolig. Lave inntekter, dårlige lånemuligheter og diskriminering både på det private leiemarkedet og i borettslagene har gitt de etniske minoritetsgruppene store problemer på boligmarkedet. Det er nødvendig å styrke de offentlige botilbudene, få kontroll med forholda på det private leiemarkedet og styrke minoriteters mulighet til å etablere seg som eiere av egen bolig.
Fordommer, misforståelser, mangel på toleranse eller kommunikasjon kan skape problemer som bygger seg opp over tid. For å bekjempe dette er det viktig å gi støtte til beboerforeninger og andre organisasjoner som arbeider på et antirasistisk grunnlag. Både boligsamvirket og det offentlige bør legge forholda til rette for å skape økt forståelse mellom folk som bor i områder hvor det er slike problemer. Enkle tiltak som tilbud om tolketjeneste, tilrettelegging av informasjon om husordensregler, opplæring i konfliktløsing, et sted å møtes osv. kan bidra til å skape bedre kommunikasjon. Det viktigste for å hindre konflikter og misnøye i flerkulturelle bomiljø, vil likevel være å forhindre at de boområdene der det bor mange med minoritetstilhørighet samtidig blir de fattigste og de med dårligst bokvalitet.
SV vil i:
 arbeide for bedre levekår- og en boligpolitikk som motvirker at levekårsproblemer hoper seg opp i konsentrerte deler av storbyene.
 arbeide for å forsvare ethvert individs rett til å bo der hvor det vil og gå i mot enhver kvoteordning for å begrense innvandreres adgang til boligmiljøer.
 arbeide for å få innført en bestemmelse mot etnisk diskriminering på leiemarkedet i Husleieloven.
 aå inn for å utvide ordninga med boligmiljøvaktmestere til å omfatte flere borettslag med stort innslag av etniske minoriteter.
arbeide for å øke inntektsnivået for innvandrere ved å få flere inn i arbeidslivet, og dermed også styrke innvandrernes mulighet til å kunne kjøpe seg bolig utenfor de billigste boområdene.
arbeide for flere tilskuddsmidler til beboerinitiativ.
7.4 Rett til arbeid og utdanning
Ei opplæring tilpassa behovet er grunnleggende for å klare seg i det norske samfunnet på like vilkår som andre. Skoler med mange fremmedspråklige må gis ekstraressurser og det må settes i verk spesielle tiltak for å rekruttere godt kvalifiserte lærere til disse skolene. Skolen skal være et sted hvor alle får kjennskap til ulike religiøse trosretninger. SV vil derfor forandre det utvida kristendomsfaget til et inkluderende og konfesjonsløst tros- og livssynsfag.
Arbeidsløsheten rammer i dag folk som tilhører etniske minoriteter hardere enn nordmenn for øvrig. Fargete fra etniske minoriteter har omlag fire ganger så høy arbeidsledighet som norskfødte og personer fra vestlige land.
Mange innvandrere har en positiv innstilling til å etablere egen virksomhet. De vil gjerne starte egen bedrift, men mangler kunnskap om hvordan dette skal gjøres i Norge. Opplæring i etablererkunnskap i det vanlige skoleverket og egne etablererskoler kunne ta vare på og utvikle denne viktige ressursen og gi hver enkelt bedre mulighet til å klare seg.
En høy andel av minoritetsbefolkningen som er i arbeid jobber innenfor lavtlønnsyrker med dårlige arbeidsforhold, liten sikkerhet i ansettelsesforholdet og dårlige muligheter for å avansere. Mange med minoritetsbakgrunn blir diskriminert og utestengt fra arbeidsmarkedet. Sjøl folk som har gjennomført høyere utdanning, og snakker bra norsk opplever ofte å ikke få jobb i samsvar med si utdanning. Dette er en dekvalifisering av mennesker som har gjennomført alt hva det norske samfunnet har ønska av dem: De har både utdanna seg og lært seg norsk. Diskrimineringen er ikke bare et problem for dem den rammer, men den fratar også den unge minoritetsbefolkningen motivasjon til å ta utdanning.
Det er et mål at de etniske minoritetene skal delta i arbeidslivet i samsvar med deres andel av befolkningen. Det betyr at undervisninga skal differensieres og tilpasses den enkeltes forutsetninger, og timetaket som prinsipp må derfor bort. Både stat og kommune bør utforme handlingsplaner for rekruttering og likestilling av arbeidstakere fra etniske minoriteter. Virkemidler kan utvikles med erfaring fra arbeidet for likestilling mellom kvinner og menn. Forpliktende rekrutteringsplaner må følges opp av antidiskrimineringsbestemmelser for å hindre at det ved tilsettinger skjer forbigåelser på etnisk grunnlag. SV mener at fagbevegelsen bør ta et særlig ansvar for å fremme etnisk likestilling. i arbeidslivet.
Gode norskkunnskaper er sentralt for at folk skal kunne få arbeid i Norge Det er behov for å styrke tilbudet om norskopplæring og sikre at de som gjennomfører norskopplæring faktisk behersker språket før opplæringa avsluttes.
Det må bygges ut et skikkelig tilbud om grunnskoleutdanning og videregående utdanning for voksne. Særlig er det viktig at kvinner kan gis et slikt tilbud, kombinert med tilbud om barnetilsyn i skoletida. Samtidig er det nødvendig å endre praksis når det gjelder godkjenning av utenlandsk utdanning. Alt for mange innvandrere må begynne på et utdanningsnivå i Norge som ligger under det kompetansenivået de allerede har vært gjennom i hjemlandets utdanningssystem. SV vil arbeide for at deres utdanning fra hjemlandet blir godkjent og så gi tilleggsutdanning tilpassa det norske arbeidsmarkedet/utdanningssystemet.
Det er stor overrepresentasjon av unge med minoritetsbakgrunn blant dem som ikke får lærlingeplass. Antall lærlingeplasser må derfor økes slik at alle som går på yrkesfaglige linjer sikres en lærlingeplass. Diskriminering i forbindelse med lærlingeplasser er en viktig oppgave for et diskrimineringsombud.
Etater, institusjoner og andre som forholder seg til etniske minoriteter har behov for kunnskap om og tillit hos disse gruppene. Derfor foreslår SV kvotering av minoriteter til noen typer utdanning, der det å være etnisk minoritet er en kvalifikasjon i seg sjøl. Arbeidsplasser der vi har et spesielt behov for å ansette folk fra etniske minoriteter vil slik sikres tilgang på kvalifisert arbeidskraft.
SV vil i perioden:
 arbeide for økte ressurser til arbeidsmarkedsetaten for å prioritere aktiv formidling av arbeidsledige med minoritetsbakgrunn.
arbeide for lovfesta rett til morsmålsopplæring.
 arbeide for å styrke norskopplæringa.
 gå inn for færre elever i klasser med høy andel av barn med innvandrerbakgrunn.
 gå inn for utarbeidelse av skolemateriell hvor også barn med innvandrerbakgrunn kjenner seg igjen i eksempler og billedbruk.
 gå inn for endringer i godkjenningsordningene for utenlandsk utdanning, slik at det blir lettere å få godkjent likeverdig utdanning.
 arbeide for at utdanningsinstitusjonene får ansvar for å gi forkurs/tilleggskurs under utdanningstida slik at innvandrerne får mulighet til å bedre sine norskkunnskaper.
 arbeide for nedkorting av saksbehandlingstida for godkjenning av utenlandsk utdanning. Likeverdighet må vektlegges framfor absolutt likhet.
 arbeide for at mennesker som ikke kan dokumentere avlagt utdanning i hjemlandet, må få mulighet til å avlegge fagprøve for å dokumentere sine kunnskaper.
 arbeide for kvotering til et visst antall plasser til f.eks lærerutdanningene, Journalisthøgskolen, Sosialhøgskolen og Politihøgskolen.
 arbeide for gratis tester i forhold til godkjenning av utenlandsk utdanning. .
 gå inn for aktive rekrutteringsplaner for å sikre at innvandrere får tilgang til stillinger i alle deler av arbeidslivet på linje med andre søkere.
 arbeide for tiltak som i sterkere grad sikrer at Arbeidsmiljølovens krav til vern for arbeidstakere med bakgrunn fra etniske minoriteter blir fulgt ved tilsettinger og oppsigelser.
 gå inn for en utredning om hvorvidt det i arbeidsrettsaker bør være arbeidsgiver som skal sannsynliggjøre at diskriminering ikke har funnet sted.
 arbeide for at eksisterende ordninger med lønnstilskudd, tilskudd til opplæring og jobbtilpasning for arbeidsløse minoriteter systematiseres og utvikles videre.
 arbeide for at offentlig sektor bør gå foran i å ansette folk fra etniske minoriteter.
7.5 Makt, innflytelse og religiøse rettigheter
Vi har som enkeltmennesker rettigheter som ikke skal kunne settes til side eller undertrykkes. I et demokrati er det flertallet som styrer, men det må være en del av demokratiet å hindre at mennesker havner i konstant mindretall i saker som for dem angår vitale interesser. Alle samfunn bygger på at innbyggerne inngår kompromisser. Vi må innordne oss visse normer og regler for at samfunnet skal fungere. Deltakelse i organisasjoner og foreninger gir mulighet for innflytelse og påvirkning, i tillegg til å gi sosial kontakt og meningsfylt fritid. De frivillige organisasjonene og partiene bør legge sterkere vekt på å gi tilbud til og rekruttere folk med innvandringsbakgrunn.
Et etnisk sammensatt samfunn stiller krav til fordeling av makt. Minoritetsgruppene skal ha de samme muligheter til å delta i samfunnsutviklinga. SV vil arbeide for at vårt parti, andre organisasjoner og det offentlige, har representanter med minoritetsbakgrunn i styrende organer og utvalg. En styrking av den fleretniske deltakelsen i samfunnslivet kan skape forbilder blant minoritetsgruppene og bryte ned stereotype bilder av minoritetene i majoritetsbefolkningen.
SV mener det bør opprettes en rammeavtale for etnisk likestilling i kommunene på samme måte som det finnes rammeavtaler for kjønnene. Det vil kreve at både ledelsen i kommunen og de ansattes organisasjoner engasjerer seg aktivt i arbeidet mot diskriminering av etniske minoriteter, og ser på hvordan bl.a. kommunenes Opplysnings- og utdanningsfond kan brukes aktivt i kompetanse og karriereutvikling.
Alle mennesker skal ha rett til å bli møtt med respekt for kulturell og religiøs tilhørighet i møte med helsevesen, skole og ved dødsfall. SV mener at det er viktig å ivareta religionsfrihet og ytringsfrihet for alle. Ved at vi har statskirke i Norge favoriserer vi positivt ett livssyn. SV vil derfor arbeide for at statskirkesystemet oppheves. Det er en viktig oppgave både for stat og kommune å arbeide for tilpasning til en stadig mer mangfoldig befolkning når det gjelder religionstilhørighet og livssyn.
SV vil i perioden:
 arbeide for å gi Kontaktutvalget mellom innvandrere og norske myndigheter (KIM) økt status slik at de blir et organ hvor minoritetsrepresentanter gis økt innflytelse i saker som særlig angår dem.
 arbeide for en aktiv rekrutteringsplan av folk med minoritetsbakgrunn til stillinger i NRK og offentlige etater.
 arbeide for at det opprettes, både på statlig og kommunalt nivå, ordninger for en direkte kommunikasjon mellom myndighetene og religiøse minoriteter.
 arbeide for at partene i arbeidslivet utformer tiltak som fremmer etnisk likestilling.
 arbeide for å endre Kirkegårdsloven, slik at religiøse rettigheter blir sikra i forhold til gravferd, og gravplasser ved at kommunen har hovedansvaret.
7.6 Kamp mot rasisme og diskriminering
Rasisme er en ideologi som rettferdiggjør systematiske overgrep på mennesker fra etniske minoriteter. Mange etniske minoriteter og innvandrere i Norge lever i stadig frykt for etnisk diskriminering og rasistisk motivert vold. Mange etniske minoriteter uttaler at de føler seg uvelkomne og uglesett i Norge. Disse følelsene må tas på alvor. Vold og trakassering av etniske minoriteter må bekjempes mer aktivt, ikke minst ved at politiet satser mer på dette. Politiet må nøye følge utviklinga i de høyreekstreme miljøene.
Vold fra nynazistiske ungdomsmiljøer er et økende problem i hele landet. SV mener at det der hvor det er aktuelt, må utarbeides lokale handlingsplaner mot rasisme som retter seg spesielt inn mot å forebygge og bekjempe tilløp til nazistisk og rasistisk vold i ungdomsmiljøer. En viktig del av en slik strategi er å bedre ungdomstilbudet for å gi ungdom et meningsfylt alternativ. Det må satses på å bygge opp foreldregrupper og andre sosiale nettverk.
Diskriminering innen bolig- og arbeidsmarked, offentlige tjenester og på utesteder osv. rammer imidlertid mange flere. I dag reises det i svært få tilfeller tiltale, når denne typen overgrep anmeldes, og minoriteter har etterhvert oppgitt å anmelde saker. En årsak er at vi ikke har de virkemidler som trengs for å kunne bekjempe etnisk diskriminering. Derfor vil SV at Stortinget skal vedta et samla rettsvern for etniske minoriteter i Norge bestående av en samla lov om etnisk likestilling og et regjeringsuavhengig ombud.
I en ny lov om etnisk likestilling er det viktig at etnisk diskriminering og rasisme forbys så konkret som mulig på alle områder av samfunnslivet, så lovgivningen kan føre til domfellelser. Loven bør også inneholde konkrete målsettinger om etnisk likestilling. F. eks. bør det være en overordna målsetting at det offentlige har like stor andel ansatte med minoritetsbakgrunn som det er i befolkningen.
Lovgivningen skal følges opp av et ombud for etnisk likestilling som har mulighet til å jobbe med utredning, opplysning, undersøkelse av konkrete diskrimineringssaker og har mulighet til å hjelpe ofrene til å reise sakene deres i rettssystemet.
I forbindelse med politiets jakt på folk med ulovlig opphold, plukkes folk ut til kontroll systematisk etter hudfarge. Dette går ut over trygghet, rettssikkerhet og frihet for fargede nordmenn. SV vil arbeide aktivt med å finne fram til kontrollrutiner som ikke gir disse utslagene.
SV vil i perioden:
 arbeide for at rettsvesenets adgang til å fengsle utenlandske statsborgere i medhold av Fremmedloven innskrenkes.
 arbeide for at bruken av straffeloven skjerpes for å forhindre diskriminering, trakassering og vold.
 arbeide for å rekruttere mennesker med innvandrerbakgrunn i posisjoner med innflytelse både i arbeidslivet og i organisasjonslivet.
 arbeide for tiltak mot vold fra nynazistiske og andre ekstreme miljøer.
arbeide for at skjenkebevilgning tas fra utesteder med rasistisk motivert adgangsnekt overfor etniske minoriteter.
arbeide for et samla rettsvern for etniske minoriteter bestående av en lov om etnisk likestilling og et ombud.
arbeide for at alle kommuner og fylkeskommuner skal erklære seg som antirasistiske soner.
8. Internasjonal solidaritet
- Verden og vi
SVs mål er en verden der økonomiske og kulturelle goder er rettferdig fordelt. Norge skal samarbeide med alle deler av verden, ikke stenge seg inne i en europeisk handelsblokk. Verden trenger sterke regionale og globale organisasjoner der vi i fellesskap, på demokratisk vis, løser felles problemer. SV vil at Norge fører en aktiv utenrikspolitikk med vekt på styrking av FN, bistand til fattige land og der vi tar vår del av ansvaret for mennesker på flukt.
8.1 Dette er hovedutfordringene
SV mener at de utfordringene verdenssamfunnet står overfor er nokså like de vi står overfor i Norge: å bekjempe fattigdom, undertrykking, voldelige konflikter og miljøødeleggelser og å styrke folkelig styring og medbestemmelse. I tillegg er kamp mot imperialistiske overgrep og andre typer maktovergrep fortsatt aktuelt i svært mange land.
Internasjonalt er Norge en del av en rik vestlig blokk som har stor politisk, økonomisk og militær makt. I internasjonale organisasjoner og forhandlinger fremmer denne blokken interesser som i mange tilfeller er sammenfallende med profittinteressene til store flernasjonale selskaper. Opp mot disse mektige interessene står ønsket om en mer rettferdig, fredelig og demokratisk verden.
Internasjonalt må vi velge side - både som stat og som enkeltmennesker. Valget står mellom å være en lojal støttespiller for mektige vestlige kapitalinteresser eller å føre en politikk til fordel for folkeflertallet både i rike og fattige land. Velger vi det siste, må vi arbeide for en politikk som støtter opp om de fattige land og befolkninger og de interessene disse kjemper for. I Norge har vi gode tradisjoner for dette. Men etterhvert som Norge er blitt en rik oljenasjon, vektlegges mer og mer våre egne kortsiktige økonomiske interesser.
Istedenfor å vektlegge de mest kortsiktige næringsinteressene, mener SV det er klokt å legge vekt på våre langsiktige interesser i et globalt perspektiv. Dersom vi skal løse de store utfordringene knytta til miljø, ressursforvaltning og fattigdomsproblemer, og dersom vi skal hindre framveksten av krig og konflikter på kloden, er det helt avgjørende at vi velger å solidarisere oss med de fattige og undertrykte. På lang sikt er dette i vår egen interesse.
Derfor ønsker SV
en offensiv satsing på FN-systemet og andre organisasjoner med ideelle mål. For å styrke de fattigste landas muligheter til makt og innflytelse bør en rekke av de oppgavene som i dag ligger under Verdens handelsorganisasjon (WTO) og NATO overføres til FN. Verdensbanken og Det internasjonale valutafondet (IMF) bør i sin helhet legges under FN-kontroll.
tiltak for sletting av gammel u-landsgjeld
en mer solidarisk bistands- og handelspolitikk
å arbeide for at Norge igjen skal bli et foregangsland i internasjonale miljøforhandlinger
å arbeide for å avskaffe alle atomvåpen
8.1.2.Norges solidariske veivalg
Dersom dagens oljepolitikk videreføres, vil statens inntekter bli så store at en betydelig del av oljeinntektene ikke kan brukes innenlands. Opplegget fra regjeringa er at overskuddsmidlene skal plasseres i utenlandske obligasjoner og aksjefond, etter hvert også direkte i aksjer i større enkeltselskap.
Pengeplasseringer utenlands er en perspektivløs bruk av oljeinntektene. Dersom norsk oljepolitikk gir staten så store inntekter at ikke alle inntektene kan brukes i Norge, kan vi sikre vår egen framtid på bedre måter enn ved finansielle plasseringer i utlandet. Oljeinntektene gir derfor Norge en utenriksøkonomisk handlefrihet det er viktig å ta konsekvensen av.
Derfor er det tvilsom politikk å plassere oljemilliarder i utenlandske obligasjoner og aksjer. Heldigvis er det mulig å bruke oljemilliarder utenlands på formål som trygger framtida for den norske befolkningen langt bedre og langt mer grunnleggende.
Til miljøinnsats i nærområdene våre:
Den norske oljepolitikken bidrar til de globale miljøproblemene. Da bør vi bruke noen av oljemilliardene til å bøte på miljøproblemene den skaper. Utfordringene står i kø også i våre nære omgivelser.
Strålefaren fra atomkraftverk og utrangerte atomubåter på Kola er i dag den mest dramatiske trusselen mot liv og helse i deler av Norge. Det har ikke vært lett å få i gang et samarbeid med russiske myndigheter om å gå løs på disse problemene, men det burde i hvert fall ikke stå på penger.
En tilsvarende innsats kan settes inn for å få til et samarbeid om å begrense CO2- og svovelnedfall fra forurensende industri i Russland, Baltikum, Polen og Tsjekkia.
Til å mestre internasjonaliseringen:
Næringsliv, offentlig forvaltning og skoleverket står overfor store utfordringer ifra den internasjonaliseringen som foregår. Med de enorme oljeinntektene er det uproblematisk å finansiere skolegang, etterutdanning og arbeidserfaringer for norsk ungdom og norske arbeidstakere i utlandet. Dermed bidrar vi til vekst og sysselsetting i land med langt større arbeidsløshet enn Norge, samtidig som vi styrker det norske samfunnets evne til å møte og mestre utfordringene fra den globaliseringen som foregår. Språkkunnskaper og innsikt i andre lands kultur og arbeidsliv er en god investering både for den enkelte og for Norge som helhet. Slik kan vi bruke overskuddspenger i utlandet direkte til fordel for norske borgere og samtidig til langsiktig investering i et utadvendt, konkurransedyktig og antirasistisk Norge.
Til faglig motmakt:
Oljemilliarder kan også brukes til å bygge opp faglig motmakt mot den verdensomspennende kapitalismen. Vi bør satse spesielt på opplæring av faglig tillitsvalgte og teknisk støtte til fagforeninger i den tredje verden og i Sentral- og Øst-Europa. En sterk og utbygd fagbevegelse er eneste garanti for at økonomisk vekst skal komme folk flest til gode.
Til internasjonal solidaritet:
Så lenge vi har enorme overskudd fra oljeproduksjonen tar ikke u-hjelp penger fra eldreomsorg og vegtunneler. Penger til u-hjelp konkurrerer bare med størrelsen på oljefondet. Vi kan derfor øke u-hjelpen kraftig uten at det rammer innenlandske formål.
Innsats for å forebygge konflikter er særlig viktig. Det kan dreie seg om å få i gang næringsutvikling i konfliktherja områder (eks Bosnia, Palestina). Eller om å sikre vannforsyning, grunnleggende helsetilbud, utdanning og matvaresikkerhet i områder som trues eller herjes av konflikt.
8.2 Solidaritet med sør
Fattigdommen og miljøproblemene øker overalt på kloden. De sterkeste utslagene finner vi i land på den sørlige halvkule. Faglige og demokratiske rettigheter blir ikke respektert. Kvinner og barn rammes særlig av denne utviklinga. Likevel er det slik at landa i sør utvikler seg svært forskjellig i dag. I en del land har den økonomiske veksten vært stor, noe som også har bedret levekåra for befolkningen. I mindre grad enn før kan vi snakke om felles problemer i sør.
I de fleste land i Afrika er det de siste åra avholdt demokratiske valg og innsatt nye, folkevalgte ledere. Men fortsatt lever 65 prosent av befolkningen i absolutt fattigdom. Innenfor verdensøkonomien spiller Afrika en ubetydelig og marginalisert rolle. Kontinentet preges av en stadig tyngre gjeldsbyrde, ei økonomisk utvikling diktert av Verdensbanken, fallende råvarepriser og mindre bistand fra nord.
I Asia har flere land som var ekstremt fattige for 20-30 år siden hatt en voldsom økonomisk vekst, med påfølgende bedring av de materielle leveforholda. Denne veksten har til tider gjort ubotelig skade på miljø og naturressurser, og ofte har framgangen kommet i korrupte regimer med autoritært styresett. Men de materielle forbedringene i Asia har kommet et flertall av folket til gode, sjøl om de sosiale ulikhetene er langt større enn i Vest-Europa, og velferdsordningene generelt er meget dårlige.
I Latin-Amerika har det også vært en øking i bruttonasjonalproduktet (BNP), men til tross for dette øker de økonomiske forskjellene mellom folk. Dette fører til sosial uro, opprør, konflikter og borgerkriger. Etniske minoriteter og urbefolkningsgrupper undertrykkes. Faglige rettigheter og forsøk på organisert motstand knebles.
8.2.1 Slett u-landsgjelda
Vilje til global solidaritet vil være det viktigste politiske spørsmål framover. Målet er en økonomisk verdensorden der alle mennesker får dekka sine grunnleggende behov. Sjøl om menneskene i den rikeste delen av verden forbruker flesteparten av jordas ressurser går ikke de store levekårsulikhetene så mye mellom land som mellom grupper innenfor de enkelte landa. Tiltak for rettferdig fordeling og global utjamning må rettes inn på dette. SV arbeider derfor for at bistand skal komme de fattigste og mest utsatte i mottakerlanda til gode, og for en endret handelspolitikk både nasjonalt og internasjonalt. SV arbeider også for at Verdensbanken (VB) og Det internasjonale Valutafondet (IMF) skal legge om sin utviklingspolitikk. Kriterier for lån og bistand gjennom disse institusjonene må endres. Ved å legge VB og IMF under FN, vil maktbalansen i disse institusjonene endres i utviklingslandas favør.
Fattige lands gjeld til Norge kan deles i to. Hovedtyngden av u-landas gjeld til Norge skyldes ikke bistandspolitikken, men kreditter fra skipseksportkampanjen på 70-tallet. Disse pengene er allerede tapt. Siden gjelda ble skapt på grunn av norske næringsinteresser, mener SV det er naturlig at denne gjelda slettes og belastes andre budsjetter enn bistandsbudsjettet. SV ønsker også en kraftig reduksjon av den øvrige u-landsgjelda. Men en norsk sletting må ikke føre til at private banker og Verdensbanken tjener på dette. SV mener regjeringa må utrede nærmere modeller for gjeldssletting.
8.2.2 Krev respekt for menneskerettigheter
Menneskerettigheter er mer enn politiske rettigheter som ytringsfrihet og stemmerett. Det er også en menneskerett å få oppfylt sine grunnleggende behov når det gjelder mat, vann, arbeid, utdanning og sosial trygghet. For SV er det viktig å fokusere på de sosiale så vel som de politiske menneskerettighetene som FN har vedtatt. Dette medfører forpliktelser for medlemsstatene. Menneskerettighetene brytes overalt på kloden. Å oppfylle FNs menneskerettighetserklæring er et sentralt mål for SV. SV støtter derfor kampen for grunnleggende menneskerettigheter uansett regime.
SV går inn for at Norge vurderer handel og til en viss grad også bistand opp mot menneskerettighetssituasjonen i det enkelte land. Vi skal imidlertid være oppmerksomme på at bistandskutt eller handelsboikott kan ramme de fattigste innbyggerne framfor den aktuelle regjering. Derfor bør opposisjonsbevegelser med folkelig støtte tas med på råd før slike tiltak vedtas og iverksettes.
Urbefolkninger og etniske minoriteter er offer for statlig undertrykking og diskriminering i mange land. SV støtter den kampen disse gruppene fører for kulturell anerkjennelse.
Kampen mot kvinneundertrykking er like viktig som før. En av de verste formene for undertrykking av kvinner finner vi gjennom økende sexturisme og barneprostitusjon. SV støtter nasjonal og global kamp mot disse forholda.
Arbeidere verden over lever under uverdige arbeids- og lønnsforhold. Barn arbeider ofte under slaveliknende forhold. Kamp for faglige rettigheter og kamp mot barnearbeid er derfor viktige saker for SV.
8.2.3 Mot barnearbeid
Barnearbeid er et problem når det truer barns helse og utdanning. Det er mellom 100 og 200 millioner barnearbeidere i verden i dag i følge ILO (den internasjonale arbeidsorganisasjonen). Disse barna er under 14 år (u-land) eller 15 år (i-land). Barnearbeid utgjør dermed et alvorlig sosialt problem i verden.
Det er en nær sammenheng mellom fattigdom og barnearbeid, og det er derfor mulig å bidra til å redusere barnearbeidet gjennom målretta tiltak i bistands- og handelspolitikken. Kampen mot barnearbeid må ikke bli et påskudd for Vesten til å beskytte egen industri ved å hindre produkter fra Sør i å komme inn på markedet.
Regjeringa må fremme en aktiv, helhetlig politikk i kampen mot barnearbeid, en politikk basert på et samspill mellom handelspolitikk, bistandspolitikk og utenrikspolitikk.
SV går inn for følgende tiltak for å bekjempe barnearbeid:
 Arbeid for sosialklausuler i handelsavtaler samt å gi u-landa bedre markedstilgang.
Internasjonale regler i WTO-sammenheng vil redusere betydningen av barnearbeid som konkurransefremmende tiltak og samtidig forplikte landa til aktiv å bekjempe barnearbeid. Andre tiltak for økt handel med u-landa vil også redusere barnearbeid.
 Merke- og garantiordninger. Den enkelte forbruker vil få mulighet til å aksjonere mot varer som er produsert av barn.
 Arbeid for å bedre grunnskoletilbudet i u-land. Gjennom å opprioritere utdanning i bistandspolitikken kan en bidra til økt adgang til grunnskoleutdanning. Et gratis skolemåltid kan også bidra til mindre frafall fra grunnskolen.
 Støtte til prosjekter for å få enkelte barn eller grupper av barn ut av slavearbeid eller barnearbeid. Slike prosjekter gir alternative tilbud til ungene sosialt og utdanningsmessig. Det er viktig å bidra til at lokale og nasjonale organisasjoner som arbeider mot barnearbeid får tilstrekkelig internasjonal støtte.
8.2.4 Bistand
Bistandspolitikk kan ikke løse utviklingsproblemene i den fattige del av verden. Mye mer oppnås ved de tiltaka SV foreslår for å demokratisere verdensorganisasjonene og å bekjempe internasjonal kapitalisme. En fornuftig bistandspolitikk kan likevel gi viktige bidrag til å skape en mer rettferdig verden.
SV baserer sin politikk overfor utviklingslanda på solidaritet og gjensidighet. Norges forhold til utviklingslanda består av mer enn å gi bistand. Vi bør ha felles interesser i å skape en mer rettferdig verden. SV mener solidaritet innenfor de rammene miljøet setter må være utgangspunktet for utforminga av Norges politikk overfor fattige land.
SV ønsker å utforme en bistandspolitikk med både giveransvar og mottakeransvar som grunntanke. I denne politikken ligger det at Norge må ta ansvar for all politikk vi fører overfor fattige land. Norge har ansvar for å rydde opp i eget hus, for å sørge for at pengene når dit de skal og at det er samsvar mellom mål og midler. SV ønsker en bistandspolitikk som øker fattige lands styringsrom. SV ønsker å øke volumet på bistanden, men vil advare mot at en stadig større del av Norges bevilgninger til bistand bindes til bestemte formål eller til gjenkjøp. Dette gjelder også Norges bevilgninger til FN-systemet og andre multinasjonale utviklingsorganer. Dermed blir det mindre å beslutte for de besluttende forsamlinger i FN-systemet. For å skape utvikling er det ikke nok med ansvar. Fattige land må få makt over egen utvikling. I denne sammenheng er støtte til fagbevegelse, frigjøringsbevegelser og menneskerettighetsorganisasjoner avgjørende.
SV mener det må stilles de samme krav til demokrati, respekt for menneskerettigheter og sosial utvikling overfor de land der norsk næringsliv etablerer seg, som til de land vi gir bistand til. SV er i mot at en ytterligere øker direkte nødhjelp på bekostning av langsiktig bistand. Videre må det stilles de samme krav til kostnadseffektivitet og kvalitet på gjennomføringa av nødhjelp som i langsiktig bistand. SV vil øke bevilgningene til globale miljøtiltak, og opprettholde prinsippet om at disse midlene skal komme i tillegg til ordinær bistand (addisjonalitet).
SV vil i perioden:
 arbeide for å slette gjeld fattige land har til Norge.
 arbeide for å opprettholde nivået på den norske bistanden og kanalisere hjelpen til de fattigste.
 arbeide for et mål om at 2 prosent av BNP skal brukes til å bygge opp en solidarisk verdensorden, fordelt slik at omlag halvparten går til fattigdomsorientert bistand i utviklingsland og at økninga deles mellom gjeldslettetiltak, globale miljøtiltak og tiltak for Øst-Europa.
 arbeide for å øremerke minst 20 prosent av midlene til utdannings- og helseformål.
 arbeide for å bruke bistandsmidler til aktivt sør-sør samarbeid.
 arbeide for at urfolk skal ha reell medbestemmelse ved planlegging og gjennomføring av norske bistandsprosjekter som angår deres områder eller samfunn.
8.2.5 Frigjøringsbevegelser og nasjonalstater
Etter andre verdenskrig foregikk det en omfattende nasjonal frigjøringskamp i mange stater i sør. Denne kampen dreide seg om en kamp for sjølstyre og mot de gamle kolonimaktene. Denne typen frigjøringskamp ble støtta av sosialister i mange land - også i Norge. I enkelte områder er politiske avgjørelser, konflikter og kriger med røtter tilbake til tida rundt andre verdenskrig fortsatt viktige - som f.eks. kampen for egen palestinsk stat i Midt-Østen. SV støtter fortsatt kampen for en egen palestinsk stat. I andre tilfeller som i forhold til Polisarios kamp for et fritt Vest-Sahara dreier det seg om stater som urettmessig har okkupert et annet land, i dette tilfellet Marokko. Marokko driver en bevisst befolkningspolitikk der de flytter marokkanere til de okkuperte områdene i Vest-Sahara for å stå sterkere i en eventuell folkeavstemming i områdene. FN har hittil stått maktesløs, og konflikten er vanskelig å løse.
I alle verdensdeler slåss ulike folkegrupper og politiske bevegelser for økonomisk, kulturell og språklig anerkjennelse, for utstrakt sjølstyre og medbestemmelse. I mange tilfeller dreier det seg også om en kamp for å opprette egne stater. Kjente konflikter i Vest-Europa er Baskerland og den språklige todelinga i Belgia. Etter murens fall har det imidlertid vist seg at lignende konflikter også finnes i Øst- og Sentral-Europa. Det er stor forskjell på hvordan statsmakten i de ulike landa håndterer slike konflikter. Mange regjeringer, ofte utgått av majoritetsbefolkningen, driver en hardhendt politikk, der nasjonale eller etniske mindretall ikke har noen rettigheter. Undertrykkingen av indianske urbefolkninger i Amerika, ungarere i Slovakia, kurdere i Irak, Iran og Tyrkia og kosovoalbanere i Serbia er ved siden av krigene i Rwanda og Tsjetsjenia bare noen eksempler på slike etniske og nasjonale konflikter innenfor en eller flere stater.
Mange av disse konfliktene er sammensatte og har dype historiske røtter. Sjøl om det ikke er noe prinsipp for SV at eksisterende statsdannelser må bevares, vil krav om opprettelse av nye stater sjelden være noen god løsning på konflikter. Historisk sett er den reine nasjonalstaten - hvert folk sitt land - en myte. Det har knapt eksistert slike stater i noe land i verden. Dette medfører at krav fra enkelte folkegrupper om "egne land" ofte skaper flere problemer enn de løser. SV mener utfordringa i de fleste tilfeller vil være å oppnå respekt for mindretallets kulturelle, økonomiske, språklige og demokratiske rettigheter innenfor eksisterende statsdannelser. I områder der slike befolkningsgrupper er i flertall bør de sikres omfattende sjølstyre.
Til tross for nasjonal frigjøring fra kolonimakter eller diktatoriske regimer er det svært få land i sør som har kunnet velge sin egen vei for utvikling. Stormaktene, i første rekke USA, har i mange tilfeller aktivt søkt å påvirke de politiske forholda i en rekke stater. Noen av de mest groteske eksemplene der også militære maktmidler ble tatt i bruk, var Vietnam, Chile og Nicaragua. Men USA og andre vestlige stormakter bruker også økonomiske virkemidler for å påvirke; Verdensbanken og Det internasjonale Valutafondet er institusjoner som brukes for å presse igjennom en markedsliberalistisk politikk i fattige utviklingsland. I enkelte tilfeller tas også økonomisk boikott i bruk. Helt siden 60-tallet har USA forsøkt å destabilisere situasjonen på Cuba bl.a. ved bruk av handelsboikott. Ny utvida lovgivning tar sikte på å ramme andre utenlandske investeringer på Cuba, noe som har ført til en konflikt med USA på den ene sida og Canada og EU på den andre.
SV vil i perioden:
 aktivt støtte folkelige bevegelser som fagbevegelser, frigjøringsbevegelser, freds- og kvinnebevegelser, urfolks- og menneskerettighetsorganisasjoner.
 aktivt støtte demokratiutvikling og bidra til tiltak som øker folks mulighet til deltakelse i valg og demokratiske prosesser.
 arbeide for at Norge aktivt motarbeider USAs handelsboikott av Cuba, øker sin handel med Cuba og arbeider for norsk bistand til landet.
 arbeide for at Indonesias okkupasjon av Øst-Timor tar slutt.
 arbeide for at Kinas overgrep i Tibet opphører.
 støtte kampen for et demokratisk Burma.
 støtte kampen for demokrati og menneskerettigheter i Nigeria og Kenya.
 arbeide for at Norge fortsatt skal bidra til utvikling av demokrati, menneskerettigheter og økonomisk likestilling i det nye Sør-Afrika.
 støtte Polisarios kamp for et fritt Vest-Sahara.
 arbeide for at kurdernes rettigheter ivaretas, og støtte kampen for et fritt Kurdistan.
 støtte opprettelsen av en palestinsk stat som innbefatter Øst-Jerusalem..
 arbeide for at Norge skal gi bistand til Palestina.
 arbeide for at Israel skal trekke seg ut av Libanon.
øve press på NATO-landet Tyrkia for å stoppe overgrepene mot og undertrykkelsen av den kurdiske befolkning.
 arbeide for at Norge bidrar aktivt til at partene på Sri Lanka finner en fredelig løsning.
arbeide for at Norge aktivt støtter kampen for demokrati i Iran ved bl.a. i samråd med
motstandsbevegelsen vurdere handelsboikott.
arbeide for at reelle forhandlinger om Nord-Irland kommer igang og at disse åpnes for Sinn Fein.
8.3 En bedre organisert verden
8.3.1 Verdensbanken og Valutafondet
Verdensbanken og Valutafondet er udemokratiske institusjoner, dirigert av interessene til det rike nord, og utenfor FN-systemets styringskontroll. Strukturtilpasningsprogrammene iverksatt overfor fattige land i sør har ikke ført til en bedret økonomi verken for landa som er blitt påtvunget reformene, eller for folk flest. SV vil gå inn for at Norge reduserer utviklingstiltak og bistand gjennom disse institusjonene.
Store internasjonale organisasjoner som WTO, Verdensbanken og Valutafondet er oppretta for helt andre formål enn å utvikle folkevalgt kontroll over økonomi og miljø. Det vil derfor være vanskelig å endre disse organisasjonene grunnleggende uten at kriseutviklinga i verdensøkonomien tvinger fram endringer i disse organisasjonene. WTO er de rike industrilandas, spesielt USAs spydspiss for økonomisk liberalisering og globalisering. SV vil arbeide for at det som alternativ til WTO opprettes internasjonale avtaler og nettverk underlagt FN som legger miljø- og utviklingsinteresser til grunn.
Gjennom sin deltakelse i Verdensbanken og Valutafondet må Norge presse på for:
 Større demokratisk kontroll med disse institusjonene ved at de underlegges FN-systemet.
 Omfattende gjeldssletteprogram overfor fattige land.
 Stopp i strukturtilpasningsprogrammene, som fører til dårligere sosiale kår og utdanningsmuligheter for den fattige delen av befolkningen.
SV vil i perioden:
arbeide for at Norge melder seg ut av WTO
8.3.2 Finanskapital - handel med penger
Størstedelen av verdens handel er i dag handel med penger - finanskapital. Denne drives av valutaspekulanter over hele verden og utløser bl.a. valutakriser i de enkelte landa. Det foregår hundre ganger mer penge- enn varehandel, og denne formen for handel er i liten grad underlagt politiske begrensninger. Utfordringa er å bygge opp systemer som beskytter arbeidsplasser, miljø og sosiale rettigheter framfor størst mulig fortjeneste for kapitaleierne.
SV vil i perioden:
 arbeide for at Norge blir et foregangsland for å få innført en internasjonal skatt på all valutahandel gjennom initiativer i internasjonale fora og gjennom å gå foran med egne tiltak.
8.3.3 Begrens de flernasjonale selskapenes makt
Verdenshandelen domineres av de store fler- eller transnasjonale selskapene. Handelen foregår mellom flernasjonale selskaper eller internt i slike selskaper. Denne markedsmakta gir selskapene mulighet til å påvirke fastsettinga av priser både på råvarer og bearbeidede produkter. Den økende økonomiske og finansielle avreguleringen, fulgt av en omfattende privatiseringsbølge, har gitt de flernasjonale bedriftene nye operasjonsområder. De får økende økonomisk og politisk makt - uten at det finnes noen form for demokratisk kontroll. SV vil arbeide for å begrense de flernasjonale selskapenes makt. Aktiv bruk av nasjonale og lokale styringsredskaper vil bidra til å gjenvinne økonomisk styring. Bistands- og handelspolitikk må utformes slik at den bidrar til å bekjempe de store flernasjonale selskapenes utbytting av mennesker og miljø.
SV vil i perioden:
 arbeide for å løfte på tollrestriksjoner som forhindrer import fra sør, spesielt i forhold til småprodusenter som er uavhengige av flernasjonale selskaper.
 arbeide for at fattige land kan innføre beskyttelsestiltak for egne varer for å fremme utvikling av egen økonomi.
 arbeide for at Norge iverksetter tiltak mot import fra bedrifter som ikke følger FNs minstekrav når det gjelder demokratiske og faglige rettigheter, eller bruker barn i industriproduksjon.
8.3.4 En solidarisk handelspolitikk
Dagens internasjonale handelsregime er grunnlagt i et ønske om mer internasjonal handel. Stadig økende varetransport over landegrensene er både et miljøproblem og et problem i forhold til å opprettholde en viss grad av sjølberging av mat både i nord og sør. SV er derfor motstander av EØS-avtalen og et globalt frihandelssystem. WTO, slik det fungerer i dag, representerer et slikt system. Samtidig erkjenner SV at verdens råvareressurser er ulikt fordelt, og at de enkelte land har ulike forutsetninger for videreforedling. Derfor er internasjonal varehandel nødvendig. Dagens internasjonale handelsregime bidrar imidlertid til å holde både råvarepriser og priser på bearbeida produkter, f.eks. tekstiler, fra fattige land nede. SV går inn for å øke norsk import fra fattige land i sør på bekostning av import fra rike vestlige land. Høyere råvarepriser, gjeldssletting og investeringshjelp for å øke muligheten for bearbeiding av egne råvarer er tiltak som kan bety mye for den tredje verdens utviklingsmuligheter. U-land må få mer innflytelse innenfor internasjonale finansinstitusjoner, økt herredømme over egne ressurser, friere tilgang på teknisk kunnskap og lettere adgang til markedene i industrilanda. Det er også viktig å stimulere til økt sør-sør-handel. Global handel med mat og dyr som er miljøfiendtlig må begrenses. Det er viktig å sikre at alle land kan ha størst mulig sjølforsyningsgrad av matvarer.
8.3.5 Krav til norske bedrifters opptreden i utlandet
Den omfattende verdensomspennende liberaliseringen skaper nye utfordringer i forhold til økologisk og sosial dumping, og i forholdet til menneskerettighetene. Bedrifter kan flytte virksomhet til land der miljøkrav til produksjon, utslipprensing o.l. er lavere eller der arbeidere kan underbetales og utbyttes.
Fusjoner og internasjonalisering av norsk næringgsliv har ført til at Norge nå har flere storkonserner med omfattende interesser i utlandet. Dette har ført til et press for omlegging av norsk bistands- og handelspolitikk til å ivareta interessene til norsk storkapital i steden for å forfølge idealistiske målsettinger. SV vil kjempe mot denne utviklinga, blant annet med å stille strenge etiske krav til norske bedrifters opptreden i utlandet.
For å motvirke utstrakt sosial dumping kan konsernfaglig samarbeid være en vei å gå, og SV støtter derfor fagbevegelsen kamp for å få til dette. Moralisering over norske bedrifters slette oppførsel i utlandet har liten virkning om den ikke knyttes til faglig-politisk mobilisering. For å styrke det faglige arbeidet på dette feltet går SV inn for at det utarbeides en offisiell svarteliste over norske bedrifter eller norskeide selskaper i utlandet som investerer i land som undertrykker fagorganisering og der det foregår andre grove brudd på mennekserettighetene. Dette vil også styrke bruken av forbrukerboikotter og andre former for politisk mobilisering mot norsk utbytting.
SV vil i perioden:
arbeide for etiske retningslinjer for norsk forretningsvirksomhet i utlandet.
arbeide for at Verdens Handelsorganisasjon (WTO) blir underlagt FN-systemet.
 arbeide for en ny forhandlingsrunde i WTO med målsetting å omdanne WTO til et handelsregime som tar hensyn til miljø, menneskers rett til mat og sosial sikkerhet.
 arbeide for at et nytt WTO-regime må la nasjonalstatene gjenvinne noe av den økonomiske sjølråderetten.
 arbeide for å få godkjent miljøkrav både til ferdigproduserte varer og til sjøle vareproduksjonen.
 arbeide for høye internasjonale avgifter på miljøskadelig import og eksport.
arbeide for økt norsk industriell produksjon for det norske hjemmemarkedet og økt videreforedlingsgrad på norske råvarer og dermed redusert norsk import.
arbeide for at Statoil trekker seg ut av Nigeria
8.4 Fred og sikkerhet
Å sikre fred og hindre krig og konflikter er ei sentral utfordring som krever internasjonalt samarbeid. Problemene dreier seg både om de eksisterende masseødeleggelsesvåpnene, og om kriger og borgerkriger grunnet i ressursspørsmål og i etniske og nasjonale motsetninger. En mer fredelig verden oppnås ved mindre våpen og vektlegging på dialog og ikkevoldelig konfliktløsning. SV arbeider for at forebygging av krig og konflikter først og fremst skal skje gjennom FN (De forente nasjoner) og OSSE (Organisasjonen for sikkerhet og samarbeid i Europa). Arbeidet med forpliktende avtaler mot prøving og spredning av atomvåpen har gjort framskritt. Det er nå helt nødvendig å få en forpliktende internasjonal avtale som forbyr alle atomvåpen i alle stater.
8.4.1 Sikkerhet -mer enn militærmakt
SV har alltid lagt et utvida sikkerhetsbegrep til grunn for sin politikk. Sikkerhet er ikke bare knytta til militære utfordringer. For å trygge sikkerheten må en snarere ta utgangspunkt i et bredt knippe med utfordringer knytta til miljø, fordeling av ressurser, rikdom og fattigdom i tillegg til de rent militære.
For mange mennesker på kloden er tilgang på reint vann et problem som kan true sikkerheten og føre til konflikter. Dette ser vi f. eks. i Midt-Østen. I ei tid med økende befolkningspress på matvareproduksjonen globalt vil f. eks. matvaresikkerhet - i form av jordbruksarealer som sikrer en viss sjølberging - også være et sikkerhetsspørsmål. Ulykker i atomkraftverk - som i Tsjernobylkraftverket - viser at sivil teknologi kan være en sikkerhetstrussel. Mange land har også store problemer med å sikre atomavfall - både fra sivilt og militær bruk. Etter sammenbruddet i Sovjetunionen er det stor fare for at atomvåpen og kjemiske våpen kommer på avveie og kan tas i bruk av f. eks. små terroristgrupper verden over. Økende voldelige konflikter og borgerkriger som føres på etnisk og nasjonalistisk grunnlag brer seg. Utgangspunktet for løsning av disse utfordringene finnes ikke på militært plan. Snarere dreier det seg om et møysommelig arbeid for bedre levekår for de fattigste verden over, om miljøtiltak og om at verdenssamfunnet tar et helt annet ansvar og viser en helt annen vilje til fordeling - kort sagt: en alternativ politikk som har hensynet til miljø og mennesker som utgangspunkt for politiske tiltak. I dette arbeidet er fredsbevegelsen og andre folkelige organisasjoner viktige alliansepartnere som har SVs støtte og som vi aktivt vil samarbeide med.
SV vil i perioden:
arbeide for en internasjonal konvensjon med forbud mot atomvåpen og støtte til kampanjen "Abolition 2000"
arbeide for et internasjonalt forbud mot landminer og for at den internasjonale avtalen om forbud mot biologiske våpen forbedres så den blir effektiv.
arbeide for fortgang i reduksjon av konvensjonelle våpen.
arbeide for at FN reformeres i demokratisk retning og blir mer representativ for verdenssamfunnet. Sikkerhetsrådet utvides med flere medlemmer fra Sør. Grupper av utviklingsland må gis vetorett når stormaktspolitikk forsøkes realisert gjennom FN-systemet.
arbeide for at FN må få mandat og ressurser til reell konfliktforebygging og fredsbevaring.
8.4.2 Global sikkerhet
SVs utgangspunkt er at konflikter må løses gjennom forhandlinger, og gjennom aktiv bruk av internasjonale organisasjoner som FN og OSSE. FN må styrkes og få reell makt på områder som sikkerhet og miljø.
FN må bli den sentrale rammen for globalt samarbeid om sikkerhetspolitikk, miljøpolitikk, økonomisk politikk og menneskerettighetsspørsmål. FN må få økte økonomiske rammer for å drive konfliktforebygging og fredsbevarende operasjoner. Det er viktig å hindre at konflikter sprer seg til å bli regionale. Fredsskapende operasjoner må bygge på klare retningslinjer som er godkjent av Hovedforsamlingen.
Verden blir fredeligere dersom:
 Atomvåpen forbys og avskaffes.
 Det blir forbudt å forske på og produsere bakteriologiske og biologiske våpen.
 Omfanget av konvensjonelle våpen reduseres.
 Det satses mer på et ikke-voldelig forsvar.
 Det blir stans i eksport av våpen og ammunisjon til land som bryter menneskerettigheter.
 Bruk av landminer forbys.
Dette er saker SV mener Norge skal legge vekt på i arbeidet for en fredeligere verden. Gjennom støtte til folkelige organisasjoner som arbeider med disse spørsmåla, og gjennom aktivt arbeid i Stortinget og sammen med søsterpartier i Norden og Europa vil SV kjempe for at disse sakene gjennomføres.
8.4.3 Sikkerhet i Europa: Norden, NATO og OSSE
Trusselen fra atomkraft og atomavfall, særlig i nordområdene, truer europeisk og nordisk sikkerhet. Miljøødeleggelsene er enorme i omfang og kan ende med store katastrofer. Den nye situasjonen i Nordens nærområder med sosial og etnisk uro og nød truer sikkerheten.
SV har i Nordisk Råd gått inn for økt nordisk samarbeid innen forsvars-, sikkerhets- og utenrikspolitikk. Norden må ses på som en militærstrategisk enhet. Det er et tankekors at Norge har forplikta seg til å yte hjelp til f. eks. Tyrkia i en krisesituasjon gjennom norsk medlemskap i NATO, mens vi ikke har noen forpliktelser overfor Sverige og Finland.
Russland er inne i store økonomiske og politiske endringer. Mens Russland er svekka, arbeides det for å utvide NATO til Russlands grenser. Store deler av Russlands politiske og militære miljø oppfatter dette som ydmykende og provoserende. I et forsøk på å berolige Russlands ledelse, har USA tillatt Russland en konvensjonell opprustning som er større enn det som er avtalt i tidligere internasjonale avtaler. Som naboland til Russland er ikke Norge tjent med en utvidelse av NATO østover. Norge kan nedlegge veto mot at NATO tar opp nye medlemmer.
SV mener at militæralliansen NATO bidrar til å forlenge en skadelig blokkdeling i Europa. SV vil arbeide for at Norge går ut av NATO. Så lenge vi ikke får oppslutning om dette, vil SV arbeide for at Norge går inn for endringer i NATO. Slike endringer er f. eks. å gå imot oppbygging av nye maktblokker og NATOs atomstrategi. Videre å gå imot at NATO engasjerer seg utenfor sitt mandatområde ("out-of-area"-strategien), uten etter oppdrag fra OSSE eller FN.
OSSE må utvikles til å bli den sentrale rammen for regionalt samarbeid i Europa om nedrustning, konfliktløsning og minoriteters rettigheter. OSSE (Organisasjonen for sikkerhet og samarbeid i Europa) er en sikkerhetsorganisasjon som innbefatter alle europeiske land, en del tidligere sovjetrepublikker i Asia, samt Canada og USA. OSSE står sentralt i arbeidet med å forebygge væpnede konflikter og krig i Europa. SV vil styrke OSSE med både finansielle ressurser og med økt myndighet og mulighet til å innføre sanksjoner. SV vil gå mot konsensusprinsippet (enighet) i spørsmål om fred og sikkerhet - en stat som utfører overgrep må, sjøl om den er medlem i en internasjonal/overnasjonal sammenslutning, kunne fordømmes, og de andre medlemslanda må kunne innføre tiltak mot denne medlemsstaten.
SV mener at OSSE skal overta hovedansvaret for nedrustning og tillitsskapende tiltak i Europa. Slike strukturer i NATO-regi (som dagens Partnerskap for fred (PFP) og Det nordatlantiske samarbeidsråd (NACC)) bør legges under OSSE.
SV vil i perioden:
arbeide for at det utvikles en nordisk forsvarsstrategi.
 arbeide for et utvida nordisk samarbeid når det gjelder militær utdanning.
 arbeide for en gjensidig nordisk forsvarsavtale mot militære angrep utenfra.
 arbeide for en fellesnordisk FN-styrke.
 arbeide for fellesnordisk bistand for å bedre den sosiale situasjonen i Russland.
 følge opp vedtaket fra Nordisk Råd om Norden som atomvåpenfri sone.
 arbeide for å opprette et nordisk miljøforsvar som kan stå for miljøovervåking og katastrofeberedskap.
 arbeide for å trygge forholda for de nye demokratiene i området, avhjelpe sosial nød og hindre at disse landa isoleres gjennom samarbeid i Barents- og Østersjørådet
arbeide for at Barents- og Østersjøområdene blir soner for tillitsskapende tiltak som kan forebygge konflikter og øke sikkerheten i Nord-Europa
 arbeide for å øke bevilgningene til OSSE.
 arbeide for å opprette et sikkerhetsråd innen rammen av OSSE.
 arbeide for at OSSE må få rett til å fatte bindende vedtak på avgrensa områder.
 arbeide for å videreføre arbeidet med atomvåpenfrie soner til også å gjelde Mellom-Europa.
 arbeide mot utvidelse av NATO østover.
arbeide for at Norge melder seg ut av NATO.
 arbeide for at Telemarksbataljonen legges ned.
8.4.4 Løs miljøproblemene i nord
Flere av de miljøproblemene man har vært mest opptatt av i Norge finner vi på Nordkalotten. På Kolahalvøya finnes usikre atomkraftverk og i Nikkel slippes det ut svoveldioksyd som også rammer norsk side av grensa (Kirkenes). Russlands store sosiale problemer gjør at fokuset på miljø er atskillig mindre interessant for dem enn spørsmål om arbeidsplasser og økonomiske problemer. Dette er ei utfordring og et sikkerhetsproblem for Norge og andre land som grenser til Russland.
SV vil i perioden:
 arbeide for at Norge bidrar aktivt til bedre sikkerhet ved atomkraftverkene på Kola. Målet må på sikt være ei avvikling av disse atomkraftverkene.
 arbeide for at Norge søker allianser for dette arbeidet i de øvrige nordiske land og i EU.
8.4.5 Fortsatt fokus på Balkan
Situasjonen på Balkan er fremdeles svært kritisk. SV mener det vil være nødvendig med internasjonalt fokus og tilstedeværelse i området i mange år framover. SV støtter opprettelsen av krigsforbrytertribunalet og mener tribunalet skaper viktig presedens for andre og lignende saker. SV mener videre det er viktig å forsvare Bosnia som flernasjonal stat og at hele det internasjonale samfunn må sikre Bosnias yttergrenser, også med militære midler dersom det skulle være nødvendig.
I hele det tidligere Jugoslavia er det behov for oppbygging av demokrati, tillit til offentlige og demokratiske institusjoner og fysisk gjenoppbygging av samfunnet. Dette krever sterk økonomisk støtte fra det internasjonale samfunn, og SV mener Norge må øke sin støtte til den sivile gjenoppbygginga.
Situasjonen i Kosovo er ennå ikke avklart. Det har vært liten internasjonal oppmerksomhet om Serbias undertrykkelse av kosovoalbanere.
Faren for krig er tilstede. Hittil har ikke albanerne vært sterke nok militært til at dette har skjedd . En oppgave for det internasjonale samfunn må derfor være å forebygge voldelige konflikter i området.
SV vil i perioden:
 arbeide for økt norsk støtte til den sivile gjenoppbyggingen av det tidligere Jugoslavia.
 arbeide for forsvar av Bosnia som flernasjonal stat med sikre yttergrenser.
 arbeide for at det sendes internasjonale observatører til Kosovo for å overvåke menneskerettighetssituasjonen.
 arbeide for at det legges internasjonalt press på Serbia slik at albanerne blir sikra sjølstyre og grunnleggende menneskerettigheter.
 arbeide for økt satsing på demokratisering og arbeid for menneskerettigheter i det tidligere Jugoslavia
8.5 SVs forsvarspolitikk
SV vil ha et forsvar som kan forsvare oss mot de virkelige truslene mot vår sikkerhet. Miljøødeleggelser, fattigdomsproblemer og økende nasjonalisme er i dag de største sikkerhetsutfordringene. Det norske forsvaret er rettet inn mot fortidas trussel - russisk invasjon i nord. Dette er en trusseloppfatning fra den kalde krigens tid. SV mener at den militære delen av forsvaret bør bygge på landsdekkende territorialforsvar med tilstedeværelse i hele landet.
SV vil ha et totalforsvar hvor de tjenestepliktige kan arbeide for fred, utvikling og miljø også med ikke-militære midler. Siviltjenestens innhold må omgjøres slik at det mer samsvarer med målet om et totalforsvar. Det må opprettes egne miljøavdelinger som skal kunne settes inn for å avverge og rydde opp i miljøkatastrofer. I tillegg vil SV vurdere egne utviklingsavdelinger som kan bistå utviklingsland på deres forespørsel. SV er for allmenn verneplikt. Den vernepliktige skal i utgangspunktet velge mellom tjeneste i militært forsvar, ikke-voldelig forsvar, siviltjeneste, tjeneste i fredsoppdrag under FN eller OSSE, eller i spesielle miljø- og utviklingsavdelinger. Når et slikt totalforsvar er bygd opp, vil i utgangspunktet alle vernepliktige være forplikta til å delta. Så lenge en ikke kan velge alternativer til militærtjeneste, vil SV arbeide for å utvide retten til å nekte tjeneste.
SV vil i perioden:
 arbeide for et defensivt og desentralisert forsvar med en militær del, en ikkevoldsdel og en del for sivil beredskap.
 arbeide for å redusere forsvarsutgiftene med minst 25 prosent i løpet av de neste fire åra.
 arbeide for å styrke Kystvakten og den kystgående delen av marinen.
 samarbeide med Nordsjølanda om å sikre oljeinstallasjonene.
 opprettholde vernepliktsforsvaret.
 arbeide for å redusere førstegangstjenesten, både den militære og den sivile til ni måneder.
 arbeide for at militærnekting blir godkjent ut fra overbevisningens alvor og ikke dens art.
 arbeide for at den norske rustningsindustrien legges om med sikte på å begrense våpeneksporten og øke sjølforsyningsgraden av militært utstyr, evt. i et samarbeid med de øvrige nordiske land.
arbeide mot etablering av skytefeltet Regionfelt Østlandet og få utredet et 0-alternativ og samarbeid med svenske myndigheter om øvingsområder.
8.5.1 Norsk våpeneksport
Det norske regelverket for våpenhandel slår fast at Norge ikke skal selge våpen eller militært utstyr til land der det er krig eller krigslignende tilstander. Dette gjelder også borgerkrig. Til tross for dette regelverket har norsk militært utstyr havnet i land der det er krig.
SV ønsker primært å begrense eksporten av norsk militært utstyr. Dersom Norge eksporterer militært utstyr må strenge krav stilles til mottakerlanda, deriblant:
landa skal være demokratiske.
de skal ikke bryte de grunnleggende menneskerettighetene
de skal ikke opptre eller mistenkes for å opptre provoserende overfor andre land.
de skal ha defensive forsvarssystemer.
SV krever videre at Norge må kreve en myndighetsbekreftende sluttbrukererklæring ved all eksport av militært materiell og ved delproduksjon for å hindre at land videreksporterer norsk militært utstyr. SV ønsker også at delproduksjonen skal underlegges samme strenge krav som den våpenindustri som selger "ferdige" produkter. Norge må også arbeide aktivt i internasjonale fora for å redusere den internasjonale våpenhandelen, bl.a. ved et vedtak om totalt forbud mot landminer i FN.
8.6 Flyktningepolitikk
8.6.1 Internasjonalt
Med den økende kløften mellom den rike og den fattige delen av verden, oppstår det et tilflyttingspress på rike, vestlige land. Mens det globale kapitalistiske system utvikler seg i retning av et stadig friere marked for varer og kapital, godtar ikke den rike delen av verden fri bevegelse av arbeidskraft. På denne måten forbeholdes en økende del av ressursene en relativt mindre del av jordas befolkning. Verdens flyktningeproblemer kan bare løses dersom en tar fatt i de grunnleggende årsakene til flyktningestrømmene: Krig og konflikter, miljø - og ressursspørsmål. De aller fleste av flyktningene i verden befinner seg i de fattigste land, ikke de rikeste. SV mener at rike land må ta størstedelen av ansvaret for å sikre folk på flukt et verdig liv, enten i sine nærområder, eller i vårt eget land.
SV vil i perioden
 arbeide for å styrke internasjonalt samarbeid og samordning av flyktninger. Dette kan bl.a. skje gjennom regionale avtaler om byrdefordeling, slik det f.eks. er gjort i Afrika. Det vil bety at Europa har et særskilt ansvar for europeiske flyktninger.
 arbeide for at det opprettes et fond i regi av FN som skal omfordele ressurser til land som tar i mot mange flyktninger.
 arbeide for at Norge skal arbeide for å utvide FNs flyktningedefinisjon til også å omfatte miljø- og krigsflyktninger og mennesker forfulgt pga etnisk eller religiøs tilhørighet.
8.6.2 Norsk politikk
Norge tar ikke i dag sine internasjonale forpliktelser på alvor når det gjelder å ta i mot flyktninger. Sammenlignet med andre europeiske land, fører Norge en svært restriktiv flyktningepolitikk, noe bl.a. FNs høykommisær for flyktninger har påpekt.
SV vil i perioden:
 arbeide for at Norge skal ta i mot flere flyktninger.
 arbeide for at tvungen hjemsending av flyktninger ikke skjer.
 støtte frivillig tilbakevending når forholda gjør det mulig.
 arbeide for at Norge skal ta i mot og gi opphold til mennesker som har desertert eller nektet militæret i land hvor det er krig eller fare for krig.
 arbeide for at Norge skal sette, vedta og følge mer liberale kriterier for miljø- og krigsflyktninger og mennesker som er på flukt pga etnisk eller religiøs tilhørighet.
 verne om retten til å søke om asyl. Flere asylsøkere må få innvilget asylstatus.
 forhindre bruk av visumplikt for å motvirke innvandring til Norge fra visse land.
 arbeide for at statlige myndigheter skal pålegge kommuner å ta i mot og yte et tilbud til flyktninger etter UDIs kvoteanbefalinger.
 arbeide for at det skal gjelde samme regler for folk fra tredje land som for folk fra EØS når det gjelder utvisning pga lovbrudd. Generelt må det bli vanskeligere å utvise mennesker med familie i Norge.
arbeide for at personer med opphold på humanitært grunnlag får samme rett til familiegjenforening som personer med asylstatus.
8.7 Europa -politikk for felles problemer
Forpliktende internasjonalt samarbeid trengs for å løse krig/fred-problemet samt de globale og regionale miljøtruslene. SV går inn for en viss grad av overnasjonalitet for å bidra til å løse europeiske og globale problemer.
8.7.1 Europarådet og ECE
Europarådet er en svært viktig institusjon i forhold til samarbeid om menneskerettigheter, kontaktskapende tiltak mellom europeiske land og kulturelle spørsmål. Den viktigste oppgaven Europarådet har er å være pådriver for å bedre menneskerettighetssituasjonen blant medlemslanda. Med et medlemsantall på nærmere førti land er Europarådet i ferd med å bli den sentrale aktør i det alleuropeiske samarbeidet. Det er nødvendig med ei sterkere samordning av det arbeid som gjøres i OSSE og i Europarådet. For SV er det viktig at Europarådet bruker de maktmidlene en rår over på en positiv måte. Presset mot Tyrkia må opprettholdes.
FNs økonomiske kommisjon for Europa (ECE) er viktig i forhold til arbeidet for miljøforbedringer i hele Europa. SV vil at ECE skal spille en mer framtredende rolle i dette arbeidet, ikke minst i forhold til landa i Øst-Europa. SV ønsker at ECE skal bli den sentrale rammen for regionalt samarbeid om miljøspørsmål.
8.7.2 EU
SV er mot norsk medlemsskap i EU og vil arbeide for å si opp EØS-avtalen. SV ønsker at en utvida frihandelsavtale skal danne grunnlaget for vårt handelssamkvem mellom EU og Norge. En viss grad av overnasjonalitet kan være nødvendig for å løse regionale og globale problemer. Men spørsmål som kan løses nasjonalt eller lokalt bør ikke bli en sak for overnasjonale organer. Det vil svekke demokratiet ved at folk får mindre innflytelse over egen situasjon. EU s grunnlag, med de fire friheter strider mot SVs prinsipper og vanskeliggjør en politikk for miljø og sysselsetting. Den norske velferdsstatens sikkerhets- og omfordelingsordninger ville bli satt under kraftig press innenfor EU-systemet. SV vil motarbeide ethvert forsøk på å undergrave folkets nei til EU-medlemskap fra 28.11.94. Det er viktig å holde høy beredskap i medlemskapssaken. Dersom EØS-avtalen påtvinger Norge svekkede miljøstandarder og andre brudd på det verdigrunnlaget SV står for, vil SV arbeide for norsk veto.
Det foregår en kamp innad i EU-systemet om unionens politiske utvikling. SV støtter våre alliansepartnere innenfor EU (sosialistiske og grønne partier) når de slåss for å utvide EUs miljøsamarbeid og den sosiale dimensjonen. SV støtter de av våre samarbeidspartier som slåss mot den økonomiske og monetære unionen og vil stå sammen med disse i den folkelige kampen mot EU-systemet både i dagens medlemsland og i nye søkerland.
Regjeringa ønsker at Norge skal bli assosiert medlem av Schengen-samarbeidet. SV mener at Schengen-samarbeidet er et ledd i oppbygginga av en europeisk festning mot land og folk utenfor EU/EØS-området. Schengen-systemet innebærer også omfattende muligheter for dataovervåking og registrering. SV ønsker ikke at Norge skal være med i dette samarbeidet.
SV vil i perioden:
- arbeide for å si opp EØS-avtalen.
- arbeide mot at Norge blir assosiert medlem av Schengen-samarbeidet.
- støtte det arbeidet som sosialistiske partier i EU-landa driver for å motarbeide den økonomiske og monetære union.
8.7.3 Øst- og Sentral-Europa
Formelt demokrati er innført i Øst- og Sentral-Europa. Sikring av et reelt demokrati krever imidlertid at det arbeides med å bygge opp det sivile samfunn i form av organisasjoner, fri presse osv. I mange land ser vi at oppslutninga om nye demokratiske styresett svekkes p.g.a omlegging til en tøylesløs markedsøkonomi som har forverra folks levekår. Den nye økonomiske politikken tar verken hensyn til mennesker eller miljø, og de sosiale problemene øker.
SV vil i perioden:
" arbeide for økonomisk bistand til de øst- og sentraleuropeiske landa, særlig i forhold til å bekjempe miljøproblemer, sikkerhetstiltak i forhold til atomkraftverk o.l.
- arbeide for at denne bistanden må komme i tillegg til bistanden som i dag ytes til land i sør.
8.8 Styrk nordisk samarbeid
Nordisk Råd er de seinere åra svekka som institusjon. SV vil fortsatt satse på det nordiske samarbeidet, både i forhold til mellomfolkelige organisasjoner og i forhold til det institusjonaliserte samarbeidet i Nordisk Råd. SVs ønske om et styrket nordisk samarbeid er basert på at de nordiske land står hverandre nært historisk, kulturelt og politisk. Til tross for ulik tilknytning til EU, er det fortsatt mulig å videreutvikle det nordiske samarbeidet på ulike områder som energi, forsvar, kultur og utdanning.
8.8.1 Nordisk energisamarbeid
Nordens viktigste bidrag til en internasjonal forsvarlig utvikling på energiområdet vil være å stå fram som eksempel på bærekraftig utvikling på dette området - som samlet region. De store miljøutfordringene forbundet med verdens energiforbruk, kan bare løses gjennom internasjonalt samarbeid.
Norden har store energiressurser, men energikildene, også de fornybare er svært ulikt fordelt på de enkelte landa. Den store tilgangen på fornybar energi gjør det mulig for de nordiske landa å gjennomføre Brundtland-kommisjonens anbefalinger. Det krever imidlertid en samordna energipolitikk.
SV vil i perioden :
 arbeide for å avvikle kjernekraft i Norden.
 arbeide for et nordisk energipolitisk samarbeid med Russland og Litauen for å avvikle kjernekraftverk.
8.8.2 Kultur og utdanning
Det nordiske kultursamarbeidet bør ha en bredde og et omfang som gjør at det når ut til flest mulig både i forhold til aktiviteter med profesjonelle utøvere og store arrangementer, men også i forhold til amatør- og lokalplan. Det er viktig at det offisielle kultursamarbeid tilrettelegger forholda for det mer grasrotprega samarbeidet.
SV støtter tanken om å utvikle et felles nordisk "utdanningsmarked" som følge av økt internasjonalisering. Ungdom bør få mulighet til å ta deler eller hele utdanninga si i et annet land. De utdanningssøkende må ikke diskrimineres ved å bli plassert i en kvote med begrensa antall plasser når en søker studieplass i et annet land. Det bør arbeides for en bedring av rutinene for godkjenning av eksamenspapirer mellom de nordiske land.
SV vil i perioden:
 arbeide for å videreutvikle nordisk kulturfond.
 arbeide for å videreutvikle og forbedre utvekslingsprogrammer for ungdom i forhold til arbeid og utdanning som Nordplus, Nordplus-junior og Nordpraktik.
 arbeide for å øke informasjonen om eksistens og innhold i de forskjellige utvekslingsprogrammene for ungdom.
8.8.3 Østersjøsamarbeidet
Samarbeidet mellom de nordiske landa og de baltiske landa må styrkes og videreutvikles.
Det er særlig viktig å trygge demokratiet og avhjelpe sosial nød. Videre går SV inn for utvekslingsprogrammer mellom de baltiske landa og de øvrige nordiske land i forhold til forskning og utdanning.
8.8.4 Nordkalotten og Barentssamarbeidet
Nordkalotten, eller Barentsregionen som området også kalles, er svært rikt på ressurser som fisk, mineraler og metaller, og kanskje også olje og gass. Nordkalotten har tradisjonelt vært et område med stor handel og utstrakt kulturelt samkvem på tvers av etniske grupper og landegrenser. Det anstrengte forholdet mellom Sovjetunionen og Norge under den kalde krigen gjorde imidlertid dette vanskelig. Etter revolusjonen i Øst-Europa i 1989 ble grensene igjen åpnet, og det åpnet seg store muligheter for samarbeid østover, både i form av handel og utarbeidelse av fellesløsninger f. eks på miljøområdet.
Men samtidig er grensa mellom Russland og Norge i dag et markant skille mellom et rikt land og et land som sliter med store økonomiske og sosiale problemer.
SV mener det er svært viktig at Norge er seg sitt ansvar bevisst i forhold til denne utvikling i regionen. Med formaliseringen av Barentssamarbeidet gjennom Barentsrådet og Regionsrådet for Barentsregionen i 1993, og med avsetningen av ganske betydelige midler til forsknings- og utviklingsprosjekter i regionen, er det tatt et viktig skritt for å få ei positiv utvikling. Men denne utviklinga må komme under bedre demokratisk styring (i dag er det bare utenriksministrene som kan fatte bindende vedtak), og organene må bli mer representativt sammensatt.
SV vil i perioden:
 arbeide for at Sametinget i Norge, Sverige og Finland får formell representasjon i Barentsrådet.
 arbeide for å opprettholde og styrke studentutvekslingen med Russland.
 arbeide for at det satses mer ressurser på kulturelt samarbeid mellom Nordkalotten/Nord-Norge og Russland, i form av f.eks. kunstnerutveksling og forskningssamarbeid.
 arbeide for at nenetsernernes område må også bli representert i Barentssamarbeidet.
 arbeide for å følge opp spørsmålet om hvordan miljøforurensning virker inn på helsa til befolkningen i Barentsområdet, og hvordan løse disse miljøproblemene.
