
Torsdag 20. februar 1992
Stortingsrepresentant Eleonore Bjartveit:
ELDRE ER VOLDSOFRE PÅ MANGE NIVÅER
Eldrevolden har mange ansikter. Noen av de verste er kanskje de vi ikke ser så godt. Stortingsrepresentant Eleonore Bjartveit (KrF, Oslo) presenterte et par av disse ansiktene under stortingsdebatten om eldrevold torsdag, og lanserte blant annet betegnelsen "økonomisk vold" i den forbindelse.
-Mange eldre fanges inn av det jeg vil kalle den økonomiske vold, dette at de blir utsatt for et utålelig press fra sine egne til å gi fra seg penger eller andre verdier uten at de selv egentlig ønsker det, sa Eleonore Bjartveit.
-Den legemlige vold som resulterer i fysiske skader, sår og blåmerker, er lettest å fange opp, selv om også den kan bli forsøkt bortforklart som "uhell". Vanskeligere er det å fange inn den psykiske vold som det er når eldre mennesker får mangelfullt stell og mangelfull ernæring. Psykisk vold er også at eldre mennesker opplever at de er til bry og en belastning for sine egne, og at deres liv ikke har noen verdi lenger, understreket hun.
Hun stilte også spørsmålstegn ved om det alltid er i tråd med de eldres egne ønsker når man har lagt opp til en eldreomsorg som lar dem være i sine egne hjem lengst mulig.
-Det er mange eldre som ønsker å komme i sykehjem, og som fyller kriteriene for dette, men likevel ikke får plass, minnet hun om, og spurte om ikke dette kan bidra til å forsterke signaler om at de er uønsket.
-Vi må vise at vi vil gjøre noe mer med volden mot eldre enn å prate om dem. Begynnelsen er kanskje at vi blir flinkere til å fange opp de signalene vi får om vold, konkluderte Eleonore Bjartveit.
