
18.03.2005
Jørund Leknes, SV, medlem av Stortingets energi- og miljøkomite
- Rikets miljøtilstand er stillstand!
- Miljøvernminister Hareide har mange gode intensjoner, men mangler konkrete tiltak for å gjøre noe med miljøutfordringene i Norge. Da blir det dessverre stillstand i miljøpolitikken, sier SVs Jørund Leknes, som sitter i Stortingets energi- og miljøkomite.
Samtidig som Regjeringen innfører nye og ambisiøse mål, konstaterer meldingen at mange av de gamle målene ikke ble nådd eller at det kreves krafttak for å nå de. Dette gjelder både for miljøgifter og for forsurende NOx-utslipp.
- Regjeringen har ikke klart å fjerne miljøgiften PCB fra elektriske apparater til 1. januar 2005 slik målet var. Det er en fallitterklæring når det skyves hele tre år fram i tid, mener Jørund Leknes.
Gøteborgavtalen fra 1999 om å redusere NOx-utslippa, betyr at Norge skal kutte sine utslipp med 30 % innen 2010, mens de i 2003 alene økte med 4 pst.
- På mange måter er meldingen en oppsummering av hva Regjeringen ikke har gjort i denne 4 års-perioden. Jeg er samtidig glad for at Hareide i mangel av konkrete tiltak på mange områder, vil utrede SVs miljøforslag, istedenfor å stemme i mot de som før. I Stortinget vil SV jobbe for å konkretisere miljøpolitikken, avslutter Jørund Leknes.
