
16.07.2004
ARBEIDERPARTIETS STORTINGSGRUPPE
Arbeiderpartiets leder Jens Stoltenberg
- Bare flertallsregjering stopper Frp
- En flertallsregjering med Arbeiderpartiet i lederrollen er den eneste måten å parkere Fremskrittspartiet på sidelinjen i norsk politikk på. En slik solidaritetsregjering vil føre en politikk for mer fellesskap. Den vil bygge på helt andre verdier enn dagens Høyre-dominerte regjering og være helt uavhengig av Frp.
Det sa Arbeiderpartiets leder, Jens Stoltenberg, da han talte på årets sommerleir på Utøya lørdag.
Stoltenberg tok et kraftig oppgjør med Carl I Hagens angrep på islam.
- Han bidrar til mistenksomhet og fordommer. Det vi trenger, er det motsatte. Hagen bygger murer der vi trenger bruer. Når han angriper Muhammed og Islam angriper han en hel religion, ikke bare fundamentalister.
- Dagens Høyre-dominerte regjering har valgt å gjøre seg avhengige av Fremskrittspartiet, og har gjennom et eget stortingsvedtak felles politisk plattform med Frp. Hagen og Frp har under 20 prosent oppslutning i folket. Men de har betydelig mer makt i Stortinget. Det har Kjell Magne Bondevik og hans regjering sørget for, ved frivillig å regjere på hans nåde.
- Jeg respekterer at regjeringspartiene har tatt avstand fra Hagens uttalelser. Men de kan ikke fraskrive seg ansvaret for partiets posisjon og innflytelse i norsk politikk. De velger å gjøre Frp til et viktig parti gjennom å basere regjeringen på støtte fra dem. Høyre, Kristelig Folkeparti og Venstre har dermed ansvaret for at Fremskrittspartiet kan spille og holde på som de gjør i norsk politikk. Det må det bli slutt på. Derfor trenger vi et nytt flertall og en ny regjering i 2005, sa Stoltenberg.
Partilederens tale var et sterkt engasjert innlegg for en flertallsregjering etter valget neste høst.
- Norge trenger et nytt flertall og en ny politisk kurs bygd på sosialdemokratiske verdier. For å få det til, er vi klare til å samarbeide. Arbeiderpartiet vil ta ansvaret for at det blir etablert en flertallsregjering etter valget, dersom Stortingets sammensetning gir grunnlag for det.
- Norge er verdens beste land å bo i. Det har vi blitt fordi vi gjennom mange år har gjort det motsatte av det høyre-partiene nå vil gjøre. Vi har satset på fellesskap og fellesgoder betalt gjennom et spleiselag, i stedet for marked og skattelette til de som har mest fra før. Norge trenger et nytt flertall som vet at hver enkelt av oss får det best når vi løser oppgavene sammen, sa Stoltenberg.
Han nevnte tre områder Arbeiderpartiet vil satse på i en ny regjering:
· Arbeid for alle. Full mobilisering for å hindre at arbeidsledigheten setter seg fast på dagens nøye nivå. Vi må investere i forskning, nyskaping, arbeidsmarkedstiltak og kunnskap for å bevare og skape arbeidsplasser og sterke, lønnsomme norske bedrifter.
· Verdens beste skole. Vi vil ha en god offentlig skole for alle i stedet for privatisering av skolen, med flere undervisningstimer, leksehjelp og bedre lærerutdanning.
· Trygg alderdom. God pensjon og god eldreomsorg er viktigere enn lavere skatt til de som har mest fra før.
