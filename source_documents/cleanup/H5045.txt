
21/8-2001
Lars Sponheim
Bruk norske oljepenger på å rense Sellafieldutslippene
Venstres leder Lars Sponheim tar til orde for å bruke norske oljepenger i en spleis med britiske myndigheter for å stoppe de radioaktive utslippene fra Sellafield-anlegget i Nord-England.
­ Det er nå dokumentert at forurensning fra Sellafield rammer Norgeskysten helt opp til Svalbard. Dette er utslipp som truer levebrødet vårt og som må stanses umiddelbart. Denne saken burde skapt større konflikter i forholdet mellom Norge og Storbritannia enn det den så langt har gjort. Brevskriving vil neppe få de britiske myndigheter eller ledelsen av Sellafield-anlegget på andre tanker, sier Sponheim med klar adresse til Jens Stoltenbergs brutte løfte om å møte sin britiske kollega i juni for å fremme norske interesser.
Det skremmer meg når miljøvernminister Siri Bjerke mener at regjeringen har gjort det beste de kan i forhold til å legge press på den britiske regjeringen i Sellafield-saken slik hun uttaler til NTB i helga, sier Sponheim. Her må det helt andre virkemidler til. Venstre foreslår derfor at den norske regjeringen snarest tar et initiativ overfor britiske myndigheter hvor vi stiller midler fra det norske oljefondet til disposisjon i en spleis med britiske myndigheter for å rense utslippene fra Sellafield-anlegget. Det er fult mulig å rense utslippene, men det har en kostnadsside som Norge kan være med å finansiere. En bedre investering fra det norske oljefondet for kommende norske generasjoner får vi neppe, sier Sponheim.
Dersom ikke Stoltenberg handler, kan Venstre garantere at en ny regjering hvor Venstre inngår etter valget vil fremme et slikt initiativ overfor britiske myndigheter umiddelbart, sier Sponheim.
