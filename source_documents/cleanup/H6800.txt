
20.02.03
Rolf Terje Klungland
Viktige tiltak for villaksen
Energi- og miljøkomiteen har i dag avgitt innstilling til saken om nasjonale laksevassdrag og laksefjorder. - Dette er en stor dag for villaksen og en seier for prinsippet om nasjonale laksevassdrag og laksefjorder som Stoltenberg-regjeringen la grunnlaget for, sier stortingsrepresentant Rolf Terje Klungland, Arbeiderpartiet.
Klungland er spesielt glad for at vi nå får innført forbudssoner mot lakseoppdrett i mange laksefjorder og at Arbeiderpartiet har fått flertall for å øke innsatsen mot lakseparasitten Gyrodactylus Salaris og strengere tiltak mot rømning av oppdrettslaks, som innføring av minstekrav for merdene, propellbeskyttelse, opplæring og merking av fisk.
- Vi har også fått gjennomslag for at det ikke skal utdeles nye matfiskekonsesjoner i de områdene som har vært midlertidige sikringssoner inntil neste runde om nasjonale laksefjorder og vassdrag er vedtatt av Stortinget i 2004/2005. Det er vi svært glade for sier Klungland. Videre vil Arbeiderpartiet gå inn for at en del av de nye laksekonsesjonene som skal utdeles, ikke utdeles nå. Da kan en del av disse konsesjonene tildeles i de områdene.
