
mandag 7. juli 1997 13:09:10
Fra nestleder Guro Fjellanger og Oslo kandidat Odd Einar Dørum:
Billigere å eie - lettere å leie
- forslag for å gjøre det lettere for ungdom å skaffe seg bolig -
Stigende boligpriser og stor mangel på utleieboliger gjør det i dag vanskelig for unge folk å skaffe seg sitt første hjem. På kjøpsmarkedet er prisene fremdeles på vei oppover. Med kvadratmeterpriser på opp mot 16 000 kroner, sier det seg selv at inngangsbilletten til førstegangs kjøp av bolig for blir svært høy for mange. I tillegg har mange førstegangsetablerere høye studielån som setter grenser for hvor store gjeldsforpliktelser de kan påta seg ved kjøp av egen bolig.
Mange av de som ønsker å kjøpe sin første bolig, har gjerne studert i flere år. Egenkapitalen er ofte svært lav. Mange må ty til foreldre for lån, eller som garantister for å få innfridd de siste 20 prosentene av lånet. Det er behov for flere muligheter til å få et rimelig topplån. Og det er behov for å se på tiltak som kan gi unge i etableringsfasen mer egenkapital.
Tilbudet på leiemarkedet svarer på ingen måte til etterspørselen. Det er et åpenbart behov for flere utleieboliger, særlig i de større byene. I Oslo mangler en ca. 1.000 boenheter bare for å dekke leiebehovet for byens studenter. Ved semesterstart har SiO ventelister på opp til 2.000 studenter som ønsker å leie studentbolig. Husbankens pott på tilskuddsordningen er liten, og brukes svært lite i Oslo.
Norge har en statlig bank som skal ha en sosial profil, og gi folk mulighet til å skaffe seg et hjem til en lav rente - Den norske stats Husbank. Banken fungerer bra for dem som har anledning til å bygge sin egen bolig. Den fungerer ikke så bra for dem som kjøper brukt bolig.
I byene har de færreste råd og anledning til å bygge egen bolig. I de store byene har en oftest lite ledig areal som gir dyre tomter. Dette betyr at f.eks unge i byene i liten grad får nye godt av vår felles statlig bank. Dersom Husbanken skal fungere som den statlige sosiale banken som skal gi et håndslag til de som virkelig trenger det, må tiltakene i større grad rettes inn mot de som trenger lån til førstegangsetablering. Det er behov for å tenke nytt om bygging av utleieboliger. Husbankens pott til bygging av utleieboliger bør trappes opp, og kommunene må ta noen kreative grep for å sikre seg flere utleieboliger.
Venstres forslag til tiltak for førstegangsetablerere:
Flere må få etableringslån - ungdom må prioriteres
Førstegangsetablerende har oftest problemer med å skaffe finansiering til «toppen» av lånet. Ordningen med etableringslån i regi av husbanken via kommunene er et slikt topplån. Kommunene bruker ikke ordningen fullt ut, fordi det er kommunen som må stå for risikoen. Tendensen er også at kommunene har vansker med å prioritere ungdom i forhold til andre grupper på boligmarkedet når knappe ressurser skal fordeles. Det bør derfor skje en oppsplitting av tilskuddsordningen, slik at tilskudd til ungdom bevilges over en egen budsjettpost. Kommunene må bedre informasjonen om låneordningen, og det bør innføres en spleis hvor stat og kommune deler risiko. Det er ingen grunn til at Husbanken ikke skal ta del i risikoen for denne typen lån, og overlate dette til kommunene.
Lettere å leie- flere utleieboliger
Byggingen av utleieboliger må trappes kraftig opp. Oslo er blant de hovedsteder i Norden som har færrest utleieboliger. Dette bør Oslo kommune gjør noe med. Finansierings- ordningene i Husbanken gir 30-50 prosents finansiering, likevel har byggingen utleieboliger i bl.a Oslo gått kraftig tilbake. Kommunene bør være kreative og gjerne slå seg sammen med boligstiftelser eller andre utbyggere for å sikre bygging av flere utleieboliger. Kommunene bør blant annet kunne tilby rimelige arealer til disposisjon. I Oslo kan kommunen foreksempel inngå et samarbeid med OBOS for å skaffe byens innbyggere flere utleieboliger.
Husbankene har ikke en egen låneordning for utleieboliger. Det gis likevel tilskudd til dette via Husbanken. Rundt 200 millioner er satt av til dette formålet. Dette skal dekke tilskudd både flyktningeboliger, hvpu- boliger, sosiale boliger og ungdomsboliger. Venstre mener potten til bygging av utleieboliger om nødvendig må økes.
Mer attraktivt å gi barnebarna forskudd på arv
Mens storparten av foreldregenerasjonen sitter forholdsvis godt i det, er barna i etableringsskvisen. Samtidig sitter ofte besteforeldre på oppsparte midler. Venstre vil oppmuntre besteforeldre til å la forskudd på arv hoppe over en generasjon. I dag kan en gi 100.00 kroner i arv eller gaver uten at det avgiftsbelegges. Venstre vil øke «fri»beløpet til 200.000 kroner, for dem som velger å hoppe over en generasjon. Bestemor skal få gi barnebarna 200.000 kroner avgiftsfritt
Oslo 4. juli 1997
