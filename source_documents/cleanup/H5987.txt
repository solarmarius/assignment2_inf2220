
13.06.02
Odd Roger Enoksen (Sp):
Ap og regjeringa svekker Folkeforsvaret
Forsvarskomiteen avga i dag innstillinga til Gjennomføringsproposisjonen. Det var tidlig klart at regjeringspartiene og Arbeiderpartiet ville inngå forlik. Det var forsåvidt ikke overraskende, siden Høyre nå fremmer en rekke av Aps forslag som de var sterkt imot i fjor, sier Enoksen. Resultatet er et svekket Forsvar.
Aktiviteten i Landforsvaret reduseres til et nivå som tilsier at vi ikke i framtida vil ha et territorialt landforsvar. Det nasjonale perspektivet reduseres til fordel for tilpasning i NATOs nye struktur og deltakelse i internasjonale organisasjoner. Folkeforsvaret svekkes ved at vernepliktsandelen reduseres med ytterligere 10 %. Forliket åpner for at den kan reduseres enda mer. Forliket fører også til at tyngdepunktet i Forsvaret forskyves ytterligere mot sør. Senterpartiet mener at de største sikkerhetspolitiske utfordringene finnes i nordområdene, og at Forsvarets tyngdepunkt må ligge her. Sp foreslår derfor at det fellesoperative hovedkvarteret legges til Reitan.
Senterpartiet er bekymra over at kystovervåkningen nedprioriteres. Norge forvalter enorme verdier i olje, gass og fisk og er en sentral aktør på det globale energimarkedet. Dette setter oss i en spesiell strategisk posisjon som krever vilje til troverdig suverenitetshevdelse. Sårbarhetsutvalget var krystallklare på at overvåkningen langs kysten ikke må bygges ned. Så går regjeringa med Høyre i spissen likevel inn for nedbygging, i en tid med et nytt og mer uavklart trusselbilde. Det er oppsiktsvekkende og lite gjennomtenkt fra regjeringa si side, fastslår Enoksen.
Senterpartiet har innenfor samme økonomiske ramme som Regjeringen foreslått en struktur som gir langt et langt mer robust Forsvar. Sp mener at Regionfelt Østlandet er et meningsløst prosjekt - en feilinvestering som det har gått politisk prestisje i å få bygget ut, uansett hva sluttprisen måtte bli. Skytefeltet skulle koste 1,1 mrd men er så langt kommet opp i nærmere 2 mrd. Miljøproblemene knyttet til utbygging er formidable.
Senterpartiet omdisponerer disse pengene til å øke øvingsaktiviteten i Heimevernet, til å opprettholde Brigade 12, og til å opprettholde vernepliktsandelen som i dag. Sp vil også beholde Haslemoen og de 20 selvstendige feltkompaniene i forsvarsstrukturen. Sp gikk også inn for å styrke Sjøforsvaret og kystovervåkningen ved å tilføre Kystvakta mer penger, beholde Kystradar Sør, og ved å støtte oppbygging av en maritim overvåkningssentral ved Reitan (Bodø). Sp vil også beholde landgangsfartøyene, og har satt av penger til bygging av tørrdokk i Harstad og til utvidelse av dokken ved Haakonsvern. Sp går også inn for at Det Frivillige Skyttervesen skal beholde støtta.
