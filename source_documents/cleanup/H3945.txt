
30.11.2000
Morten Lund,
Pressemelding fra
Næringskomiteens budsjett:
ENDELIG FLERTALL FOR HALVSTATLIG INVESTERINGSSELSKAP
Et solid flertall av Arbeiderpartiet, Kristelig Folkeparti og Senterparti sikrer at et lenge ettertraktet og omdiskutert virkemiddel for nyskaping og kommersialisering av forskningsinnsats blir en realitet. Det åpnes for at Staten bidrar med 2.45 milliarder kroner i et spleiselag med private investorer slik at totalt 5 milliarder kr. i ny eierkapital kan stilles til disposisjon.
Regjeringens må legge fram en egen sak for Stortinget før statens penger blir disponible. Flertallet i komiteen legger detaljerte føringer for investerings-selskapets virksomhet. Det var nødvendig for di Regjeringens beskrivelse var svært kortfattet og generell. Ut fra de rammene kunne selskapet blitt et redskap for å øke tempoet i fusjonsprosesser og oppkjøp.
-Jeg er glad for at det nå blir en ny arena for samhandling mellom private investorer og statlig kapital, og at statens formål med en slik satsing blir tydelig avklart gjennom en behandling i Stortinget før private inviteres til å skyte inn kapital. På det viset gis flere investormiljøer anledning til å komme med sine innspill.
-For Senterpartiet er det viktig at dette investeringsselskapet skal opptre som langsiktig og aktiv eier for å bygge opp og sikre hovedkontor og utviklingssentra i Norge. Det er også viktig å få utredet hvordan statens engasjement i dette selskapet skal kobles mot andre virkemidler som staten disponerer for å styrke nyskaping og godt eierskap - for eksempel SIVA, SND Invest, Folketrygdfondet, Forskningsrådet og såkornfondene.
-Senterpartiet mener det er viktig å få til en organisering av selskapet som sprer satsingen både næringsmessig og geografisk. Regjeringen må derfor utrede om regionale investeringsfond kan bli prøvet ut.
