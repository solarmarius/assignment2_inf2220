
Torsdag 20. februar 1992
Stortingsrepresentant Borghild Røyseland:
MELDEPLIKT AV ELDREVOLD MÅ VURDERES
Meldeplikt av eldrevold må vurderes som ett av virkemidlene mot et stadig økende samfunnsonde, mener stortingsrepresentant Borghild Røyseland (KrF, Rogaland). Hun er nestleder i Stortingets sosialkomite. Eldrevolden ble debattert i Stortinget torsdag. Borghild Røyseland sier det er en samfunnsplikt både å avdekke og avhjelpe vold mot eldre. Hun tror meldeplikt om vold mot eldre vil gjøre det lettere å få slik vold fram i lyset.
Borghild Røyseland var mest opptatt av den usynlige eldrevolden i sitt innlegg.
-Det skal noe til å stå fram og fortelle at man er blitt mishandlet - slått og sparket - av sin ektefelle, sitt voksne barn eller en annen slektning, sa hun, og mente det er mange tusen som er slike voldsofre.
-Første bud for å hjelpe må være at man tror på det disse forteller, og lytter til dem, slo Borghild Røyseland fast. Hun tok også til orde for frivillige og organiserte avlastningsordninger, slik at presset på de pårørende ble mindre.
-Mishandlingen har i noen tilfeller bakgrunn i den eldres pleietyngde, minnet hun om, og oppfordret sosialministeren til å vurdere innføring av meldeplikt dersom man kom over tilfeller av eldrevold, slik man plikter å melde fra om mishandling av barn.
