
Fredag 18. juni 1993
Sentralstyret i Kristelig Folkepartis Kvinner:
SKOLESTART FOR 6-ÅRINGER MÅ FØRE TIL 10-ÅRIG GRUNNSKOLE
Vedtaket om å innføre skolestart for 6-åringer fra 1997, må få som konsekvens at grunnskoletiden utvides til 10 år. Noe annet vil være uforsvarlig, både overfor skoleelevene selv, og overfor samfunnet som helhet. Det sier sentralstyret i Kristelig Folkepartis Kvinner i en uttalelse.
Høyre og Arbeiderpartiet slo seg sammen for å sikre flertall for skolestart for 6-åringer. Det er imidlertid det eneste de to partiene er enige om i denne saken. Mens Arbeider-partiet vil ha 10-årig grunnskole, mener Høyre man skal beholde dagens 9-årsmodell.
KrFK har hele tiden støttet det som har vært KrFs holdning i Stortinget, at vi skulle beholde dagens skolestartalder på 7 år. Dette støttes også av lærerorganisasjonene. Når vedtaket om skolestart for 6-åringer er fattet, og dersom det blir satt ut i livet, er 10-årig grunnskole den eneste forsvarlige konsekvensen Stortinget må trekke. Selv med rett til 3-årig videregående utdanning, fører vedtaket i Stortinget til at mange unge kastes ett år tidligere ut i et arbeidsmarked der det er få, om noen tilbud til dem. Fra KrFKs side vil vi advare mot de sosiale konsekvensene av et slikt vedtak.
