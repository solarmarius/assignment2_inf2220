
9.10.2003
Stortingsrepresentant Torny Pedersen (Ap)
Leserinnlegg
- Bondevik-regjeringens knefall for ESA
Jeg registrerte at Kong Harald i årets trontale sa at det viktigste grunnlaget for verdiskaping er høy deltakelse i arbeidslivet. Videre sa han at Regjeringens mål er å sikre bosetting, verdiskaping og levedyktige lokalsamfunn, og at områder med bortfall av differensiert arbeidsgiveravgift skal få gode alternative kompensasjonsordninger. Dessverre skurrer utsagnene i mine ører, og statsminister Kjell Magne Bondevik nevnte da heller ikke den differensierte arbeidsgiveravgiften i trontaledebatten.
Med bortfall av differensiert arbeidsgiveravgift som trer i kraft 1. januar 2004 er jeg redd for at enda flere må stille seg i arbeidsledighetskøen, spesielt i Sør-Troms, Nordland og det øvrige distrikts-Norge. Med en økning på ni prosent vil omtrent hver sjette bedrift måtte gi opp med de følger det har for næringslivet i de forskjellige kommunene. At ordningen forsvinner, handler ikke bare om hva EU eller ESA (EØS's kontrollorgan) gjør eller ikke gjør, men hva Regjeringen har gjort i saken. At store deler av distrikts-Norge nå får tidenes avgiftsøke må Regjeringen og Fremskrittspartiet ta ansvar for. Selv om Fr.p ikke liker det, må de likevel ta ansvar for at de har sluttet opp om Regjeringens linje i denne avgiftssaken.
I Arbeiderpartiet er vi av den formening at Regjeringen skulle ha stått mer på for distriktene, reagert mye tidligere og vurdert å bruke unntaksbestemmelsen i EØS-avtalen for hele landet, slik det er gjort i Nord Troms og Finmark. Dette er en unntaksbestemmelse som EU landene ofte bruker sjøl. Det virker som om Regjeringen ga opp for tidlig framfor å stå på for distrikts-Norge. De var snar til å fastslå at det måtte være lik avgiftssats for hele landet. Så langt er det mange milliarder i forskjell på de tiltak Regjeringen har foreslått og dagens ordning. For Nordland dreier det seg om opp mot 800 millioner kroner.
Selv om Regjeringen i ettertid i budsjettet for 2004 mener Norge kan få en tre års overgangsordning og at det meste skal kompenseres, så mangler man per i dag både informasjon og forutsigbarhet når det gjelder varige ordninger for den enkelte bedrift. Jeg forutsetter at Regjeringen setter mer kraft bak kravene overfor ESA i den korte tiden som er igjen til 1. januar 2004.
