
Arbeiderpartiets valgprogram til Sametingsvalget 2005, for valgkrets 2 Deatnu-Tana, Gamvik og Berlevåg.
Geografisk strekker vår valgkrets seg fra ytterste kyst, via fjordene, fra elvemunningen til innlandets vidder og riksgrensen mot Finland. Menneskene som lever i vårt område, har følt naturen og dens krefter, og lært seg å leve i og med den, både i yrke og fritid. Etnisk sett er befolkningen et tverrsnitt av Finnmarks befolkning, her bor samer, norske kvener, finlendere, russere og mennesker fra andre nasjonaliteter, om hverandre.
Arbeiderpartiet har som mål å utforme en helhetlig politikk som skal sikre levende og gode lokalsamfunn med stabil bosetting og allsidig næringsliv. En bærekraftig naturbalanse er viktig for våre lokalsamfunn.
Arbeiderpartiet vil prioritere identitetsskapende virksomhet. Vi vil ha en offensiv holdning for å vitalisere samisk språk, kultur og tradisjoner. Flerspråklighet og flerkulturell oppvekst er viktige bidrag for kulturell mangfold, og et positivt bidrag for å motvirke hverdagsrasisme.
Arbeiderpartiet vil arbeide for rammevilkår som gir en god og stabil helse- og sosialtjeneste. For å tilby tjenester også på samisk, vil vi arbeide for både gratis språk- og kulturopplæring til personalet innen helse og sosialtjenesten.
Derfor vil Arbeiderpartiet jobbe for:
· At det etableres gode virkemidler for næringsetablering i de samiske områdene.
· At det gis allmenne lokale fiskekvoter til lokale- eller regionale myndigheter.
· At de minste fartøytypene skal ha fortrinnsrett til fisket i fjordene og nært mottaksanlegg.
· At fiske etter kongekrabbe også tildeles til mindre båter og fiskere som sliter med de ødeleggelsene kongekrabben har medført.
· At de meste utsatte fjorder totalfredes mot bruk av aktive fiskeredskap.
· At dyrking av marine arter og oppdrett bør kunne skje etter avtaler med de nære lokalsamfunn.
· At selen beskattes sterkere og nyttes kommersielt, samt at det etableres mottaksordninger for dette.
· At lokalbefolkningen får større råderett over utmarksressurser både til bruk i næring og husholdning.
· At Tanavassdraget underlegges lokal forvaltning, og at befolkningens rettigheter sikres etter forslaget fra samerettsutvalget.
· At motorferdsel i utmark i forbindelse med høsting må være underlagt lokal kontroll.
· At det igangsettes verdiskapningsprogrammer for utmarsknæringer, og duodji.
· At melkekvoter tilbakeføres fylket, slik at det kan skapes flere arbeidsplasser innen melkeproduksjon.
· At det etableres gode vilkår for å drive kombinasjonsnæringer.
· At områdene som er avsatt til beiteland for jordbruket fortsatt skal være avsatt til dette, og at reindrifta ikke skal få redusert sitt beiteområde.
· At naturressursene i Finnmark forvaltes i samarbeid med Fylkeskommunen, Sametinget og de berørte kommuner.
· At kvinner og ungdom kan få ekstra etableringsstøtte til næringsutvikling og etablering.
· At RV 98 over Ifjordfjellet utbedres til helårsvei, at Nervei får veiforbindelse og at rassikringen av veiene i valgkretsen blir prioritert.
· At offentlig transporttilbud mellom kommunene i valgkretsen styrkes.
· At reiselivet følger lokale tradisjoner når samisk kultur, språk og tradisjoner benyttes.
· Å støtte tiltak hvor samisk språk, kultur og tradisjoner ivaretas og utvikles.
· Å støtte etableringer og aktiviteter med utgangspunkt i duodji som næring.
· Å motivere grunnskolenes og barnehagenes satsing på kunnskap om samisk språk, kultur og tradisjoner, her vil vi satse ekstra på de sjøsamiske områdene. Helårige, langsiktige tiltak er spesielt viktige.
· Å lage opplæringsprogram for foreldre i samisk språk, spesielt tilpasset de sjøsamiske områdene.
