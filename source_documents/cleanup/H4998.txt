
Stortinget, 7. august 2001
Børge Brende
Selskapsskatten bør igjen tilfalle kommunene
Konsekvensen av at sentrumspartiene og Ap. gjorde selskapsskatten til en ren statlig skatt er at kommunene mistet viktige gulerøtter for å legge forholdene til rette for lokal næringsutvikling. Det innebærer en trussel mot den fremtidige verdiskapningen når kommunene får lite direkte økonomisk igjen for å legge til rette for næringsvirksomhet. Dette sees særlig i områder hvor flere kommuner utgjør et felles arbeidsmarked. Det er også ulogisk at kommuner som benytter sine naturressurser til kraftproduksjon skal sitte igjen med en stor gevinst på denne formen for verdiskapning, mens kommuner som tillater utnytting av andre naturressurser (for eksempel oppdrett) ikke får noe direkte igjen av verdiskapningen.
Høyre mener det er naturlig at kommuner som har stor verdiskapning lokalt
også får en mulighet til å gjøre tjenestetilbudet attraktivt for arbeidskraft, slik at man styrker de verdiskapende delene av vår økonomi. Spesielt er dette viktig for de distriktene som i dag rammes av den sterke omfordelingspolitikken mellom kommuner. Hvis ikke de deler av Distrikts-Norge som har et betydelig næringsliv og høy aktivitet også ser at dette fører til et godt kommunalt tjenestetilbud, undergraver vi incitamentene som Distrikts-Norge må ha for å satse på utvikling av arbeidsplasser. Det er i tillegg unaturlig at bedriftsoverskudd som skal gi skatteinntekter til lokalsamfunnet er avhengig av selskapsformen slik vi i dag ser det, hvor personlige selskaper skatter til kommunene, mens all skatteinntekt fra aksjeselskap tilfaller staten.
Høyre mener derfor at kommunene igjen skal få en del av selskapsskatten. Ved en gjeninnføring av kommunal selskapsskatt vil man sikre redusert overføringsavhengighet og høyere lokal finansiering av kommunenes inntekter. Det vil bidra til økt opplevelse av selvstendighet i kommunene og styrking av lokaldemokratiet.
Ved en gjeninnføring av kommunal selskapsskatt må systemet utformes slik at hele skatten ikke bare tilfaller de kommunene som har konsernhovedkvarteret. En vesentlig innvending mot kommunal andel av selskapsskatten var nettopp at systemet for konsernbeskatning ikke ga en fullgod fordeling etter skattelovens prinsipper om stedbunden beskatning. Dette forholdet var til utredning i Finansdepartementet da vedtaket om overføring av hele selskapsskatten til staten ble fattet. Etter dette ble utredningen naturlig nok stoppet.
