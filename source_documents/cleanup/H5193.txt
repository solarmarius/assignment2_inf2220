
Oslo-lista
Program for stortingsperioden 2001-2005
Kulturarv og hovedmål.
OSLO - lista bygger på den norske kulturarv basert på demokrati, markedsøkonomi, rettstanker og kristen moral. Hovedfundamentet i vårt samfunnssyn er troen på, og respekten for det enkelte menneskets egenart og retten til å bestemme over eget liv. Vår hovedoppgave er å arbeide for en sterk nedsettelse av skatter, avgifter, offentlige inngrep og sentralstyring.
Liberalisme.
De liberalistiske verdier basert på demokrati, markedsøkomomi og rettstenking - skal være retningsgivende for vår politikk. Den enkeltes rett til å velge mellom alternetive varer, tjenester og politiske ideer, sikrer individets frihet. Denne frihet forutsetter at den enkelte selv må bære ansvaret for sitt valg.
OSLO - lista fastslår at det offentlige, gjennom høye skatter og avgifter, legger beslag på en for stor del av folks inntekter og at et for omfattende byråkrati legger en demper på den enkeltes initiativ og tiltakslyst.
Frihet.
OSLO - lista's ideologi er basert på frihet. Frihet til å velge og til å konkurrere, med sjanse både for å lykkes og risiko for å mislykkes. Frihet er ingen selvfølgelig tilstand, og må derfor hele tiden forsvares både mot ytre og indre fiender. Ikke minst mot offentlig makt som ønsker å styre våre liv og frata oss våre inntekter.
En god rettesnor er: "Du skal ikke plage andre, du skal være god og snill, men forøvrig kan du gjøre som du vil."
OSLO - lista's medlemmer står fritt når det gjelder saker som beror på livssyn
Demokrati og eiendomsrett.
OSLO - lista bygger på demokrati gjennom folkestyre. Vi vil forsvare den private eiendomsrett mot offentlig inngrep og sikre eieren full erstatning både ved ekspropriasjon og rådighetsinnskrenkninger. Privat eiendomsrett er en viktig forutsetning for personlig frihet og demokrati, fordi den hindrer misbruk av offentlig makt.
OSLO - lista vil gå inn for at bindende folkeavstemminger skal bli en del av vårt konstitusjonelle system.
OSLO - lista vil nedlegge fylkeskommunen, slik at offentlig avgjørelsesmyndighet legges nærmest mulig dem som berøres, og vil derfor styrke det kommunale selvstyre. De forskjellige kommuner bør kunne utprøve ulike modeller, slik at de beste løsninger kan velges
Natur og miljø.
OSLO - lista mener at det er både et privat og et offentlig ansvar å sikre et godt miljø og en forsvarlig utnyttelse av naturressursene, og støtter prinsippet som går ut på at den som forurenser også må betale det som er nødvendig for å bøte på skadene. I første omgang produsent og til slutt forbruker.
OSLO - lista vil stimulere til økonomisk vekst innenfor grenser satt av hensyn til grunnleggende ressurser, som jord, luft og vann. Natur og miljø må sikres også for kommende generasjoner.
Verdiskapning.
OSLO - lista mener at kontinuerlig verdiskapning er en nødvendig forutsetning for velferd, trygghet og frihet. Vi anser derfor gevinst, fortjeneste, overskudd og utbytte som positive og drivende krefter i et samfunn i utvikling. Vi ser med stor respekt på personer og bedrifter som på lovlig vis klarer å skape fortjeneste og overskudd.
Kunst og kultur.
OSLO - lista mener at kunsten og kulturen utfolder seg best når den enkelte utøver, i likhet med andre verdiskapere, kan leve av de inntekterde kan skaffe seg på markedet. Dersom skatter og avgifter senkes, vil den enkelte være i stand til å betale mere for kunstneriske prestasjoner.
Det offentlige må være villig til å verne om norske kulturskatter. Kunst og kultur må være uavhengig av politisk styring.
Skatter og avgifter.
OSLO - lista ønsker at mere av nasjonen Norges inntekter og formue skal tilfalle den enkelte, og er motstander av den økende formuesopphopningen på statens hånd. Dette kan skje gjennom en reduksjon av skatter og avgifter, og vil bidra til større personlig frihet og økt aktivitet.
Et særtrekk ved norsk skattepolitikk er at inntektskatt rammer selv meget lave inntekter, slik at skatteytere blir avhengig av hjelp fordelt gjennom et kostbart offentlig byråkrati.
Enkeltpersoner med inntekter under 150.000 kroner pr. år bør derfor ikke betale skatt. Forslaget vil gi samme kronefordel for inntekter på for eksempel 150.000 som inntekter på 600.000, og det er i tråd med LO's lønnspolitikk. Reformen vil også gjøre det lettere å rekruttere til lavtlønnsyrker, som for eksempel helse og undervisningssektoren.
På lengre sikt bør offentlige inntekter sikres gjennom skatt på forbruk og ikke gjennom skatt på inntekt.
Som en fremtidig ordning bør folketrygden bare dekke en minstepensjon. Pensjon ut over minstepensjon bør dekkes ved at den enkelte selv tegner private forsikringer.
Opparbeidede rettigheter i folketrygden må respekteres og grunnbeløpet må reguleres i takt med endringer i inntektsnivået.
Næringsliv og " oljepenger."
OSLO - lista vil at statens næringsoverskudd i stor grad skal benyttes til å øke den enkeltes produktivitet gjennom investeringer i undervisning, forskning og kommunikasjoner. Vi vil unngå en særnorsk statskapitalisme og ønsker derfor at "oljepengene" i større grad skal tilfalle norsk næringsliv i form av reduserte skatter og avgifter. Penger fra oljefondet bør ikke investeres i norske enkeltbedrifter, siden det vil øke den statlige eierandelen ytterligere.
OSLO - lista ser det ikke som en offentlig oppgave å avgjøre hvilke næringer og bedrifter som har fremtiden for seg, og som det derfor skal satses på. Det er private bedrifter som bør foreta slike investeringer innenfor mest mulige stabile offentlige rammebetingelser.
OSLO - lista vil motsette seg offentlige subsidier av enkeltbedrifter. Vi vil i stedet benytte offentlige midler til å redusere skatter og avgifter, slik at pengene kommer all næringsvirksomhet tilgode, bl.a. gjennom forskning.
OSLO - lista vil avskaffe bo- og driveplikten, samt konsesjonsplikt og offentlig forkjøpsrett, ved omsetning av landbrukseiendommer.
Arbeidsmarkedet.
Mangelen på arbeidskraft i visse yrker må avhjelpes gjennom markedet. Det vil si først og fremst gjennom økte lønninger. Vi vil avhjelpe mangelen på arbeidskraft bl.a. ved å gå inn for en fleksibel pensjonsalder, samtidig med at man åpner for at kvalifiserte funksjonshemmede, i større grad, får muligheter til å delta i det ordinære arbeidslivet. Dette kombineres med regler som gjør det mer økonomisk fordelaktig å arbeide utover vanlig pensjonsalder.
OSLO - lista ønsker videre å korte ned utdannelsestiden, slik at flere kan komme tidligere ut i arbeislivet.
OSLO - lista mener dessuten at det finnes store muligheter for rasjonalisering i offentlig sektor, slik at arbeidskraft kan frigjøres. Det samme gjelder landbruket.
OSLO - lista vil innføre 2 karensdager. Kroniske syke og langtidssykmeldte rammes ikke av reduksjonen.
OSLO - lista vil redusere avgifter og øke skattefradraget ved bruk av egen bil til arbeidsreiser, for å gjøre arbeidsmarkedet mer fleksibelt og dermed mer effektivt.
OSLO - lista vil ikke basere oss på at innvandrere skal overta de dårligst betalte stillingene som nordmenn ikke vil ha. Innvandrere bør ikke i tillegg til ulempene ved å være fremmede, også bli en økonomisk og sosial underklasse.
Undervisning.
OSLO - lista er overbevist om at nøkkelen til god undervisning ligger i engasjerte og ansvarsbevisste lærere. Skolen må bli en fremtidsrettet arbeidsplass, med stor pedagogisk frihet for kreative lærere. Lærerne bør derfor i større grad frigjøres fra en stadig mer omfattende og kontrollerende skoleadministrasjon. Skolene bør gis større frihet til å benytte lærernes tid til undervisning, i stedet for møtevirksomhet. Lærerne bør ikke pålegges å ta igjen undervisningstimer som er gått tapt uten deres skyld. Lærerrådene bør gjenopprettes. Lærerne styrkes lønnsmessig, og deres lønninger bør i den grad det er mulig, differensieres, basert på dokumenterbare pedagogiske prestasjoner. Skolene bør gis anledning til å konkurrere om gode lærere.
OSLO - lista mener at skolene må legge vekt på å stimulere også dyktige elever. Rektor må gis myndighet til, for kortere eller lengre tid, å utvise elever som ødelegger undervisningen for lærere og medelever.
OSLO - lista vil avskaffe sidemålsstilen, slik at både de som velger nynorsk og de som velger bokmål får bedre tid til å fordype seg i sitt eget språk.
OSLO - lista vil styrke samarbeid mellom skole og næringsliv ved å planlegge utdanning som i større grad ivaretar næringslivets behov.
Forskning.
OSLO - lista mener at forskere bør frigjøres fra elementær undervisning ved våre universiteter. Forskere må få anledning til i større grad å konsentrere sin virksomhet omkring vitenskapelig arbeid, samt veiledning av doktorgradskandidater og hovedfagsstudenter. Lærere og forskere bør få lønns og arbeidsvilkår som gjør at universiteter og høyskoler kan konkurrere med det private næringsliv når det gjelder rekruttering. Dette krever et differensiert lønnssystem.
Familiepolitikk.
OSLO - lista er overbevist om at en god familiepolitikk er bundet sammen med engasjerte og ansvarsbevisste omsorgspersoner, samt lærere i skolen. Dette legger også grunnlaget for en god kriminalpolitikk. Vi ønsker en familiepolitikk som ikke diskriminerer eninntektsfamilier økonomisk. Vi går inn for at skatteklasse 2 fjernes, og at ektefelledelt pensjonsfordeling blir innført.
OSLO - lista vil videre samle den offentlige støtten til barnefamilier i en sterkt økt barnetrygd. Slik oppnår man at det blir lettere å betale for barnehageplass og at det blir tilsvarende mindre inntektstap for dem som velger å passe sine barn selv.
OSLO - lista vil stimulere ektefolk og samboere økonomisk og på annen måte til å holde sammen av hensyn til barna, fremfor å velge samlivsbrudd og skilsmisse. Dette vil minske usikkerheten for barnas livssituasjon og fremtid. Vi vil minne om om at det ansvar som følger med å oppfostre barn bør stimuleres og prioriteres fremfor den ene foreldres ønsker og ambisjoner. I mange tilfeller går dette ut over barnas velferd, oppdragelse og sosiale utvikling. Ingen barnehage eller skolefritidsordning kan erstatte ansvarsbevisste foreldres omsorg for egne barn. Barn må helst få fortsette å bo i sitt vante lokalmiljø og ikke tvinges til å flytte fra venner i barnehage og skole.
OSLO - lista vil sikre at ekteskap ikke fører til avkortning av ektefelles pensjoner.
OSLO - lista vil understreke at de enslige utgjør en sammensatt gruppe. De aleneboende, særlig i pressområdene, står ovenfor store økonomiske utfordringer som følge av høye boutgifter og andre ulemper ved å utgjøre eninntektshusholdninger. Vår skattepolitikk vil gjøre det lettere for enslige å klare seg økonomisk. Vi vil arbeide med å redusere boomkostningene, og å forenkle det kostnadskrevende byråkratiet og planprosessen knyttet til boligbygging.
OSLO - lista vil stimulere til en naturlig og moderne tettstedsutvikling.
Kriminalpolitikk og personvern.
Det enkelte menneskets ansvar for egne handlinger ligger til grunn for rettsstaten.
OSLO - lista vil forsvare den personlige integritet og frihet, og sette klare grenser for tiltak som kan true personvernet.
OSLO - lista vil motvirke at det offentlige skaffer seg innsyn i det enkelte menneskets privatliv. Minst like viktig er det å beskytte den enkelte person og dennes eiendom mot kriminelle handlinger. Derfor bør det være et selvstendig formål i strafferetten å begrense vaneforbryteres bevegelsesfrihet, slik at de i fremtiden ikke har den samme mulighet til å skade andre. Dette innebærer at for eksempel en serie tyverier må føre til en betydelig lengre straff enn et enkeltstående tyveri. Gjentagelse etter sonet straff må føre til en sterk økning av straffen.
OSLO - lista vil arbeide for at kriminelle skal ha en rask dom og en hurtig fremstilling for soning. Straffene for voldsforbrytere og sedelighetsforbrytere skal være vesentlig strengere enn dagens straffeutmålinger.
OSLO - lista mener at et fengselsår skal være 1 år, ikke 9 måneder som idag.
OSLO - lista mener at minimumsstraffene må økes kraftig, vilkårene for prøveløslatelse må gjøres strengere, og at prøveløslatelse ikke gis på nytt etter brutte vilkår.
Helsevesen.
OSLO - lista mener at et godt helsevesen har sitt utgangspunkt i familien der man føler ansvar for hverandre. Det er en offentlig oppgave å sikre borgerne et godt helsevesen, men det bør i større grad bli en privat oppgave å fremskaffe de nødvendige helsetjenestene.
Sykehusene bør i størst mulig grad organiseres slik at pesientene blir en inntektskilde og ikke en utgiftspost. Det må med andre ord lønne seg for sykehusene å behandle pasienter. Et slikt system vil medføre at godt organiserte sykehus vil få flere pasienter og vil utvide. I et slikt pasientstyrt sykehussystem vil kapasiteten tilpasse etterspørselen, slik at systemet på en naturlig måte motvirker sykehuskøer.
OSLO - lista er klar over at den samme organisasjonsmodell kanskje ikke kan gjennomføres når det gjelder alle sykdommer og i alle deler av landet, og at man kan bli nødt til å innføre differensierte løsninger. Dette er ingen ulempe fordi det kan føre til at forskjellige løsninger blir utprøvet i praksis, slik at man etter hvert kan se hvilken som virker best.
OSLO - lista mener at sykehusene bør finansieres over syketrygden, og Stortinget bør bestemme hvilke typer helsetjenester som skal omfattes av trygdesystemet.
OSLO - lista vil åpne for import og eksport av spesielle helsetjenester basert på internasjonal arbeidsdeling og spesialisering.
Forsvar.
OSLO - lista fastslår at forsvaret av Norge bare er mulig innenfor NATO-alliansens solidaritet. NATO-forsvaret blir stadi mer basert på en arbeidsdeling mellom medlemsstatene, der hvert land må yte sitt spesielle bidrag til internasjonale operasjoner.
Den teknologiske utvikling har ført til at mange av våre soldater er blitt avhengig av spesialutdannelse som kan ta lang tid. Dette innebærer at forsvaret må bygges opp omkring en profesjonell kjerne.
OSLO - lista mener at et sterkt forsvar vil styreke den NATO-solidariteten som vår sikkerhet er avhengig av.
U - hjelp.
OSLO - lista går inn for at Norge skal yte humanitær hjelp til mennesker som rammes av katastrofer. Vi har derimot liten tro på nytten av kostbare prosjekter i u-land, betalt og drevet frem av mennesker som har lite kjennskap til landenes kultur og tenkemåte.
Det er lite som tyder på at norsk u-hjelp har skapt økonomisk fremgang i mottakerlandene. Derimot har vi sett mange eksempler på at regimene har anskaffet seg rikelig med våpen, etablert store politistyrker og bankkonti i utlandet for u.landenes ledersjikt.
OSLO - lista mener at u-landene må gjennomgå en naturlig markedsmessig utvikling basert på salg av varer på markedene. Forutsetningen for at dette skal være mulig, er at i-landene åpner sine grenser for u-landenes varer og tjenester.
OSLO - lista går inn for å avskaffe restriksjoner på import fra u-land.
Innvandring.
Innvandringen fra ikke vestlige land til Norge er større enn de fleste land i Europa, sett i forhold til den norske befolkningsstørrelsen.
OSLO - lista mener at det er grunn til å frykte at en fortsatt innvandring av asylanter i det omfang men har hatt i de senere år, vil føre til alvorlige konflikter mellom folkegrupper i Norge. Nesten alle konflikter i verden i dag, skyldes interne motsetninger mellom folkegrupper av forskjellig kultur, religion og etnisk bakgrunn. Det er ikke umoralsk å ville redusere innvandringen for å forebygge fremtidige konflikter.
OSLO - lista vil derfor begrense det antall personer av ikke vestlig bakgrunn som gis asyl, oppholdstillatelse på humanitært grunnlag eller i form av familiegjenforening til 1000 personer årlig.
Arbeidsinnvandring bør gjøres avhengig av at innvandreren til enhver tid kan presentere en arbeidskontrakt og denne må ikke danne grunnlag for å ta med familiemedlemmer.
Kommunene må uten påtrykk fra statlige myndigheter kunne avgjøre om de vil motta asylsøkere og flyktninger.
Utenrikspolitikk - EU-medlemskap.
OSLO - lista anser det som et faktum at USA er den av våre allierte som på en effektiv måte vil være istand til å komme Norge til hjelp i en kritisk situasjon. Vi finner det derfor naturlig at Norge gir sin støtte til USA, dersom dette ikke er i strid med vesentlige norske interesser. Dersom Norge skal søke om medlemsskap i EU, må folket først gi sin tilslutning til dette gjennom folkeavstemming. Deretter holdes folkeavstemming om forhandlingsresultatet. Det er ingen grunn til å holde en folkeavstemming før det eventuelt har funnet sted en klar meningsendring i det norske folk for medlemsskap.
I vår gruppering er det rom for forskjellige meninger om dette spørsmålet, og vi ønsker slett ikke å legge en demper på en løpende debatt om vårt forhold til Eurpoa. Norsk utenrikspolitikk bør i større grad konsentrere sin oppmerksomhet om forholdet til eurpeiske land.
OSLO - lista fastslår at Taiwan (republikken China) tilfredsstiller alle folkerettens krav til å bli anerkjent som en selvstendig stat.
OSLO - lista går inn for staten Israels rett til å eksistere innenfor sikre grenser, og at landets innbyggere ikke utsettes for terrorhandlinger. Norges ambassade i Tel Aviv flyttes til Israels hovedstad Jerusalem.
Rasisme.
OSLO - lista avviser bestemt enhver form for rasisme.
Med rasisme forstås for det første påstander som innebærer at noen raser er mer høyverdig enn andre, og for det andre at det eksisterer en uforanderlig " skjebnebestemt " biologisk sammenheng mellom fysiske og psykologiske egenskaper. Det vil si at et medlem av en annen rase er ikke bare mindreverdig, men denne mindreverdigheten er uforanderlig og upåvirkelig.
