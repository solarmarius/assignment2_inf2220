
SAMETINGSVALGET 2005
VALGPROGRAM FOR ARBEIDERPARTIET VALGKRETS 7 NORD-TROMS
Arbeiderpartiet har som mål å utvikle et bedre, mer rettferdig og tryggere samfunn for befolkningen i Nord-Troms. Arbeiderpartiet vil føre en samepolitikk som skal tjene den samiske befolkning slik at samisk språk,kultur og samfunnsliv skal ha en sikker framtid. Vi vil arbeide for at Sametinget skal ha et nærmest mulig samarbeid med kommuner og fylkeskommuner. Gjennom et slikt samarbeid vil vi avklare de ulike roller i forhold til å sikre samisk språk og kultur, for derved å gi enkeltmenneskene de tilbud de har krav på, og rett til.
Med samisk kultur menes bl.a. forhold innen næring ,håndverk, tradisjoner,fritidsaktiviteter, slektstilhørighet, bosetting og sysselsetting, samt samfunnsorganisering og levemåte.
Arbeiderpartiets sametingsgruppe vil bl.a. arbeide for at :
1 Alle kommuner i Nord-Troms skal innlemmes i virkeområdet til Samisk Utviklingsfond. Virkemidlene har vist seg å passe svært godt i vår region, og treffer spesielt godt innen kombinasjonsnæringer og småskalavirksomhet.
2 Samisk språk og kultur styrkes bl.a. gjennom ytterligere utbygging av Àja Samisk Senter som et nasjonalt sjøsamisk senter.
3 Sametinget etablerer servicekontor på Ája for å hjelpe folk med de tjenestene som ligger under Sametingets forvaltning.
4 Alle som ønsker det skal ha rett til å lære seg samisk, det være seg i barnehage, grunnskole, videregående skole eller som voksen. Denne opplæringen skal være gratis.
5 Utdanning/videreutdanning av lærere i samisk språk- og kulturkompetanse får prioritet/ gis ekstra stipend, slik at retten til språkopplæring blir reell.
6 Befolkningen får større innflytelse over bruken av ressursene gjennom regional og lokal forvaltning av land og vann. Rettighetene til naturressursene skal gjelde alle som bor der, uavhengig av etnisk tilhørighet.
7 Gamle sjøsamiske tradisjoner vektlegges i forvaltningen av jakt og fiske.
8 Den historiske retten til fiske tilbakeføres til kyst- og fjordfiskerne. Mottaks- og foredlingsmulighetene for fisk styrkes. Alt fiske på fjordene må reguleres slik at fisket kan skje på fjordfiskernes premisser.
9 Rovdyrforvaltningen skal ta utgangspunkt i eksistensgrunnlaget for husdyrhold og reindrift. Skal bosettingen i Nord -Troms opprettholdes må det brukes sterke virkemidler for å redusere rovdyrbestanden.
10 Det gis videregående skoletilbud i næringskombinasjoner og duodji.
11 Kombinasjonsnæringer stimuleres og sikres driftstilskudd i en oppstartperiode. Støtten tilpasses de sjøsamiske områder, og ungdom prioriteres.
12 Bosettingen styrkes gjennom å prioritere prosjekter og tiltak med kvinnelige søkere.
13 Sjøsamiske mattradisjoner tas vare på, slik at de sammen med annen kultur kan danne grunnlag for næringsutvikling.
14 Sametinget blir en pådriver for utbygging av moderne infrastruktur med full dekning for mobiltelefon og tilbud om bredbånd også i distriktene.
15 Barmarkskjøring, også for reindrifta, reguleres kraftig slik at vi kan ta vare på vår sårbare natur.
16 Sametinget skal være pådriver til at befolkningen kan bli kjent med historien og kulturen som i flere generasjoner har vært gjemt, slik at sjøsamiske distrikter får mulighet til å fremheve sin særegenhet hva angår språk, historie og kultur.
