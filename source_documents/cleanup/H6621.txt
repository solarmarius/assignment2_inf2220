
23.10.02
Vegard Martinsen, (DLF)
Kontroll av giftig sprit
De siste ukers metanol-forgiftninger har reist et for sosialdemokrater og velferdsstatstilhengere vanskelig spørsmål: Skal det tillates at ulovlig innført sprit, som kan være giftig, kan kontrolleres for å hindre at flere blir forgiftet? (Nesten ti mennesker har i de siste ukene mistet livet på grunn av giftig smuglersprit.)
Nå er dette ikke noe problem for anstendige mennesker - selvsagt bør spriten kunne kontrolleres - men den som er tilhenger av velferdsstaten får et valg mellom noe han vil anse som to onder: Skal han de facto godta smugling av sprit, eller skal han akseptere at folk blir forgiftet. (Antagelig vil han forfekte et tredje standpunkt: ingen bør drikke smuglersprit, men dette er et fullstendig urealistisk standpunkt som vi kan se bort fra.)
Sosialdemokraten har altså valget mellom enten de facto å akseptere at smugling forekommer, eller å akseptere at mennesker dør. Og hva velger han? For sosialdemokrater i alle partier, fra Høyre og utover til venstre, er det opplagt at det viktigste for dem er å støtte opp om velferdsstaten og dens villnis av egentlig livsfarlige lover og regler, og han vil derfor velge å opprettholde regelen heller enn å redde liv. Han vil altså i denne konkrete saken ikke tillate at spriten kontrolleres.
Og slik er da også dagens regelverk. Dagens utgave av Dagsavisen forteller at "Denne uka gikk politiet i Bergen til aksjon og stengte Chemlab Services og siktet ledelsen ved laboratoriet for heleri [fordi de har testet smuglersprit]."
Dette er intet annet enn grotesk.
