
Dato: 11.12.03
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
- Supperåd totalt ute av fokus
- At det i det hele tatt finnes et supperåd for fysisk aktivitet er ille nok. Når de i tillegg kommer med tåpelige forslag med krav til hvordan skolegården skal se ut har det gått for langt, sier Arne Sortevik, skolepolitisk talsmann i FrP.
Det er anslått at det vil koste 50 milliarder kroner å sette grunnskolene her i landet i tilfredsstillende tand. På toppen av dette kommer kostnader på 25 milliarder kroner for å ruste opp de videregående skolene. - Det er altså anslag på at det vil koste 75 milliarder kroner å gi norske elever det de har krav på i henhold til lover og forskrifter. I dag hører vi stadig om elever som blir syke på skolen på grunn av dårlig luft, soppskader eller andre mangler ved det fysiske arbeidsmiljøet. Da blir det meningsløst å begynne å snakke om krav til utearealet når pengene mangler til å ordne opp innvendig på skolene, sier Sortevik oppgitt.
Elevene har fått rettigheter knyttet til arbeidsmiljø de siste årene, men for mange hjelper dette lite på grunn av dårlig kommuneøkonomi. -Pengene og fokus må rettes mot å sette skolebygningene i stand, og ikke søles bort på utearealet. For øvrig bør Nasjonalt råd for fysisk aktivitet erklæres som supperåd og nedlegges, sier Sortevik videre.
Det er alvorlig for samfunnet at flere barn lider av fedme, og det er helt klart et mål at unger må bli mer aktive. - Men det kan ikke være skolen sin oppgave å løse alle problemer i samfunnet. Det er foreldrenes hovedansvar å ta vare på sine barn, også å tilse at de får nok fysisk aktivitet. Mange partiet og mange politikere lar Staten ta over mange av foreldrenes oppgaver. Umyndiggjøring av foreldre vil vi ha slutt på, sier Arne Sortevik.
