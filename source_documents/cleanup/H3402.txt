
Fredag 13.juli
Einar Steensnæs (KrF), leder i utenrikskomiteen, kommenterer beslutningen om å legge OL til Kina i 2008:
-Kina må utfordres
- Beslutningen om å legge OL i 2008 til Kinas hovedstad Beijing må følges opp av en ny, internasjonal offensiv for å presse de kinesiske myndighetene til å bedre menneskerettighetene i landet. Det sier Stortingsrepresentant Einar Steensnæs (KrF), leder i utenrikskomiteen i en kommentar til IOCs beslutning fredag.
-Det er paradoksalt at OL legges til Kina samtidig som det kommer meldinger om arrestasjoner og omfattende, summariske retterganger fordi Kina ikke respekterer grunnleggende menneskerettigheter som tros- og ytringsfrihet. Dette står i grell kontrast til OLs målsetting og idealer, sier Steensnæs.
-OL-vedtaket kan likevel bety en ny og interessant mulighet til å påvirke de kinesiske myndighetene til en større respekt og etterlevelse når det gjelder politisk frihet og globale menneskerettigheter. Denne muligheten må nyttes på alle plan i det internasjonale samfunnet fram mot OL i 2008, sier Steensnæs.
