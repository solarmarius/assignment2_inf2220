
21.11.2005
Dagfinn Sundsbø (Sp)
LYSERE TIDER FOR LOKALSYKEHUSENE
- Endelig går lokalsykehusene lysere i tide i møte. Det har dere æren for, men det har nok vært nyttig at Senterpartiet har kjempet saken sammen med dere, sa stortingsrepresentant Dagfinn Sundsbø da han presenterte regjeringsplattformen for Landsbevegelsen for lokalsykehusene i Oslo søndag 20. november.
I avtalen som Senterpartiet inngikk med Arbeiderpartiet og Sosialistisk Venstreparti på Soria Moria heter det at : Regjeringen vil opprettholde et desentralisert sykehustilbud, som blant annet sikrer nærhet til akuttfunksjoner og fødetilbud. Ingen lokalsykehus skal legges ned.
Det skal bli langt vanskeligere for de regionale helseforetakene og gjennomføre sine planlagte sykehuskutt etter dette, sa Dagfinn Sundsbø. Han viste også til at politikerne har tatt et langt sterkere grep om sykehuspolitikken gjennom bestemmelsene om at et flertall av styremedlemmene i helseforetakene skal være oppnevnt blant politikere fra kommuner og fylkeskommuner. Denne reformen følges opp allerede fra nyttår. Helse- og omsorgsministeren sa sist fredag at fylkene nå blir bedt om å nominere sine kandidater til sykehusstyrene. Alle fylker blir representert i styret. Senere på våren vil det bli foretatt nyoppnevninger til de lokale helseforetakene.
- I Senterpartiet er vi svært glade for at vi nå ser konturene av en ny sykehuspolitikk hvor hensynet til pasientene og den lokale forankringen blir ivaretatt på en langt bedre måte enn av den avgåtte regjeringen. Det nytter og slåss og dere må for all del fortsette engasjementet for lokalsykehusene, var Sundsbøs budskap til talsmennene for de mange aksjonsgruppene for lokalsykehusene.
