
Onsdag 31. mai 1995
Jon Lilletun (KrF) om skatteforliket:
GOD LØSNING FOR AKTIVE EIERE
- BØR GI SYSSELSETTINGSEFFEKT
Med skatteforliket som er oppnådd mellom Kristelig Folkeparti, Senterpartiet og Arbeiderpartiet, har hundrevis av aktive eiere innen små og mellomstore bedrifter på sørlandet fått en enklere tilværelse. De endringene som vil skje i skattelovgivningen som følge av dette forliket, bør også kunne gi sysselsettingseffekt. Det sier stortingsrepresentant Jon Lilletun (KrF, Vest-Agder) etter at de tre partiene ble enige om et felles opplegg natt til tirsdag.
Skatteforliket mellom de tre partiene innebærer at det blir innført en to-taksmodell. Dette har vært KrFs ønske lenge. Personlige næringsdrivende og aktive eiere i delingsselskaper vil nå få et personinntektstak på 23G, noe som tilsvarer omlag 900.000 kroner. Dette er 11G lavere enn dagens tak, eller omkring 400.000 kroner, sier Jon Lilletun.
-Vi må derfor kunne slå fast at KrF har oppnådd et viktig forlik med Ap og Sp når det gjelder endringer av delingsmodellen i skattereformen. KrF har gjennom sine forslag medvirket til en løsning som vil oppmuntre til aktivt eierskap, og som vil gi en mer rettferdig beskatning for familiebedriftene og den store gruppen av små og mellomstore bedrifter. Dette betyr at tilværelsen nå blir enklere for aktive eiere av små og mellomstore bedrifter i fylket vårt, og i hele landet, sier han.
Jon Lilletun legger ikke skjul på at forhandlingene i finanskomiteen har vært svært vanskelige. -Desto gledeligere er det at man har lyktes i å komme fram til en løsning som samler et såpass bredt flertall i Stortinget. Dette har stor betydning for å skape den stabilitet og forutsigbarhet i skattesystemet som næringslivet er så avhengig av, sier han.
Den praktiske betydningen av et personinntektstak på 23G, er at beregnet person-inntekt over denne grensen beskattes med 28 prosent, istedenfor 52,4 prosent, som i dag. Samtidig økes lønnsfradraget fra 12 til 20 prosent. Dette vil få en positiv virkning for svært mange små og mellomstore bedrifter. Personinntekter i de såkalte "liberale" yrker vil få et høyere tak. Dette er satt til 75G, som tilsvarer ca. 3 millioner kroner.
-Jeg er glad for at bedriftseiere kan arbeide inntil 300 timer i bedriften uten at dette innebærer aktivitet etter skattelovens bestemmelser, og at det ikke blir noe av de innstramninger i identifikasjonsreglene som regjeringen la opp til. Disse ville gjort det svært vanskelig å ha nære slektninger ansatt i eget firma. Det er også bra at det nå blir blir full refusjon av skatt på beregnet personinntekt. De gamle reglene var uoversiktlige, og ga mange utilsiktede bivirkninger. Disse justeringene får stor betydning for de mange små og mellomstore bedriftene på sørlandet, og vil også kunne føre til økt sysselsetting, sier han til slutt. (KrF-Press/NPE)
