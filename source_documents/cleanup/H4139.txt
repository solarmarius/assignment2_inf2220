
mandag 21. oktober 1996 17:33:03
Fra Venstres Pressekontor, 18. oktober 1996:
Senterpartiets to linjer
Årets trontaledebatt viste tydelig det som har vært klart lenge - Arbeiderparti-regjeringen møter mange opposisjoner, men på ingen måte noe samlet alternativ. Det gir likevel ikke noen grunn til å konkludere med at norsk politikk er kjedelig og uten spenning, slik mange har en tendens til å gjøre.
Faktisk står vi overfor et svært spennende år, som bl.a. vil avgjøre hvilke av de opposisjoner regjeringen møter som over tid kan utvikle seg til et reelt alternativ til Arbeiderpartiet. Mye spenning er knyttet til Venstre fordi en liten framgang for partiet ved valget er nok til å flytte posisjonene i norsk politikk. Også dette forhold preget trontaledebatten.
I fjor tok Kjell Magne Bondevik offensiven på Stortinget og markerte sterk vilje til samarbeid mellom de tre sentrumspartiene. Venstres framgang ved kommunevalget gjorde at partiet stod fram som en mer likeverdig partner til tross for manglende parlamentarisk makt og styrke. Senterpartiet ble noe overrumplet, og det tok tid å bytte ut retorikken fra selvstendighetslinjen med sentrumssamarbeid. Partiene har imidlertid stått sammen med generelle programerklæringer i de siste budsjettinnstillingene, og sentrum har på alle måter preget de politiske debattene det siste året.
Så langt har samarbeidet vært holdt på et generelt plan. Problemet er at Senterpartiet samtidig som det holder en høy sentrumsfane, også i høyeste grad fortsetter sin såkalte selvstendighetslinje fra EU-debatten. Det er ikke måte på hvilket dystert bilde partiets frontfigurer gir av situasjonen i Norge, om økende forskjeller, nedbygging av tjenester og manglende styring. Partiet inntar til enhver tid ekstrem-posisjoner i saker som gjelder konflikten mellom by og land. I slike sammenhenger er det ikke noe samarbeidende parti som opptrer, men et ganske ytterliggående opposisjonsparti med en retorikk hentet fra ytre venstre. Denne forskjellen mellom Senterpartiets to linjer er i ferd med å bli et alvorlig problem for de to andre partier som ønsker et sentrumssamarbeid. På lengre sikt blir det trolig også et ordentlig problem i forhold til Senterpartiets egen troverdighet.
Det er nødvendig at partiene i sentrum klarer å kombinere markeringer av sin selvstendighet med vilje til samarbeid. All erfaring viser at det bare er slik et ikke-sosialistisk alternativ kan ha appell hos tilstrekkelig mange velgere.
Et reelt sentrumssamarbeid innebærer en politikk både for by og land. Det må også innebære en erkjennelse av at det ikke kan vinnes noe flertall for rendyrkede ytterposisjoner langs noen av de tradisjonelle konfliktlinjer som preger norsk politikk. Så langt har Kristelig Folkeparti og Venstre vist stor vilje til å strekke seg i et samarbeid. Nå må også Senterpartiet gjøre det tydelig hvilken linje partiet vil velge.
