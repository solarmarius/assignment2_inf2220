
29. august 2001
Parlamentarisk leder Kjell Magne Bondevik:
ELDRE PÅ NETT
Kristelig Folkeparti legger avgjørende vekt på at ny teknologi ikke skal skape nye, kunstige kunnskapsskiller i befolkningen, men være et tilgjengelig og operativt tilbud for alle innbyggere. - Vi vil derfor at det settes inn særskilte tiltak for også å sikre de eldres mulighet til å delta i et samfunn stadig mer preget av informasjons- og kommunikasjonsteknologi (IKT), uttaler KrFs statsministerkandidat Kjell Magne Bondevik. Sammen med lederen av KrFs pensjonistutvalg, Harald Synnes, besøkte han onsdag Grünerløkka Eldresenter i Oslo og ble orientert om senterets kursopplegg om IKT for eldre.
IKT-kunnskaper gjør det enklere å delta aktivt og mestre dagens og morgendagens samfunn. - Samfunnsutviklingen gjør i stadig større grad mennesker avhengig av moderne IKT. Å sikre også de eldre den nødvendige kompetanse på dette området er derfor viktig, sier Bondevik. Han mener dette vil gi eldre adgang til sosial kontakt, informasjon og grunnlag for engasjement og aktivitet, som vil inkludere eldre i aktuelle samfunnsspørsmål og begivenheter.
Det finnes i dag ulike lokale samarbeidsmodeller for kursing av eldre i bruk av IKT, slik at de kan forstå og ta i bruk internett. Kurs holdes på skoler, bibliotek og eldresentre rundt om i landet. Variasjonene i tilbud er imidlertid store. For å unngå at lokale- og regionale forskjeller blir utslagsgivende, mener KrF det må vurderes tilførsel av statlige midler for å unngå dette. Vi ser derfor med spenning frem til konklusjonene fra det regjeringsnedsatte "e for alle"-utvalget, som har fått i oppgave å komme med innspill om eldre og IKT.
Opplæring i IKT, for å gi eldre enkel adgang til nettet, er meget viktig for å motvirke noe som alt for ofte skjer; at de eldres bånd til det øvrige samfunn svekkes. Å bli eldre kan og skal i vårt samfunn ikke være synonymt med å bli isolert, avslutter Bondevik.
Øvrige eldre-tiltak:
Lederen for KrFs pensjonistutvalg, Harald Synnes, presenterte i tillegg den prioritering i eldresektoren som utvalget anbefaler. Øverst på lista står en tilstrekkelig utbygging av sykehjemsplasser, avdelinger for senil demente og utbygging av alderspsykiatriske tilbud. Dernest følger tiltak for å øke eldres trygghet, trivsel og medvirkning i arbeids- og organisasjonsliv. - I et av verdens aller rikeste land bør det være en æressak for politikerne i alle partier å gi eldre tilbud som svarer til deres behov i ulike faser av alderdommen - og som harmonerer med den velstand som ellers preger vårt samfunn, understrekte lederen til slutt.
