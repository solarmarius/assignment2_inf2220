
Pressemelding 9/7-01
Vil redde Vansjø
Østfold Venstre starter i dag en epost-aksjon på nettet for å redde Vansjø
som drikkevannskilde.
- Vansjø må få samme rikspolitiske prioritering som Mjøsa fikk i sin tid.
Vansjø må få et opplegg tilsvarende det Jær-vassdragene har i dag, sier
Rita Sletner, som er førstekandidat for Venstre i Østfold. Hun påpeker at
dette er den viktigste saken for Østfold Venstre i neste stortingsperiode.
- Skal vi redde Vansjø som drikkevannskilde må vi ha et regjeringsskifte
til høsten, sier Rita Sletner, Venstres førstekandidat i Østfold. Sletner
peker på Arbeiderpartiets manglende vilje til å prioritere Vansjø i
forbindelse med Stortingets behandling av rikets miljøtilstand.
Østfold Venstre vil følge opp aksjonen med underskriftslister på stand
under valgkampen.
