
22.08.02
Siv Jensen
Kommunenes pensjonsutgifter: - Ingen grunn til å nedlegge sykehjem!
Stortingsrepresentant, FrP
TV2 meldte onsdag 21.august at Molde kommune sto i fare for å måtte nedlegge sykehjem p.g.a. vekst i pensjonsutgiftene. - Jeg er sjokkert over at regjeringen sitter stille og ser på dette. Situasjonen kan bedres, hvis man bare vil, hevder FrPs finanspolitiske talsmann Siv Jensen.
Det kan gjøres nødvendige endringer i de kommunale regnskapsforskriftene, slik at kommunene slipper å foreta umiddelbare avsetninger til pensjonsutgifter p.g.a. brå eller midlertidige fall i pensjonskassenes verdier. Dette gjelder kommuner med egne pensjonskasse, sier Jensen.
For kommuner som er tilknyttet KLP eller har pensjonsordninger i private forsikringsselskaper, vil det være nødvendig å foreta en tilsvarende lov- eller forskriftsendring, slik at forsikringsselskapet slipper å innkalle ekstra kapital med umiddelbar virkning når selskapet opplever tilsvarende brå eller midlertidige fall i selskapets verdier.
FrP har senest i forhandlinger med regjeringspartiene om revidert nasjonalbudsjett bragt frem disse problemstillingene. Vi oppfordrer regjeringen til å iverksette mulige forskriftsendringer raskt, samt foreslå eventulle nødvendige lovendringer for Stortinget hurtigst mulig, sier Jensen, som sier at FrP eventuelt selv vil foreslå nødvendige lovendringer så snart Stortinget er samlet i oktober.
