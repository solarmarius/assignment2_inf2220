
Onsdag, 13. desember 2000
Fra stortingsrepresentant May Helen Molvær Grimstad
Statsråden må vise handlekraft overfor private barnehager
-Det er ganske oppsiktsvekkende at Barne og Familiedepartementet først nå starter sitt arbeid med å utarbeide en mal for kommunale samarbeidsavtaler med private barnehager, sier leder av familie- kutur og administrasjonskomiteen May Helen Molvær Grimstad. Departementet har planlagt å være ferdig med en samarbeidsveiledning først i juni 2001 - altså et helt år etter at Stortinget behandlet Barnehagemeldingen. Dette reagerer komitelederen svært negativt på.
En av de store utfordringene innenfor barnehagesektoren er å få mer likebehandling av kommunale og private barnehager. Enkelte private barnehager sier de vil sette kroken på døra fordi rammevilkårene for å drive barnehage er for vanskelige.
Sentrumsregjeringen fremmet forslag om å lovfeste en plikt for kommunene til å inngå samarbeidsavtaler med eiere av private barnehager som er med i barnehageplanen til kommunene. Avtalen skulle omfatte økonomiske plikter og andre forhold som er viktig for et godt helhetlig barnehagetilbud i kommunen. Flertallet på Stortinget gikk imot en lovfestet plikt, men ba Regjeringa i samarbeid med involverte parter om å utarbeide en mal for samarbeidsavtaler mellom kommuner og private barnehager. I tillegg ble regjeringen bedt om å komme tilbake til Stortinget med vurdering og tiltak på en egnet måte.
-Statsråden har somlet og ikke fulgt opp det Stortinget har pålagt henne. I tillegg har hun utelatt representanter fra de private barnehagene i en utredningsgruppe som skal arbeide med samarbeidsavtaler. Molvær Grimstad er forundret over at statsråden ikke vil dra nytte av den viktige kompetansen fra de private barnehagene. -Målet om full barnehagedekning står vi sammen om. Nå må statsråden også inkludere de private i dette viktige arbeidet.
-Hvis Statsråden har planer om å orientere Stortinget først i juni 2000, kan hun risikere at saken ikke blir behandlet før Stortinget går i fra hverandre, og det er uakseptabelt, avslutter May Helen Molvær Grimstad.
