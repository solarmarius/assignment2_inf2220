
20.04.2005
SVs leder Kristin Halvorsen
- Knallhard kritikk
SVs leder oppfatter Reinåsutvalgets rapport som svært alvorlig og presis kritikk av måten utenriksministeren og UDs ledelse håndterte utfordringene etter flodbølgekatastrofen 26. desember.
- Når utvalget påpeker fullstendig mangel på relevante beredskapsplaner og at ingen var øvet på katastrofescenario, så er det svært graverende, sier Kristin Halvorsen.
SV-lederen er enig med utvalgets leder i at hovedfokus nå må være å lære av erfaringene fra denne katastrofen. Samtidig er det viktig at ansvaret plasseres klart:
- Utenriksministeren og UDs ledelse ledet ikke arbeidet med den kraft og kompetanse som var nødvendig i denne vanskelige situasjon. Statsministeren tok ikke raskt nok ansvar for å koordinere innsatsen. Det er en meget alvorlig kritikk for både statsministeren og utenriksministeren og dokumenterer forhold som er enda verre enn jeg fryktet, sier Halvorsen.
SVs leder er opptatt av at erfaringene etter katastrofen må lede til omfattende reformer i Utenriksdepartementet. - Kritikken som tidligere er reist viser seg berettiget. Utvalget har gjort et svært grundig arbeid.
Halvorsen mener Reinås-utvalget har gjort en uredd og klart uavhengig granskning, og påpeker at adressaten for kritikken i rapporten er klar: - Ansvaret plasseres tydelig hos Regjeringens og UDs toppledelse.
