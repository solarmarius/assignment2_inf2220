
14.02.00
Øystein Djupedal, nestleder i SV:
Sosialistisk Venstrepartis Pressetjeneste
- Stopp aluminiumsfabrikken eller utred konsekvensene
- Stopp aluminiumsfabrikken eller utred konsekvensene, er kravene fra SVs nestleder, Øystein Djupedal, til næringsminister Sponheim i spørsmålet om Hydros planlagte aluminiumsfabrikk på Island. Hvis verken Hydro eller Sponheim tar ansvar, vil vi følge opp denne saken i Stortinget, sier Djupedal.
- SV stilte næringsminister Sponheim skriftlig spørsmål om Regjeringens syn på denne saken i november i fjor. Svaret var skuffende og bar preg av ansvarsfraskrivelse. Sponheim pekte i svaret blant annet på at "ledelsen av Norsk Hydros forretningsmessige virksomhet hører under selskapets styre og administrerende direktør. Staten utøver som aksjonær hovedsakelig sine eierinteresser gjennom deltakelse på generalforsamlingen" og at "Hydros engasjement på Island er en del av selskapets forretningsmessige virksomhet. Det er ikke naturlig for generalforsamlingen å gripe inn i konkrete fremgangsmåter eller beslutninger i denne saken."
- Som næringsminister fra et parti som tidligere satte miljøet høyt, forventer jeg at Sponheim har større forståelse for miljøproblemer og tradisjonell forurensing enn hans uttalelser i denne saken tyder på.
- Motstanden på Island er forståelig. Hydro har eget ansvar for å opptre minst like miljøvennlig i utlandet som selskapet er pålagt å gjøre i Norge, og det er det åpenbart at selskapet ikke har gjort her. Kraftverket vil ødelegge et av de flotteste våtmarksområder på Island. 45.000 underskrifter, fra 15% av befolkningen, ble i dag overlevert statsminister Davíd Oddsson, industriminister Valgerdur Sverresdóttir og miljøvernminister Siv Fridleifsdóttir. Kravet var at en konsekvensutredning for kraftverket blir utført.
