
16.6.2004
Eli Sollied Øveraas, stortingsrepr. Sp
Leserinnlegg
Gratulerer, Tustna og Aure!
Tirsdag 15.juni 2004 sa Stortinget ja til Imarsundprosjektet.
Dette er historisk i og med at dette er det første prosjektet der innsparte fergesubsidiar vert nytta som ein del av finansieringa.
Eg finn det rett å gi honnør og ros til dei mange eldsjelene i Aure og Tustna som i ei årrekke har involvert og engasjert seg for å få realisert dette prosjektet. Og endeleg føreligg resultatet - eit positivt vedtak frå Stortinget. Dette er sjølvsagt positivt for dei to kommunane, men det er og verd å peike på at dette kan få positiv betydning for heile regionen. Dette vil bidra til auka livskvalitet for folket som bur der, og det vil bidra til å betre næringslivet sine
konkurransevilkår. Det er og grunn å tru at dette vil bidra til å skape auka optimisme med tanke på busetnad og etablering.
Eg voner dette er startsignalet for at Stortinget får fleire saker til handsaming, der bruk av fergesubsidiar er ein del av finansieringsopplegget for realisering av fastlandssamband. Vi veit at det i mange fylke er mange som venter på at nett deira prosjekt skal behandlast og vedtakast av Stortinget. Ikkje minst gjeld dette i Møre og Romsdal.
Stortinget sitt vedtak vil skape forventning om at regjeringa vil legge fram nye saker for Stortinget.
Senterpartiet støtter fullt ut eit slikt finansieringsopplegg.
Dette er og nedfelt i vårt stortingsvalsprogram, og Senterpartiet i Møre og Romsdal har vore særs opptatt av dette.
Nå gler vi oss saman med Tustna og Aure, gratulerer med vedtaket og ynskjer dei lykke til!
