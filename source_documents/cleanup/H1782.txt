
Mandag 2. november 1992
Borghild Røyseland (KrF) i finansdebatten:
HVOR LANGSIKTIG KAN MAN BLI?
Det er greitt at det er et langsiktig mål for regjeringen å få jevnet ut forskjellene mellom gifte og samboende pensjonister, men med tanke på at det er gått fem år siden spørsmålet ble aktualisert, må man virkelig spørre seg hvor langsiktig det går an å bli. Det sa stortingtingsrepresentant Borghild Røyseland (KrF, Rogaland) i finansdebatten i Stortinget mandag kveld.
Borghild Røyseland la ikke skjul på at hun syntes fem år var lang tid å arbeide med en sak uten at det var kommet "så mye som en liten pip av konkrete ting", som hun sa. Velvillige ord hadde det ikke manglet, men dette var ikke en sak som lot seg løse ved hjelp av velvillige ord, slo hun fast.
KrFs sosialpolitiske talskvinne minnet om at Arbeiderpartiet hadde vært med på en flertallsmerknad i Revidert Nasjonalbudsjett der man bemerket det urimelige i forskjellen mellom det gifte pensjonister og samboende pensjonister får utbetalt.
-Da hadde det vært naturlig at regjeringen på denne bakgrunn hadde sagt noe om hva man nå vil gjøre for å rette på denne urimelighet. Men nei - det gjør regjeringen heller ikke denne gang, måtte Borghild Røyseland konstantere. Hun la til at det ikke er KrF som har størst grunn til skuffelse over dette, men pensjonistene.
Hun spurte også om det virkelig bare er KrF som til stadighet får henvendelser fra pensjonister som er opprørt over urimelighetene i dagens trygdesystem.
-Det er de to største partiene i Stortinget som er bremseklossene i denne saken, men det største ansvaret ligger hos Arbeiderpartiet, slo Borghild Røyseland fast.
