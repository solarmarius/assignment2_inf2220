
17.10.2003
Sp
UWC tema i debatt om nordisk samarbeid
Senterpartileder Åslaug Haga sa i Stortinget torsdag at forslaget som kan føre til nedleggelse av Nordisk United World College i Fjaler, er beklagelig. Haga pekte på viktigheten av skolen, som har 200 elever fra 80 land. - Skolen fremhever det nordiske verdifellesskapet og legger vekt på viktigheten av fredsarbeid og humanitært arbeid. Dette er tankegods som fortjener å formidles, sa Haga
Pinlig!
Senterpartiets medlem i Stortingets utdanningskomité Rune J. Skjælaaen sier at forslaget fra regjeringen er pinlig. - Jeg blir direkte flau over at vi som det rikeste landet i Norden ikke skal ha råd å være vertskap for en slik skole. Det er jo bare få år siden vi feiret at skolen ble lagt til Norge. - De må jo lure litt på hva vi driver med, våre nordiske venner, når de leser dette budsjettforslaget, sier Skjælaaen.
- Skolen er solidaritet i praksis. Her får mange en utdannelse som de bare kunne drømme om ut fra sin økonomiske bakgrunn. Skolens elever er gode ambassadører for Norge i utlandet og er med å styrke båndene både i Norden og internasjonalt, sier Skjælaaen.
- Senterpartiet vil prøve å få inn igjen bevilgningene til skolen når komiteen skal behandle statsbudsjettet, lover Skjælaaen. Han fnyser av uttalelsene fra statssekretær Bjørn Haugstad om at skolen ikke er viktig for landet. - Det er på tide at denne regjeringen tar seg en tur ut av regjeringskvartalet og får øynene opp for at det skjer ting andre steder i landet også, sier Skjælaaen.
