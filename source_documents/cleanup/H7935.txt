
21.10.2003
Unge venstres landsmøte 2003
Presseuttalelse
For umiddelbar publisering
Slett den illegitime gjelda
Unge Venstre sitt landsmøte krev at regjeringa utan vilkår slettar all illegitim gjeld. Det er umoralsk av Norge å oppretthalde gjeld som skuldast lån teke opp av diktatorar. I dag er mange fattige land i ein særs vanskeleg situasjon. Mange av problema skuldast ei enorm utanlandsgjeld. Einskilde land brukar meir pengar på å betale gjeld til kreditorar enn dei brukar på helse og utdanning.
Gjeld teke opp av regime utan demokratisk legitimitet som ikkje har kome innbyggjarane til gode, må slettast utan vilkår. Det er ikkje rett at fattige innbyggjarar må svi for at me ein gong har lånt vekk pengar til udemokratiske leiarar rundt omkring i verda. Gjeld som går attende til den norske skipseksportkampanja på 70-talet, er eit anna døme på illegitim gjeld. Under denne kampanja lånte norske myndigheiter pengar til mange tvilsomme prosjekt, for å redde norske næringsinteresser.
Unge Venstre meiner Norge må halde fram med det internasjonale arbeidet, gjennom Parisklubben og andre forum, for å utvide gjeldssletteordninga. Men samstundes må me og ta eit oppgjer nasjonalt med den gjelda som er direkte urettferdig.
