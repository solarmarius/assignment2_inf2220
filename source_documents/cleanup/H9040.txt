
14.2.2005
Stortingsrepresentant Steinar Bastesen, Kystpartiet
Ap ønskes velkommen etter til OL i Tromsø 2014
Jeg vil benytte anledningen til å ønske Arbeiderpartiet velkommen etter når det gjelder OL i Tromsø. Kystpartiet har gått inn for dette fantastiske arrangementet siden ideen ble lansert.
OL i Tromsø vil være en unik mulighet til å presentere det moderne Norge og det moderne Nord-Norge, slik det faktisk framstår innen høyere utdanning, forskning, nærings- og kulturliv. At arrangementet vil koste noen milliarder, må være klart. Men når det er sagt må det nevnes at Stortinget etterga Gardermobanens mer enn 12 milliarder kroner i gjeld ved to anledninger - uten debatt. Dette er viktig å nevne for å sette rette perspektivet på diskusjonen. Det vil alltid være de som hevder at OL i Tromsø blir for dyrt. Mange av dem som hevder dette, mener at all satsing utenfor Sinsen-krysset er for dyrt.
Kystpartiet har tidligere støttet Tromsø 2014 fordi det er et fremtidsrettet prosjekt. Ikke minst med tanke på at nordområdene i 2014 vil være den mest interessante landsdelen i Norge, både politisk, økonomisk, og ikke minst når det gjelder nye internasjonale relasjoner. Kystpartiet vil arbeide for en positiv og fremtidsrettet vekst i Nord-Norge, til beste for hele landet. En forutsetning for en slik utvikling er at folket fortsatt får eie naturressursene, fisk, olje, energi og mineraler.
Å arbeide for at OL i Tromsø 2014 blir en realitet vil bryte med alle etablerte negative forestillinger og myter om landsdelen. Jeg vil gi min fulle tilslutning til at Tromsø 2014 får den statsgarantien de har søkt om, og ønsker Arbeiderpartiet velkommen som pådriver i dette arbeidet.
Vi vil arbeide for denne saken til vi får gjennomslag i Stortinget for dette fantastiske arrangementet og denne flotte festen til ære for norsk idrett og Nord-Norge.
