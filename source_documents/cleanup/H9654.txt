
28.9.2005
Stortingsrepresentant Steinar Bastesen, Kystpartiet
Kystdirektoratet gjør fiskerne rettsløse
Fiskerne er rettsløse som yrkesgruppe hvis Kystverket vedtar å benytte fiskeplasser til andre formål enn fiske. På denne bakgrunn har Kystpartiet stilt fiskeriministeren spørsmål om det er rimelig overfor fiskerne å avskrive dem som part i saker der de blir fratatt store deler av sine inntektsmuligheter.
Bakgrunnen for denne saken er at tre fiskere i Oslofjorden sammen med Indre Oslofjord Fiskarlag påklaget Kystverkets vedtak om å tillate Statens Vegvesen å legge ut moringer i fiskefelt, noe som hindret fiskerne i å benytte fiskefeltet sitt. I sitt vedtak uttalte Kystdirektoratet at fiskerne ikke var å anse som part i saken, med de rettigheter som gis til parter etter forvaltningsloven.
Mistet inntekt i et halvt år
I denne saken gjelder det tre fiskere som ble forhindret fra å benyttet fiskefeltet sitt i nesten et halvt år. Familiene til disse har benyttet fiskefeltet i generasjoner og er avhengig av dette fiskefeltet for å livberge seg. Til tross for at disse tre fiskerne og deres familier dermed blir så sterkt berørt av tiltaket som ble iverksatt på fiskefeltet deres, vil ikke Kystdirektoratet anse dem som berørt.
Prinsippiell viktig sak
Hvis Fiskeridpartmentet slutter seg til Kystdirektoratet prinsippielle standpunkt, vil dette medføre at alle fiskere som får sine inntektsmuligheter beskåret kraftig nærmest er rettsløse hvis andre aktører vil benytte seg av fiskernes fiskefelt. Kystdirektoratet uttalte at de tre fiskerne og Indre Oslofjorden Fiskarlag utelukkende hadde rettslig klageinteresse, som innebærer at fiskerne som var berørt og deres fagorganisasjon ikke har krav på forhåndsvarsel.
Krever likestilling
Man likestiller derfor fiskere som mister halve årsinntekten sin med med enhver velforening, eller enhver annen ivaretaker av almenne hensyn. Det normale ellers i samfunnet er at personer som får sine inntekter kraftig beskåret på grunn av enkeltvedtak, gis status som part i saken. Fiskeridepartementet burde ha såpass stor forståelse for og kjennskap til fiskernes situasjon at de gir berørte fiskere de samme rettighetene som aktører på land.
