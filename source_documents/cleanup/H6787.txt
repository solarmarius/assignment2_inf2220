
15.02.03
Odd Roger Enoksen
Odd Roger Enoksen trer tilbake som leder i Senterpartiet
Odd Roger Enoksen bekjentgjorde sin beslutning om å tre tilbake som leder i sin tale til årsmøtet i Nordland Senterparti, sitt hjemfylke, i ettermiddag.
Han gjør det samtidig klart at han velger å tre tilbake også som parlamentarisk leder. Han vil be Senterpartiets Stortingsgruppe om å velge ny parlamentarisk leder etter Senterpartiets Landsmøte 14.-16. mars.
I talen begrunnet han sitt valg med en rekke momenter: - Vi gjorde et forholdsvis dårlig valg høsten 2001. Vi har ikke klart å øke oppslutningen etter valget til tross for at Senterpartiet nå står alene igjen i sentrum av norsk politikk, mens landet har fått mer høyrepolitikk enn vi kan leve med hvis vi skal ivareta de grunnleggende verdier vårt samfunn er bygd på.
Odd Roger Enoksen stilte sin plass til disposisjon i på Senterpartiets landsstyremøte i oktober i fjor, og la derved opp til en åpen debatt om lederspørsmålet. - For meg var dette naturlig både med bakgrunn i de resultater vi har oppnådd og at partiet skal stå fritt til å avgjøre hvem det mener er den beste til å lede partiet i tiden framover. I tiden etter landsstyremøtet har det blitt klart at det er et ønske om lederskifte. Derfor har jeg underrettet valgkomiteens leder om at jeg ikke vil stille til gjenvalg for en ny periode -.
Han pekte på nødvendigheten av at partiet nå slutter rekkene og ser framover mot nye og krevende oppgaver i tiden som kommer.
- Det har vært et stort privilegium å være nestleder i to år og partileder i fire år i en spennende tid for Senterpartiet. Et lyspunkt ved lederskiftet er også at jeg nå kan konsentrere meg maksimalt om å kjempe Nordlands og Nord-Norges sak i rikspolitikken. Jeg tar derfor ikke dette som et nederlag, men som en mulighet til å bruke min arbeidsinnsats i enda større grad for denne landsdelen som jeg er så glad i, avsluttet Odd Roger Enoksen.
