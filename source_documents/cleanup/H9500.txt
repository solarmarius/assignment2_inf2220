
15.8.2005
Miljøpartiet De Grønne
Et Friskoledilemma?
Vår friskolelov forbyr utbytte på skoledrift. I Sverige kan man imidlertid ta ut en slik profitt. Gjennom internfakturering vil f.eks. den svenske skolekjeden John Bauer AS kunne ta fortjenesten fra skoledrift i Norge og overføre den til Sverige. Det er vanskelig å oppdage slike overføringer. Det samme gjelder, som kjent, for andre typer multinasjonale selskaper der overskuddene overføres til land med de "beste" rammebetingelsene.
SV trekker imidlertid feil konklusjon, når man angriper friskoleloven. Man forveksler et fritt kulturliv med en liberalisert økonomi. Friskoledilemmaet handler egentlig ikke om friskoler, men om etableringsrett for utenlandske selskaper og fri flyt av kapital, to av EUs og WTOs friheter. Det er det økonomiske systemet SV burde ha angrepet. Uten etableringsrett ville det ikke vært mulig for utenlandske kjeder å etablere seg i Norge. Uten fri flyt av kapital ville det heller ikke vært interessant. SV er ikke alene om denne sammenblandingen av kulturliv og økonomi. Torbjørn Røe Isaken, Unge Høyre, gjør nøyaktig det samme. Det er imidlertid interessant at et delvis sosialistisk regjeringsalternativ vil bevare den økonomiske liberaliseringen, men strupe kulturlivet. Fri etableringsrett og fri flyt av kapital har den nødvendige konsekvens at kulturlivet blir bastet og bundet, enten regjeringen heter Bondevik eller Stoltenberg/Halvorsen. Med Bondevik blir kulturlivet avhengig av økonomi, med Stoltenberg/Halvorsen blir det statsdirigert. Men det er ikke nødvendig å velge mellom to onder. For det finnes flere alternativer. Miljøpartiet De Grønne støtter et fritt kulturliv med et mangfold av pedagogiske alternativer som ikke bør være avhengig av økonomi. Men derfor er det også nødvendig at næringsetablering og kapitalflyt reguleres. Et fritt kulturliv tåler ikke innblanding fra næringslivet.
Trude Malthe Thomassen, nasjonal talsperson
