
Tirsdag 24. november 1992
Pressestoff fra Kristelig Folkeparti
Av Nils-Petter Enstad
Privat til red.:
Politikk blir familieprosjekt:
KrF MÅ PÅ BANEN FOR FULLT I EF-DEBATTEN
Etter et nominasjonsmøte som best kan karakteriseres som en thriller, traff KrF-tillitsvalgte i Møre og Romsdal sitt valg: De ønsker den snart 25 år gamle Sunnmørs-jenta May-Helen Molvær Grimstad på kampplassen etter partileder Kjell Magne Bondevik. Men løpet var jevnt: May-Helen vant over Aud-Inger Aure fra Kristian-sund med bare fem stemmer ved voteringen. Like spennende kan opptellingen på valgdagen i september vise seg å bli.
-Jeg ser optimistisk på mulighetene til å berge KrFs andre-mandat i fylket. Men skal vi klare det, er det viktig at vi når ut med politikken vår, og at vi klarer å få fram hva det er som skiller vår politikk fra andre partier. Ikke minst er det viktig at KrF kommer på banen for fullt i EF-debatten, sier May-Helen Molvær Grimstad.
Europa-politikken
Den unge kampkandidaten til KrF er enig med dem som tror valget i 1993 blir et EF-valg. Hennes eget nei til norsk EF-medlemskap skal ingen være i tvil om, heller ikke at hun var uenig med partiflertallet i EØS-saken.
-Jeg er fremdeles kritisk til avtalen, og ser flere ulemper enn fordeler ved den. Viser det seg at konsekvensene er så negative som noen av oss har fryktet, må avtalen tas opp til ny vurdering. Det har også KrF-ere som er for avtalen sagt at vi må gjøre, sier May-Helen Molvær Grimstad, som legger til at den "svart/hvit"-argumentasjonen som har vært brukt i EØS-debatten ikke er troverdig.
-Om vi er for eller mot EØS, må vi nå samle oss i kampen mot EF-medlemskap, understreker hun. Til de som har meldt seg ut av partiet i protest mot EØS-synet, sier hun at det også er mange andre viktige saker som KrF arbeider for, og at hun ikke kan se at det er andre partier som ivaretar disse sakene på langt nær så godt.
Politikk med ammepauser
I slutten av februar venter May-Helen Molvær Grimstad sitt første barn, og hun medgir at politikken må ta "en ammepause" på den tiden. Men utover våren og sommeren tar den politiske virksomheten og valgkamparbeidet seg opp igjen, men da som et prosjekt for hele familien Grimstad.
-Mannen min kommer til å bli hjemmearbeidende, og vi kommer til å reise rundt sammen, alle tre. Slik håper vi å kunne markere KrF som det familiepartiet det er, sier hun. Familiepolitikk kommer til å være blant de ting May-Helen vil prioritere som politiker.
-KrF gjør en helt riktig prioritering når partiet nå går inn for at hjemmearbeidende som får barn får økning i fødselspengene, mens fødselspermisjonen for utearbeidende foreløbig blir stående der den er idag, sier hun.
Hun mener familiepolitikken i altfor mange år kun har vært basert på behovene til utearbeidende kvinner, slik at de hjemmearbeidende er kommet helt skjevt ut. Dette er en parodi på likestillingspolitikk, mener hun. Forslaget om å innføre kontantstøtte slik at småbarnsforeldre selv kan velge om de vil ha barna i barnehage, eller være hjemme med dem, har også en varm tilhenger i den vordende småbarnsmoren som, om velgerne vil, kommer til å være alt annet enn hjemmearbeidende de kommende årene.
-I vårt tilfelle har vi kanskje valgt en litt utradisjonell løsning. Mannen min kommer til å bli med til Oslo dersom jeg blir valgt, og være hjemmearbeidende og ta seg av barnet, sier hun.
Miljø og bistand
Miljøpolitikk og bistandspolitikk er også blant de sakene May-Helen Molvær Grimstad kommer til å prioritere som stortingsrepresentant. Hun er også opptatt av sammenhengen mellom disse to saksfeltene. Miljøpolitikken må ses i et internasjonalt perspektiv, understreker hun.
-Fordi u-landene er i gjeldskrise i forhold til i-landene, utnytter de naturressursene sine maksimalt, hugger ned regnskog og alt dette som vi kjenner så godt, og som er til skade for hele jorda. Men miljøpolitikken har også et lokalt perspektiv: Verken som nasjoner eller enkeltmennesker har vi lov til å bruke opp det som etterkommerne våre skulle ha høstet av, sier hun.
På den bakgrunnen synes hun det er uforståelig at en regjeringen fra Arbeiderpartiet igjen har foreslått å kutte i u-hjelpen.
-Et parti og en regjering med ledere som Gro Harlem Brundtland og Torvald Stoltenberg, folk med så god innsikt i internasjonale problem som de har, ser tydeligvis ikke det ansvaret vi i Norge har for å avhjelpe nøden i den fattige del av verden, sier den unge KrF-kandidaten fra Møre og Romsdal.
Om noen minner henne om at for 20 år siden sto en like ung Kjell Magne Bondevik på den samme listeplassen som hun, repliserer hun at hun betrakter seg som en del av en god KrF-tradisjon i Møre og Romsdal. Om hun om 20 år fram i tiden også er i den samme situasjonen som sin samfylking, er hun imidlertid mer usikker på.
May-Helen Molvær Grimstad arbeider på KrFs fylkeskontor i Ålesund, og kan nås på telefon 071-42 783 for eventuell oppfølging eller avtale om fotografering.
