
23.01.97
Terje Riis-Johansen,
AP SNUR 180 GRADER - GODTAR ØKT SMITTEFARE
Ap, H og FrP støtta i Stortinget i dag regjeringa i å endre EØS-avtalen ved å fjerne grensekontroll og offentlig karantene ved handel med dyr og kjøtt/fisk. De andre partiene stemte for Senterpartiets forslag om å beholde dagens kontrollordninger, som regjeringa så seint som i 1992 omtalte som avgjørende for å opprettholde den gode norske dyrehelsa.
- Omlegginga kan vise seg å få alvorlige følger for dyrehelse og dermed folkehelse, sier Terje Riis-Johansen. - I hele Europa ser vi nå en økende skepsis til den frie flyten av levende dyr og kjøtt, spesielt i kjølvannet av kugalskapsskandalen i England. Da er det meningsløst av Norge å kaste seg på den samme karusellen ved å fjerne grensekontrollen. Så seint som i går tikket meldinga om at kugalskap nå var påvist også i Tyskland inn.
- I forhandlingene med EU om grensekontrollen har regjeringa gitt fra seg sjansen til å oppnå gode ordninger for fiskeeksporten uten å øke risikoen for smittestoffer i kjøtt og levende dyr. Island oppnådde en løsning som ikke kobler de to sektorene, og Norge har også sluppet unna dette tidligere. - Regjeringa ser ut til å ha fulgt EUs ønsker til punkt og prikke i forhandlingene, sier Riis-Johansen. F. eks. kunne ikke landbruksministeren i Stortinget i dag presentere en skikkelig vurdering av om WTO-avtalens bestemmelser kunne brukes til å hindre EU i å bygge opp kontrollen av norsk fisk.
- Senterpartiet ser fram til den endelige stortingsbehandlinga av denne saka til våren, og vil da legge vekt på at Stortinget dokumenterer forholdene rundt smittefare mye breiere enn det regjeringa har presentert så langt, avslutter Riis-Johansen.
