
15. juni 2000
Sverre Myrli
- Skal ikke betale for et produkt man ikke får
- Arbeiderpartiet ønsker ikke på noen som helst måte å bagatellisere de feilene som er gjort undervegs ved bygginga av Gardermobanen. Det har skjedd ting som helt klart ikke skulle ha skjedd. Det viktigste vi nå kan gjøre er å ta lærdom av disse feilene, sa Sverre Myrli da Stortinget torsdag 15. juni 2000 behandlet NSB Gardermobanen AS. Her kan du lese presseutdrag fra Myrlis innlegg.
- Arbeiderpartiet ønsker ikke på noen som helst måte å bagatellisere de feilene som er gjort undervegs ved bygginga av Gardermobanen. Det har skjedd ting som helt klart ikke skulle ha skjedd. Det viktigste vi nå kan gjøre er å ta lærdom av disse feilene, sa Sverre Myrli da Stortinget torsdag behandlet NSB Gardermobanen AS.
Myrli minnet om at siden beslutningen om å bygge Gardermobanen ble fattet i 1992, er det flere forutsetninger som har endret seg. Blant annet viste han til at det er en mindre andel av flypassasjerene som kjører tog enn det som var planlagt. Dette fordi de daværende beregningene baserte seg på at det ikke skulle gå ekspressbusser til og fra Gardermoen. I ettertid gikk en bort fra dette prinsippet og tillot ekspressbusser, med Stortingets velsignelse.
Når det gjelder framtida for Flytoget og Gardermobanen, mente Myrli det er avgjørende å sikre en høy samfunnsøkonomisk avkastning på de betydelige investeringene som er gjort. Samtidig er det viktig å holde fast ved den ambisiøse målsettingen om å få flest mulig til å bruke tog og andre kollektive transportmidler til og fra Gardermoen.
- For å få til dette må store deler av gjelda til NSB Gardermobanen AS avskrives. Stortingsflertallet er enig i dette. Dessuten ser jeg det som helt avgjørende at flertallet i dag vil slå fast at Flytoget skal være 100 prosent eid av NSB. Flytoget vil da bli et datterselskap i NSB-konsernet. Men flertallet, som her består av Arbeiderpartiet og sentrumspartiene, mener samtidig at Flytoget skal sikres stor grad av frihet og sjølstendighet, sa Myrli.
- Det er også flertall for at Gardermobanens infrastruktur skal overføres til Jernbaneverket og dermed inngå som en del av det øvrige nasjonale jernbanenettet. Samtidig er det helt avgjørende at Gardermobanen har en topp teknisk standard så Flytoget holder rutetabellen hvert tiende minutt, begge retninger. For å få til dette skal Flytoget og NSBs ordinære tog som bruker Gardermobanen betale ei avgift på 81 millioner kroner årlig til Jernbaneverket. Dette skal gjøres for å sikre midler til drift og vedlikehold av banen, sa han.
Her pekte Myrli spesielt på sammenhengen mellom billettpriser og togtilbud.
- Avgiften NSB skal betale for vedlikeholdet på Gardermobanen vil til sjuende og sist bli betalt av de reisende i form av dyrere billetter. Så langt høres alt greit ut. Problemet er at mange ikke får fått forbedret reisetilbudet. Spesielt er dette situasjonen på Kongsvingerbanen. Jeg ber samferdselsministeren merke seg det stortingsflertallet her sier. Det er ikke til å misforstå. Departementet må sammen med NSB finne en løsning for Kongsvingerbanen. Det er ikke akseptabelt at de reisende betaler for et produkt de ikke får. Så lenge folk ikke har fått kortere reisetid, skal de heller ikke betale ekstra, sa Sverre Myrli.
