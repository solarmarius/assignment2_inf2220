
Fredag 8. november 1996
KrF-leiar Valgerd Svarstad Haugland:
KVEN SKAL EIGE SJUKEHUSA?
-Eg vedgår ope at eg er sterkt i tvil om kva eg skal tilrå når det gjeld den framtidige eigarstrukturen for sjukehusa her i landet. Det er eit sterkt signal når eit fleirtal av kommunepolitikarar, samtlege pasientorganisasjonar, legeforeningen og helse- og sosialarbeidarforbunda går inn for statleg eigarskap. Det sa Kristelig Folkeparti sin leiar Valgerd Svarstad Haugland på partiets landsstyremøte i Oslo fredag formiddag.
Valgerd Svarstad Haugland sa at ho trudde hovudgrunnen til at så mange ynskjer eit statleg eigarskap, er at dei trur det vert meir pengar til helsevesenet, ei betre koordinering og betre fordeling av spisskompetanse og -funksjonar mellom fylka med ein eigar. KrF-leiaren sa at det kompliserer saken at eit ordskifte om sjukehuseigarskap fort vert eit ordskifte om fylkeskommunen si framtid. Samtidig meinte ho at ei koordinering ut frå dagens situasjon, med omlag 80 sjukehus der nokre er statseigd, nokre er fylkes- eller sentralsjukehus, nokre regionale sjukehus og nokre lokalsjukehus, verken er enkelt å få til eller ei god ordning.
-Anten vi er politikarar eller ikkje, har vi eit tilhøve til sjukehus-problematikken i ei eller anna form. Utfordringa er å få mest mogleg helse ut av investeringane, eit godt tilbod til alle, ei rettvis fordeling av midlane mellom regionane, mellom dei ulike lidingane og dei ulike aldersgruppene, sa Valgerd Svarstad Haugland. Ho minna om at Regjeringa vil legge fram ei melding om dette til våren, og til dess ynskjer ho seg synspunkter og tilrådingar frå partiorganisasjonen.
