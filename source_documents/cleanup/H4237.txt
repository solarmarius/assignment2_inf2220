
søndag 6. desember 1998 13:52:54
Venstres landsstyre:
Offentlighetslov for kommunale selskaper
Venstres landsstyre ønsker å arbeide for en offentlighetslov som også omfatter kommunale aksjeselskaper, og stiller seg kritisk til at KS har gått imot en slik lov. Offentlighet i den lokale forvaltningen er viktig for å opprettholde lokaldemokratiet, mener landsstyret.
Den organisasjonsform en kommunal virksomhet velger, kan ikke være avgjørende for om det åpnes for innsyn eller ikke. Unntak i offentlighetsloven, som fremdeles skal gjelde, vil uansett gi adgang til å skjerme aksjeselskaper av forretningsmessige hensyn.
I dag forvaltes det store verdier og fattes viktige beslutninger i kommunale virksomheter uten at innbyggerne har tilgang til premisser og forslag til vedtak. Venstres landsstyre mener hensynet til den enkelte innbyggers innsynsrett må veie tyngst i denne saken.
Oslo, 5. desember 1998
