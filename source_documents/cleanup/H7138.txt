
27.5.2003
ARBEIDERPARTIETS STORTINGSGRUPPE
Stortingsrepresentant Eirin Faldet
Om den nye bidragsordningen: Barnas rettigheter må ivaretas!
-Arbeiderpartiet er bekymret for at de nye bidragsreglene skal slå uheldig ut for dem med lav inntekt. Derfor har vi sammen med SV foreslått at Stortinget ber Regjeringen om å justere utilsiktede og urimelige utslag av de nye bidragsreglene slik at de ikke rammer dem med lavest inntekt, sier Aps familiepolitiske talskvinne, Eirin Faldet i forbindelse med at Familiekomiteen i dag avga sin innstilling i saken.
Faldet understreker at hensikten med den nye bidragsordningen har vært å la begge foreldrenes økonomi telle når bidraget skal beregnes.  Dessverre viser det seg nå at noen foreldre kommer ekstremt dårlig ut økonomisk, og da er det viktig for Arbeiderpartiet å legge inn regler som gjør at barna ikke blir skadelidende, sier hun.
Arbeiderpartiet er derfor enig med SV og Sp om å be Regjeringen vurdere tiltak for å bedre den økonomiske situasjonen for barnefamilier som lever på uføretrygd og som i dag har aller minst å leve av. Ved innføring av de nye reglene blir barnebidraget avkortet krone for krone i forhold til størrelsen på barnetillegget. Derfor ender de aller fleste uføretrygdede og arbeidsledige opp med å nesten miste barnebidraget. Følgene blir at mange av de fattigste barnefamiliene vil oppleve en sterk reduksjon i sitt økonomiske livsgrunnlag, sier hun. Bidraget griper direkte inn i folks hverdag, og for Ap er det viktig at skilsmissebarn eller barn av aleneforeldre får det beløp de har krav på, sier Eirin Faldet.
