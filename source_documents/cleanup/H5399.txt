
6/12-01
SP-leder Odd Roger Enoksen
Enoksen om AS i samferdselssektoren
AS i samferdselssektoren gir dårlig tilbud og svekket sikkerhet - Det er nesten ikke til å tro at KrF er med på å gjennomføre en slik ekstrem Høyre-politikk som å omgjøre Posten, NSB og Luftfartsverket til aksjeselskap. Dette vil føre til dårligere tilbud i distriktene, svekket sikkerhet og at virksomhetene kan bli solgt til utlandet. Politikerne gir fra seg muligheten til å styre. Et eksempel på hva som da vil skje, har vi sett de siste dagene hvor distriktskontor i NRK er vedtatt lagt ned, uten at politikerne kan gripe inn, sier Enoksen. Høyre, KrF og FrP ble i går enige om en dramatisk samferdelspolitiske reform. NSB, Posten, produksjonsdelen i Statens Vegvesen og Luftfartsverket skal omdannes til aksjelskaper og det åpnes for konkurranse om ferjedrift på riksveinettet og sterkere konkurranse i persontransporten på jernbanen.
- Jeg vil minne om at når det offentlige historisk sett har vært gitt ansvaret for viktige tjenestetilbud, er det fordi det har vært ansett som nødvendig for å sikre samfunnsmessig forsvarlige og landsdekkende tilbud. Med Posten, NSB og Luftfartsverket som fristilte selskaper, forutsettes det at de legger større vekt på markedshensyn enn på samfunnsmessige hensyn. Resultatet blir mest sannsynlig at flyplasser ute i distriktene blir nedlagt og at postens tilbud blir dårligere utenfor de store byene. Det er også et tankekors at i en situasjon hvor konkurrerende selskap presser prisene for å vinne anbud, kan dette gå ut over sikkerheten, sier Enoksen.
Luftfartsverket har en allerede en "dødsliste" med 10 flyplasser som de ønsker å legge ned. Det er mest trolig at disse vil bli nedlagt hvis Luftfartsverket blir omdannet til AS, og politikerne ikke lenger har mulighet til innflytelse over flyplasstrukturen. Det er ingen tvil om at denne Høyre-politikken vil bidra til å forsterke sentraliseringen og gjøre hverdagen tyngre for folk i distriktene.
