
onsdag 29. november 1995 12:39:15
Pressemelding fra Venstres Stortingsgruppe.
Venstre om Sigbjørn Johnsens redegjørelse i Moland-saken:
Finansministeren skuffer.
Venstres stortingsrepresentant mener finansminister Johnsens redegjørelse var preget av en statsråd uten vilje til å se det dramatiske i at landets sentralbanksjef har gått av.
Finansministeren gav Stortinget kun formalitetsredegjørelse av Moland-saken.
- Faktum er at en Regjeringsutnevnt sentralbanksjef har måttet forlate sin stilling. Årsaken er forhold regjeringen burde ha visst om før de valgte å ansette Torstein Moland. Det smaker av maktarroganse når finansministeren ikke på noe tidspunkt antyder at Regjeringen kan ha gjort en feil, sier Lars Sponheim.
Han er skuffet over at Finansministeren ikke på noe tidspunkt kom opposisjonens kritikk i møte.
- Moland-saken handler først og fremst om en Regjering som var mer opptatt av å få sin mann på plass i sentralbanksjefstolen enn å sikre landet den best egnede sentralbanksjef. Når sentralbanksjefen har gått av, burde Stortinget kunne forventet et snev av vilje til selvkritikk for Regjeringens håndtering av saken, mener Lars Sponheim.
oslo 29.11.95
