
11.02.03
Eirin Faldet
Barnevernet må melde fra til politiet om grov mishandling
Barneombudet melder i dag om at mange barn mishandles uten at barnevernet melder fra til politiet. I Stockholm får politiet mer enn 100 ganger flere meldinger om barnemishandling enn politiet i Oslo får.
- Dette er alarmerende tall, som vi vil ta opp direkte med statsråden i dagens debatt om barnevernet og endringer i barnevernloven, sier stortingsrepresentant fra Arbeiderpartiet, Eirin Faldet.
- Arbeiderpartiet har i arbeidet med barnevernet og endringer i barnevernloven vært opptatt av at ulike offentlige etater, som blant annet politi og barnevern, må samarbeide tettere på tvers av etatsgrensene. Vi er også opptatt av at taushetsplikten ikke skal være til hinder for et samarbeid mellom ulike instanser som alle jobber med barn. Barnevernet må melde fra til politiet om grov mishandling. Det viktigste er tross alt barnets beste, påpeker Faldet.
- Når det kommer fram at flere hundre barn blir mishandlet av sine foreldre uten at dette blir meldt til politiet, er det alarmerende. Regjeringa må umiddelbart iverksette de nødvendige tiltak i tråd med det Arbeiderpartiet og komiteen foreslår, slik at dette ikke vedvarer, sier Faldet. - Det kan ikke være slik at barn skal slås, mishandles og har det vondt fordi ulike offentlige etater ikke samarbeider godt nok, understreker hun.
