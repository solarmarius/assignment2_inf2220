
Fredag 13 august 1999
Et aktivt landbruk i hele landet!
Landbrukssektoren er en vesentlig bidragsyter i distriktspolitikken ved å bidra til en spredt bosetting og levende bygdesamfunn. Landbruket skal dekke forbrukernes behov for sunne og trygge matvarer etter forbrukernes ønsker og krav. Dette grunnlaget må ivaretas, slik at det kan gi grobunn for ny vekst og sysselsetting. Landbruket må også i større grad sees på som en del av samfunnets kultur- og kompetansebærer, uttaler landsstyret i Kristelig Folkeparti.
Utgangspunktet bør være at naturressursene videreføres til nye generasjoner og forvaltes i et langsiktig perspektiv. Det må derfor legges vekt på å finne frem til bærekraftige løsninger.
Landbruket bør så langt som mulig likestilles med andre enkeltmannsforetak med hensyn til skatter og avgifter. Et effektivt jordvern må sikre oss mot nedbygging av verdifullt jordbruksareal i hele landet.
For å nå disse overordnede målsettingene mener vi det er behov for bl.a. følgende tiltak:
· Som et ledd i å sikre bosettingen, bør boplikt hjemlet i konsesjonsloven utvides fra 5 til 10 år.
· Statens forkjøpsrett til landbrukseiendommer må fjernes.
· Kravet til odlingsjord bør økes til 15 dekar jordbruksareal eller 150 dekar skog. Eiendommer under disse arealene gjøres konsesjonsfrie.
· Moms på matvarer bør reduseres ned mot 12%.
· Et fribeløp for skatt i landbruksnæringen bør vurderes.
· Salg av melkekvoten bør vurderes skattlagt på linje med salg av fast eiendom.
· En større grad av samordning innen produktkontrollen. Det betyr at en bør slå sammen en rekke etater og tilsyn.
· Hele landbruksdriften bør dreies i økologisk retning. 10% av jordbruksarealet skal være omlagt til økologisk drift innen år 2005. Dette kan gjøres ved å øke støtten til økologisk produksjon i form av omleggingstilskudd og årlige tilskudd. Bonden bør produsere mat uten bruk av fôrantibiotika og hormoner og hindre bruk av genmodifisert materiale i fôr.
