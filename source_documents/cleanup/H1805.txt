
Torsdag 5. mars 1992
KrFK-leder Aud-Inger Aure:
UTFORDRER FAGBEVEGELSEN TIL Å STØTTE
GARANTERT MINSTEBELØP FOR ARBEIDSLEDIGE
-Jeg vil utfordre fagbevegelsen til å støtte forslaget om et garantert minstebeløp for arbeidsledige, slik at ikke de lavtlønte som havner i ledighet skal bli en ny fattigklasse i samfunnet vårt, sier lederen i KrFK, Aud-Inger Aure. Hun synes det er et paradoks at mens man har satt et øvre tak på hva en arbeidsledig kan ta imot av ledighetstrygd, er det ikke noe "gulv" for slik støtte. Dette rammer de lavtlønte sterkest.
-Med dagens ordning er arbeidsledige garantert en ledighetstrygd som tilsvarer 62 prosent av sin vanlige lønn. Da er det lett å regne ut at en som har hatt en årslønn på 100.000 kroner, vil som arbeidsledig bli sittende igjen med 62.000. Det er verken til å leve eller dø av, mens man kan leve godt på 213.000 kroner, som er maksimumsbeløpet for arbeidsledighetstrygd, sier Aud-Inger Aure.
Hun foreslår derfor at man vurderer en ordning som tilsier at alle som hadde en lønn opp til 150.000 før de ble ledige, får 90 prosent av lønna i arbeidsledighetstrygd. Kommer man over dette beløpet, kan man opprettholde det som er dagens ordning, mener hun, og utfordrer fagbevegelsen til å støtte dette forslaget, slik at det kan bli gjennomslag for det under budsjettbehandlingen for 1993.
-Jeg tror det er viktig å komme med konstruktive signaler til såvel de arbeidsledige som familiene deres. Mediene kan fortelle at bare siden nyttår har 15 norske ungdommer under 18 år tatt sitt eget liv. Ringvirkninger av arbeidsledigheten og gjeldskrisa er sterkt
medvirkende årsaker til dette. Det er signaler som vi ikke bare må ta på alvor, men ta inn over som som det nederlaget det er at unge mennesker ikke orker tanken på å skulle leve i den virkelighet vi har vært med på å skape, sier Aud-Inger Aure.
Hun vil ta opp ledighetssituasjonen når Kristelig Folkepartis Kvinner samles til landsstyremøte i Oslo kommende helg.
