
27.11.02
Vegard Martinsen, (DLF)
Hvordan stoppe kriminaliteten?
I de siste dager har vi lest i avisene, spesielt i Dagsavisen som avslørte dette, at organisasjonen Ungdom mot Vold, ledet av Farid Bouras, har mottatt store beløp i offentlig støtte for å arbeide mot vold, men i praksis har ikke organisasjonen gjort noe for pengene annet enn at Bouras har vært ofte på TV. (Publikum har for eksempel fått det inntrykk at Bouras og hans organisasjon har nedlagt mye arbeid i å megle mellom de kriminelle A-gjengen og B-gjengen. Disse gjengene har dog ifølge Dagsavisen ikke vært med på noen megling i Bouras' regi.)
Sitat fra Dagsavisen: "Barne- og familiedepartementet har innkalt Farid Bouras i Ungdom Mot Vold på teppet. Ungdom Mot Vold har siden 1998 fått 2,15 millioner kroner fra Barne- og familiedepartementet. De siste to årene har departementet bevilget en million kroner til Ungdom Mot Volds arbeid for å splitte gjenger og bekjempe organisert kriminalitet." I tillegg har Bouras/Ungdom mot Vold mottatt store beløp fra Oslo Kommune.
Flere av de problemene som er forbundet med dette vil ikke ha eksistert dersom DLFs politikk hadde blitt fulgt. La oss nevne noen av disse.
1) Det offentlige har bevilget store midler til en person som hittil ikke ser ut til å være helt seriøs. Dette viser hvor liten kontroll som det offentlige har med sine utbetalinger dersom formålet er "godt".
Under DLFs styre vil det offentlige ikke dele ut penger hverken til personer eller organisasjoner - DLFs politikk innebærer at det offentlige kun skal finansiere politi, rettsapparat og militært forsvar. Det offentlige skal ikke som i dag være en slags naiv julenisse som deler ut penger i øst og vest til alle gode formål.
2) I de senere årene har det i stadig stigende grad vært en utvikling henimot mer kriminalitet, mer vold, og mer grov vold. Det er bevilget store beløp for å drive forebyggende arbeid for å hindre denne veksten. De ser ut til at det som hittil er gjort av forebyggende arbeid ikke har hatt resultater, og tilhengerne av denne typen politikk kan da selvsagt si at det er behov for enda mer offentlige penger, enda flere fritidskonsulenter, og enda mildere straffer for de kriminelle (de blir jo bare verre av å sitte i fengsel, påståes det).
Under DLFs styre vil praktisk talt alt forebyggende arbeid skje på det eneste område hvor slike arbeid kan ha noen effekt: i familien. Det er foreldrenes oppgave å oppdra barn, det er ingen andre som i betydelig grad kan utføre dette arbeidet.
De som tross en oppdragelse i familien ikke kan avholde seg fra kriminelle handlinger, de kan ikke gå løse - de må isoleres fra fredelige mennesker. DLF vil altså sette kriminelle i fengsel.
3) Familien er i løpet av de siste tiår svekker i den forstand at begge foreldrene av den skatte- og avgifts-politikken som er blitt ført er blitt tvunget ut i arbeidslivet, og denne tendensen er forsterket av at barnehaver er blitt kraftig subsidierte. Dessuten er innført støtteordninger som har gjort det langt lettere å være enslig forsørger.
Dette har ført til at stadig flere gutter har vokst opp med en svært mangelfull oppdragelse, dvs. med en oppdragelse uten en far i huset, og dette er en viktig årsak til den økende kriminaliteten.
Under DLFs styre vil det ikke være høye skatter og avgifter, barnehaver vil ikke være subsidiert, og det vil ikke være noen støtteordninger for enslige forsørgere. Dette er faktisk det beste grunnlag for å sikre at alle får en god oppdragelse.
Altså: forebyggende arbeid skjer i oppdragelsen i familien, de få som etter dette ikke kan la andres ting være i fred settes i fengsel. Da vil vi ha et samfunn hvor kriminaliteten er nærmest ikke-eksisterende, og fredelige folk kan gå på byen uten å risikere å bli bestjålet, overfalt, eller drept. Kun DLF går inn for en politikk som virkelig kan forhindre slike forferdelige ting.
