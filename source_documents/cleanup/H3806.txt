
16.6.98:
Morten Lund,
TILSLUTNING TIL REGJERINGENS ØKONOMISKE RAMMER FOR KOMMUNESEKTOREN I 1999
Innstillingen fra kommunalkomiteen i Stortinget om kommuneøkonomiproposisjonen viser at regjeringen får tilslutning til sine forslag om økonomiske rammer for 1999. Dette innebærer en reell vekst i kommunesektorens inntekter på mellom 2 og 2 ½ milliard kroner. Dermed vil det være mulig å fortsette eldresatsingen og starte gjennomføringen av de nye handlingsplanene for psykiatri, kreftbehandling og sykehusutstyr.
Bedre fordeling mellom skattesvake og skattesterke kommuner
Kommunalkomiteen gir regjeringen full støtte til arbeidet med å få til en raskere inntekts­utjevning. Et flertallet i kommunalkomiteen fremmer forslag om at en slik omlegging kan tre i kraft allerede fra år 2000. Dette vil sikre at de skattesvake kommunene blir kompensert umiddelbart og ikke må vente i to år.Forslaget fra flertallet i komiteen om å be regjeringen redusere skatteøret og foreta en tilsvarende økning i rammetilskuddet for 1999 i statsbudsjettet til høsten, vil også bidra til en bedre inntektsfordeling mellom skattesvake og skattesterke kommuner.
Særlige finansieringsordninger for ressurskrevende brukere i kommunene
Mange kommuner vil oppleve det som en gladmelding at regjeringen har fått tilslutning til at det ved tildelingen av skjønnsmidler i 1999 skal tas hensyn til særlig ressurskrevende brukere som trafikkofre, fysisk funksjonshemmede, respiratorpasienter, rusmiddelbrukere m.v. Flertallet i komiteen vil for framtida foretrekke en permanent finansieringsordning til disse gruppene utenom skjønnsmidlene.
Mindre statlig detaljstyring
Kommunalkomiteen er enig med Regjeringen i at ved rammefinansiering kan kommunene bedre tilpasse tjenestetilbudet etter lokale behov og prioriteringer. Komiteen er også positiv til regjeringens forslag om å sette i gang forsøk med at 20 kommuner og to fylkeskommuner får tildelt øremerkede tilskudd som rammetilskudd. Et slikt forsøk vil gi kunnskap om forsøkskommunenes prioriteringer og effektivitet sammenlignet med de andre kommunene.
Det ble ikke flertall for regjeringens forslag om å sette i gang forsøk med en viss frihet ved fastsettelse av de kommunale skattøret. Det ble heller ikke flertall for regjeringens forslag om å innlemme det øremerkede tilskuddet til leirskoler i rammetilskuddet.
