
Torsdag 14. mars 2002
Energi- og miljøkomiteen har avgitt innstilling om friluftsmeldingen:
Bror Yngve Rahm, komiteleder og miljøpolitisk talsmann i KrF
- KrF vil sikre allemannsretten
-For KrF har det vært viktig å sikre at retten til å bevege seg i naturen blir sikret. Allemannsretten er den viktigste bærebjelken for at alle kan utøve et aktivt friluftsliv. Det er viktig at terskelen for å bruke naturen er så lav som mulig. Kristelig Folkeparti mener at dagens friluftslov legger et godt grunnlag for allemannsretten i naturområder og strandsonen, men vil be departementet foreta en gjennomgang for å sikre at praktiseringen av regelverket ivaretar disse hensynene, sier Bror Yngve Rahm, miljøpolitisk talsmann i Kristelig Folkeparti.
-KrF vil sikre allemannsretten og allmennhetens tilgang til naturområder og strandsonen samtidig som grunneiers rettigheter ivaretas, og vil derfor be Regjeringen om å kartlegge utviklingen og komme tilbake til Stortinget med en vurdering av ulike forslag som kan sikre dette, deriblant et eventuelt forslag om en ny 25-meters regel, sier Rahm.
Vil stramme inn dispensasjonspraksis
Det er store lokale variasjoner i Norge når det gjelder press på utbygging av eiendommer. I dag er det et generelt byggeforbudet i 100-meterssonen, men kommunene har dispensasjonsrett fra dette byggeforbudet. Rahm understreker at det er kommunene som har ansvaret for reguleringen av hyttebygging. - Omfanget av dagens gjeldene retningslinjer er tilstrekkelig, men vi er kjent med at for visse deler av landet har dispensasjonspraksis ført til at regelen om 100-meterssonen ikke er blitt tilstrekkelig ivaretatt. Dette har blant annet har medført uønsket hyttebygging . Høyre og KrF ber derfor Regjeringen sikre at dispensasjonspraksisen til kommunene utøves i henhold til de rikspolitiske retningslinjer, der det har blitt press på strandsonen og annen natur, opplyser Rahm.
Ungdomskort
For mange i jordbruket er jakt og fiske en kjærkommen tilleggsinntekt. Jakt og fiske er for mange en verdifull hobby for unge mennesker og ønsker å stimulere til dette. -For at flere unge skal velge denne hobbyen vil derfor regjeringspartiene på Stortinget be Regjeringen vurdere innføring av et ungdomskort som gir rabatt på fiskerettigheter til ungdom mellom 16 og 18 år. Jaktprisene har vært et stridstema i behandlingen av denne meldingen i Stortinget. KrF mener at dersom jaktprisene utvikler seg til å bli så høye at retten til å jakte blir forbeholdt noen få, rike menneske, må regjeringen vurdere prisdempende tiltak, sier Rahm.
