
31. mars 2005
Generalsekretær Geir Mo, FrP
FrP med 24 lister ved høstens valg!
Fremskrittspartiet stiller rekordmange lister ved valget den 12. september i år. I tillegg til de 19 stortingsvalgslistene stiller FrP også med 2 kommunevalgslister og hele tre lister til Sametingsvalget!
Dette som følge av det er to kommunesammenslåinger, Ølen og Vindafjord (Nye Vindafjord kommune) i Rogaland og Aure og Tustna (Aure kommune) i Møre og Romsdal. Begge steder stiller FrP liste, i Aure til og med for første gang. I Nye Vindafjord stiller partiet i tillegg liste ved det direkte ordførervalget.
Også til Sametinget stiller FrP liste for første gang. Det har vært arbeidet lenge for å berede grunnen for FrPs deltagelse i Sametingsvalget. Landsstyret vedtok i februar et eget Samepolitisk program og organisasjonen, spesielt i våre nordligste fylker har arbeidet hardt med å stille lister.
- Det er derfor gledelig å konstatere at dette arbeidet har båret frukter, sier Geir Mo.
- Vi stiller med hele tre lister til høstens sametingsvalg, noe som jeg er svært godt fornøyd med! På partiets og våre velgeres vegne gleder jeg meg til at FrP skal være med å røske opp i mye av det som foregår innenfor Sametingets dører.
- Når en ser tilbake på de reportasjer som har vært i media om tingets virksomhet og pengebruk er dette så absolutt nødvendig, sier Mo, som også ser frem til at FrP i samepolitiske forum skal være med og sloss mot tendenser til forfordeling av samefolket i forbindelse med retten til land og vann osv.
FrP stiller sametingsliste i Nord-Troms med Sten Egil Nystad fra Storfjord FrP som førstekandidat, fra Midt-Troms med Roar Raste fra Karlsøy FrP som førstekandidat og i Porsanger med Susanne Hætta Eidhammar som 1. kandidater.
