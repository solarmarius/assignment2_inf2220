
Oslo 13.desember 1993
Felles nordisk dato for EF-avstemningene
KrFs Kjell Magne Bondevik fremmet i Stortinget mandag forslag om EF-avstemning på samme dag i de nordiske landene. Med seg bak forslaget hadde han Johan J. Jakobsen (Sp), Kjellbjørg Lunde (SV) og Lars Sponheim (V).
Forslagsstillerne ba den norske regjeringen ta kontakt med regjeringene i Sverige og Finland for å finne fram til en slik dato dersom fremdriften og resultatet av forhandlingene gjør dette mulig.
- Vi må unngå taktiske spekulasjoner om en rekkefølge på folkeavstemningene i de nordiske land for å tvinge fram et bestemt resultat som man ellers ikke ville fått. Debatten bør konsentrere seg om medlemskapets innhold og konsekvenser, ikke hva de andre nordiske landene gjør. En felles dag for folkeavstemningene er den beste måten å unngå et slikt taktikeri på, understreket Kjell Magne Bondevik i debatten i forbindelse med Bjørn Tore Godals handelspolitiske redegjørelse i Stortinget mandag.
