
18.03.05
Stortingsrepresentant Eli Sollied Øveraas (Sp)
Lesarinnlegg
Korpssatsing i hundre
Utan frivillige eldsjeler ville det lokale kulturlivet ha lege brakk mange stader i landet.
Ta til dømes korpsrørsla: Utan korpsmusikken ville mykje av festivitasen rundt om i kommunane bleikne. I tillegg ville barn og unge misse mogelegheita til å delta aktivt i eit positivt og meiningsfullt miljø. Korpsmusikk gir meining for den einskilde og det gir oppleving for mange andre.
Dei færraste tenkjer over den enorme frivillige innsatsen som ligg bak korpsmusikk og anna lokalt kulturliv. Eg trur meir merksemd om dette ville gjort både politikarar og andre overraska og audmjuke. Som tusenvis av andre har eg, som mor til aktive musikantar, tatt mi tørn med kakelotteri, strikking, hekling eller kva det skulle vere. Vi veit kor vanskeleg det kan vere for eit korps i økonomisk motvind. Men ikkje alle veit at ein fullstendig instrumentpark for eit korps eller skuleorkester kostar mellom 400.000 og 2 millionar kroner og må fornyast for dugnadspengar med jamne mellomrom.
Som representant for Senterpartiet i kulturkomiteen på Stortinget var eg allereie i perioden 1993-97 med på å foreslå å opprette eit instrumentfond. Det vart ikkje noko fleirtal for dette den gong, men no, nesten ti år seinare, ser det med eitt lysare ut. I Kulturløftet foreslo Senterpartiet saman med Arbeidarpartiet og SV å løyve 10 millionar kroner til oppstart av eit slikt fond, der korps og orkester for barn og unge kan søke tilskot til kjøp av instrument. Forslaget vart nedstemt av dei andre partia, men etter valet til hausten kan dette verte ein realitet.
Eg vil slett ikkje fjerne den fantastiske dugnadsanden vi har her i landet - den er verdifull og må takast vare på. Men når vi veit kor mykje ein instrumentpark til eit korps kostar, skulle det berre mangle om ikkje storsamfunnet skulle gje eit lite handslag til dei frivillige gjennom ei slik fondsordning. Eg ønskjer at dei som engasjerer seg i frivillig verksemd skal få halde på med kjerneaktiviteten, og i korpsa dreier det seg om å lære å traktere eit instrument i fellesskap med andre musikantar.
10 millionar kroner er ein forsiktig start. Om eit slikt fond skal kaste noko av seg, må det etter kvart bli mykje større. Målet mitt er eit fond på 100 millionar kroner, der avkastninga kan brukast til tilskot til musikkorpsa. Med eit raudgrønt fleirtal på Stortinget etter valet, trur eg ikkje det er urealistisk. Kultursektoren er eit av dei områda dei tre partia har samarbeidd best om. Til sjuande og sist er det eit spørsmål om politisk vilje. Kva med å konvertere nokre av statens aksjeplasseringar i Coca Cola eller andre selskap til eit slikt fond? Staten ville framleis ha pengane trygt plassert, og avkastninga kunne brukast til ein pott som musikkorpsa kunne søke om midlar frå.
Skal vi få til eit slikt fond, og eit løft for det frivillige kulturlivet, er vi avhengige av engasjement. Derfor har eg eit tips til alle korpsvenner i landet: Skap merksemd om den enorme frivillige innsatsen som vert lagt ned! Stå på og ver med og fortel om kva eit slikt fond kunne bety for korpsmusikken der du bor!
