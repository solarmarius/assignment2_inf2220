
7.3.2005
Stortingsrepresentant Rune J. Skjælaaen (Sp)
Senterpartiet ønsker fortsatt lovfesting av Lånekassas regler for Finnmark og deler av Troms
- Reglene i Statens Lånekasse for Utdanning er et viktig utdanningspolitisk virkemiddel, men er i tillegg også et instrument for å sikre alle deler av landet tilgang på høyt utdannet arbeidskraft, sier Senterpartiets Rune J. Skjælaaen og henviser til bestemmelsen om at låntakere bosatt i Finnmark og deler av Troms får ettergitt deler av studielånet.
- Et så sentralt distriktspolitisk virkemiddel bør fastsettes av Stortinget direkte i loven. Senterpartiet er i mot å overlate til forvaltningen å vurdere behovet for fortsatt unntak eller grensene for ettergivelse, sier Skjælaaen som reagerer på at Regjeringen foreslår å utelate gjeldende unntaksbestemmelse for Finnmark og Troms i den nye loven om utdanningsstøtte som ligger til behandling i Stortinget.
Senterpartiet vil arbeide for at låntakere som bosetter seg i Finnmark og deler av Troms fortsatt skal få ettergitt deler av studielånet gjennom en fortsatt lovfesting av bestemmelsen, sier Skjælaaen.
