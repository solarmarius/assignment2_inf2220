
26.05.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
- Pensjonistene får det de har krav på
Pensjonistene skal sikres en inntektsutvikling minst på linje med yrkesaktive, og etterslepet fra året før skal kompenseres. Dette slår flertallet i sosialkomiteen fast i sin innstilling til nye retningslinjer for trygdeoppgjøret.
- Arbeiderpartiet får flertall for sitt forslag om at etterslepet fra i fjor skal tas igjen før trygdeoppgjøret i år. For landets pensjonister betyr dette at de kan vente seg et historisk godt oppgjør i år. De skal få igjen det de tapte i fjor med en ekstraordinær utbetaling på 572 millioner kroner i årets trygdeoppgjør, sier Bjarne Håkon Hanssen. Etterslepet består av to komponenter Den delen av etterslepet mellom 2001 og 2002 som ikke ble kompensert ved trygdeoppgjøret i 2002 og etterslepet mellom 2002 og 2003.
- I framtida skal det ikke være mulig å underregulere pensjonene. Dette sikrer vi ved å vedta at lønnsutviklingen for pensjonister skal være minst på linje med utviklingen for yrkesaktive. I tilfelle trygdeoppgjøret ett år fører til at pensjonistene ikke får samme lønnsutvikling som andre grupper, skal dette etterslepet tas igjen i neste oppgjør, sier Hanssen.
