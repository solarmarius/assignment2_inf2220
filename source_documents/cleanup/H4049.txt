
30.3.01
Morten Lund,
Pressemelding fra
KONSESJONSLOVEN: STATENS FORKJØPSRETT AVVIKLES.
Senterpartiets stortingsrepresentant fra Sør Trøndelag, Morten Lund, er svært tilfreds med at Odelstinget i dag sikret bortfall av statens forkjøpsrett. I fremtiden vil avtalefriheten mellom partene ved omsetning av landbrukseiendommer ikke bli overprøvet for å sikre det offentliges behov for utbyggingsarealer eller ønske om å slå sammen gårdsbruk til større enheter. Lund mener at det offentlige må finne seg i å betale en så høy pris for det arealet de måtte ønske å kjøpe, at også salg til det offentlige kan skjer på frivillig basis.
-Statens forkjøpsrett har medført svært mange konflikter, samtidig som de samfunnsmessige fordelene har vært minimale. Derfor er jeg meget godt tilfreds med at vi nå kan sette en strek over ordningen sier Lund i fra Stortinget.
Samtidig ble arealgrensene for konsesjonsfri omsetning øket fra 5 til 20 dekar. Dette ble akseptert av Senterpartiet som ledd i fjorårets kompromiss om Landbruksmelding. Motytelsen fra Arbeiderpartiet var en betydelig skjerpelse av boplikten, samt et tydeligere inntektsmål for landbruket. Det heter nå at aktive utøvere i jordbruket skal sikres en inntektsutvikling og sosiale vilkår på linje med andre grupper i samfunnet.
-På denne bakgrunn er jeg opprørt over de signaler som nå er sendt ut fra landbruksministeren om at vårens jordbruksoppgjør verken skal gi økte overføringer eller økte priser til bonden. Jeg forutsetter at Regjeringen legger Stortingets behandling av Landbruksmeldingen til grunn for sitt tilbud i forhandlingene. Uten inntektsvekst til de som produserer maten vil garantien om trygg norsk mat kunne bli svekket, sier Morten Lund. -Senterpartiet har oppfylt vår del av avtalen i dag. Jeg forventer at Arbeiderpartiet gjør det samme ved neste korsvei.
