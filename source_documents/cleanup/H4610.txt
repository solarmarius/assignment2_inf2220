
18. januar 1999
Sentralstyret
Strategisk dialog med EU og EU landene
Uttalelse fra sentralstyret i Arbeiderpartiet 18. januar 1999
Norges forhold til EU er avgjørende for norske arbeidsplasser og velferd i framtida. EU er inne i en dynamisk utvikling som følge av utvidelse østover og etablering av en felles valuta fra 1. Januar i år.
Dette skaper nye utfordringer for Norge. Derfor må det settes inn ny kraft i Europapolitikken. Arbeiderpartiet har foreslått at Norge tar initiativ til en strategisk dialog med EU for å styrke vår forankring i EØS avtalen. I tillegg bør en strategisk dialog omfatte mer aktiv norsk deltagelse i EUs andre samarbeidsprosjekter.
Arbeiderpartiet ber regjeringen ta initiativ til en strategisk dialog med EU bygget på følgende arbeidsområder:
1. Arbeiderpartiet ber regjeringen arbeide for en styrking av EØS-avtalen, inklusive protokoll 9 om handel med fisk, ved mer aktiv norsk deltakelse i alle deler av avtalens virkeområde.
2. Arbeiderpartiet ber regjeringen innlede en politisk dialog med EU om valutapolitikk, med sikte på en avtale som kan gi større stabilitet for den norske krona gjennom en nærmere tilknytning til Euroen.
3. Arbeiderpartiet ber regjeringen om raskt å legge fram en proposisjon om Schengenavtalen for stortinget. Videre ber Arbeiderpartiet om at dialogen med EU om politi- og justis- samarbeidet følges opp med sikte på deltakelse i Europolsamarbeidet.
4. Arbeiderpartiet ber regjeringen styrke samarbeidet med EU om utvidelsesprosessen. EØS avtalen vil direkte berøres av EUs utvidelse. Videre vil Arbeiderpartiet at Norge støtter utvidelsen mer aktivt, blant annet ved å samordne økonomiske bidrag til kandidatlandenes næringsliv og demokratibygging mer med EU.
5. Arbeiderpartiet ber regjeringen mer aktivt søke samarbeid med EU når det gjelder utvikling av den nordlige dimensjon, EUs Russlands-politikk. Norske støtteordninger til Russland og Barentssamarbeidet må vurderes på ny, i lys av dette.
6. Arbeiderpartiet ber regjeringen styrke norsk deltakelse i arbeidet med utviklingen av en sikkerhetspolitikk for hele Europa, gjennom vårt medlemskap i NATO og vårt assosierte medlemskap i den Vest-Europeiske Union. Dersom organisasjonene på det sikkerhetspolitiske området endrer arbeidsdeling, må det etableres nye tilknytningsformer til det forsvars- og sikkerhetspoltiske samarbeidet slik at Norge kan fortsette å være en fullverdig deltaker i det europeiske og tranatlantiske samarbeidet.
7. Arbeiderpartiet ber regjeringen intensivere samarbeidet med EU når det gjelder miljø- og energi-spørsmålene. Dette gjelder særlig oppfølgingen av den internasjonale klimaavtalen.
1. EØS avtalen.
EØS avtalen er bærebjelken i Norges forhold til EU. Den er avgjørende for å sikre norske bedrifter markedsadgang til EUs indre marked på linje med bedrifter i EU landene. EØS avtalen hjemler også viktig samarbeid på områder som forskning, utdanning, forbrukerspørsmål og sosial dialog mellom partene i arbeidslivet.
EØS avtalen ble inngått i 1992. Siden da har det indre marked stadig vært under utvikling og nytt regelverk er kommet til. Det er avgjørende for Norge å være en aktiv partner i dette arbeidet. Vi må løpende utnytte avtalen best mulig og sikre at den er et godt redskap også inn i det neste årtusen. Dette forutsetter blant annet mer informasjon om EØS avtalen i EU landene, og støtte til norske bedrifter som opplever problemer med etterlevelse av EØS avtalen i EU landene. Styrket samarbeid med arbeidslivets parter vil være viktig i denne sammenhengen.
Arbeiderpartiet ber regjeringen om å styrke arbeidet med EØS avtalen når det gjelder:
· Enda tidligere deltakelse i prosessen for utforming av nytt regelverk.
· Å få bukt med etterslepet når det gjelder gjennomføring av EØS regelverk i Norge.
· Mer aktiv deltakgelse i de mange EU komiteer Norge har tilgang til.
· Å få innpass i flere viktige komiteer, blant annet på vitenskapsområdet.
· Videre arbeid med protokoll 9 om handel med fisk.
EUs utvidelse vil direkte berøre EØS området. På dette grunnlaget må det etableres en dialog med EU om utvidelses prosessen.
2. EUs økonomiske og monetære Union.
1. Januar 1999 innførte EU landene en felles europeisk valuta, Euro. Norge er sterkt knyttet til Euroen, økonomisk og politisk. Samtidig er vi svært utsatt for svingninger i verdensøkonomien. Dette kan øke usikkerheten rundt den norske krona med fare for kurssvingninger og spekulasjon. Økt usikkerhet for næringslivet kan føre til tap av arbeidsplasser og mindre investeringer i Norge.
Innføringen av euroen stiller Norge overfor store utfordringer i dag. Hvis Sverige, Danmark og Storbritannia blir en del av Euro området, vil utfordringene øke ytterligere.
Arbeiderpartiet mener derfor at regjeringen med utgangspunkt i EØS-avtalen og det tette handelsmessige samkvem mellom Norge og EU, må ta initiativ til en politisk dialog med EU om valutapolitikk.
Siktemålet med en slik prosess må være å avklare muligheten for en avtale som kan gi større stabilitet for den norske krona gjennom en nærmere tilknytning til Euroen.
Gjennom en slik dialog må bl.a. muligheten for ytterligere kredittavtaler drøftes. Det er også aktuelt å drøfte ulike tiltak fra norsk side som kan underbygge slike avtaler. Ytterligere skritt bør vurderes gjennom en felles studie bl.a. sett i lys av hvordan det valutapolitiske samarbeidet utvikles internasjonalt.
3. Politi- og justissamarbeidet i EU.
Norsk deltagelse i Schengensamarbeidet er viktig for å sikre passfrihet og deltakelse i viktig samarbeid på justis området i Europa. Det er avgjørende for å sikre den nordiske passunionen. Arbeiderpartiet forventer at regjeringen raskt finner løsninger på gjenværende problemer og legger fram en proposisjon for stortinget slik at avtalen med EU på dette området kan tre i kraft.
EUs justispolitiske samarbeid utvikles stadig. 1.oktober 1998, ble EU-landenes politisamarbeid Europol etablert, etter at alle medlemslandene hadde ratifisert Europol-konvensjonen. Målet for dette samarbeidet er å bekjempe og forhindre terrorisme, ulovlig narkotikahandel, menneskesmugling, illegal handel med atommateriale, hvitvasking av penger og andre former for grove internasjonale forbrytelser. Europol med sitt hovedkvarter i Haag, Nederland, skal være et sambands-, informasjons- og analyseorgan som samarbeider med egne nasjonale politienheter i medlemslandene. Europol har dermed ingen egen operativ styrke, men vil kunne samordne politi-innsats dersom flere lands politi styrker må involveres. Som støtte til virksomheten vil man ta i bruk et eget datasystem, for å lagre opplysninger som kan bidra til å avdekke kriminelle forhold innenfor Europols arbeidsområder.
EU landene har bestemt å satse på oppbyggingen av Europol som en viktig del av arbeidet for å bekjempe noen av de viktigste samfunnsproblemene i Europa. Dette får også organisatoriske konsekvenser. Europol med sine 155 ansatte i dag, forutsettes å bli 400 i løpet av få år.
Organisert kriminalitet med internasjonale forgreininger er en stor utfordring for de europeiske landene. På denne bakgrunn mener Arbeiderpartiet at Norge må ha en aktiv strategi overfor Europol samarbeidet. Det er i norsk interesse å vurdere mulige samarbeidsformer til Europol. Vi ber regjeringen innlede en aktiv dialog med EU med sikte på norsk deltakelse i europol.
4. EUs utvidelses prosess.
Forhandlingene om utvidelse av EU er i gang. Denne prosessen har en sterk dynamikk. I løpet av noen år vil EU-utvidelse være en realitet selv om den nøyaktige timeplanen ikke er klar i dag.
EUs utvidelse er i norsk interesse. EU utvidelse til Sentral- og Øst-Europa samt Baltikum, betyr større stabilitet i hele Europa. Arbeiderpartiet ber regjeringen intensivere støtten til en raskest mulig utvidelsesprosess i EU som inkluderer de baltiske land. Dette forutsetter en aktiv dialog med kandidatlandene, med EU-landene og med EU-systemet.
Det bør også vurderes hvordan Norges politiske og økonomiske støtte til demokratibygging og næringsutvikling, spesielt i Baltikum og Østersjø-området bedre kan knyttes til prosessen med disse landenes integrasjon i det Europeiske samarbeidet og forhandlingene med EU. Kanalisering av norske økonomiske bidrag via EUs fond, er en mulighet. Det kan også være aktuelt å bidra mer direkte overfor kandidatlandene med norske erfaringer når det gjelder samarbeid med EU, som kan være nyttige i deres prosess.
Norge har også direkte interesser i EUs utvidelse ved at den vil føre til et utvidet EØS område. På denne bakgrunn er det viktig å ha en organisert, løpende dialog med EU gjennom hele utvidelsesprosessen.
5. EUs nordlige dimensjon - samarbeidet med Russland.
Spørsmålet om hvordan Russland kan integreres i det europeiske og atlantiske samarbeidet står sentralt i norsk utenrikspolitikk, og det er i vår interesse å samarbeide om dette med Russland, de europeiske land, EU og USA. På denne bakgrunn bør Norge ha en aktiv holdning til det finske forslaget om å utvikle en nordlig dimensjon i EU. Forslaget innebærer først og fremst en EU politikk i forhold til Russland, og vil spesielt være i fokus under Finlands formannskapsperiode i EU, 2. Halvår 1999. EU har i dag en omfattende samarbeidsavtale med Russland, som også innebærer økonomisk engasjement.
Norges samarbeid med Russland er også viktig. Vi er det eneste NATO land med grense til Russland og står sentralt i utviklingen av det grenseregionale samarbeidet mellom Russland og Norden, Barentssamarbeidet. Vi bør bruke denne rollen og dette samarbeidet enda mer aktivt i vår dialog med EU.
Stortingsflertallet vedtok i statsbudsjettet for 1999, en kraftig reduksjon i bevilgningene til demokrati- og miljø-støtte i Russland. Dette har svekket muligheten til innsats når det gjelder demokratitiltak og atomsikkerhetsarbeid.
Arbeiderpartiet ber regjeringen ta initiativ til en gjennomgang av norsk engasjement i forhold til Russland når det gjelder Barentssamarbeidet, demokrati- og næringsstøtte samarbeidet, miljøsamarbeidet og atomsikkerhetssamarbeidet. Hensikten skal være å styrke og effektivisere dette arbeidet samt samordne det bedre med og knytte det tettere opp til engasjement internasjonalt, blant annet EUs arbeid.
6. Forsvars- og sikkerhetspolitikken i EU.
Som medlem i NATO og assosiert medlem i den vesteuropeiske union, VEU, har Norge vært en aktiv deltaker i utviklingen av det nye forsvars- og sikkerhetspolitiske samarbeidet i Europa etter Berlinmurens fall. Noe av det viktigste som har skjedd er at skillelinjene mellom ulike allianser og organisasjoner er brutt ned slik at både NATO-land, tidligere Warsawa-pakt land og de alliansefrie land kan delta i arbeidet med å skape større sikkerhet. Det er fortsatt en utfordring å utvikle samarbeidet mellom land og organisasjoner uten å bygge opp dobbelt- funksjoner og nye militære strukturer. Det er også viktig å erkjenne behovet for amerikansk deltakelse i den europeiske sikkerhetspolitikken. NATOs sentrale rolle i europeisk sikkerhetspolitikk etter den kalde krigens slutt bekrefter dette.
Samtidig videreutvikles den europeiske sikkerhets- og forsvarsidentitet ESDI. Dette er positivt for å styrke den europeiske evne til krisehåndtering. Det er i norsk interesse både å ha et sterkt NATO med amerikansk deltakelse og et europeisk sikkerhetspolitisk samarbeid der alle europeiske land uavhengig av alliansetilknytning kan delta.
Den siste tiden har prosessen for utvikling av forsvars- og sikkerhetspolitikken i EU skutt ny fart. Arbeiderpartiet ber regjeringen ta initiativ for å styrke og klargjøre norsk deltakelse i denne prosessen. Dette kan gjøres gjennom vårt assosierte medlemskap i VEU og vårt medlemskap i NATO. Men det må også i sterkere grad være en del av vår aktive dialog med EU og med EU landene. Det er avgjørende for norsk sikkerhet at vi også i framtiden kan være en aktiv og fullverdig deltaker i det europeiske samarbeidet om forsvars- og sikkerhetspolitikk. Vi må derfor fra norsk side løpende vurdere hvordan dette kan skje. Dersom organisasjonene på det forsvars- og sikkerhetspolitiske området endrer arbeidsdeling, må det etableres nye tilknytningsformer til det forsvars- og sikkerhetspolitiske samarbeidet i Europa, slik det for noen år tilbake ble aktuelt å søke assosiert medlemskap i den Vest-Europeiske Union, VEU. Dette vil ikke innebære noen prinsipielt ny politisk holdning til norsk deltakelse i det europeiske forsvars og sikkerhetspolitiske samarbeidet. Norsk siktemål må hele tiden være å opprettholde vår rolle som en fullverdig deltaker i det europeiske og transatlantiske samarbeidet.
7. Miljø- og energipolitikken i EU.
Dialogen mellom Norge og EU om miljø- og energispørsmål må intensiveres. Dette må spesielt gjelde for oppfølgingen av den internasjonale klimaavtalen. Kyoto-avtalen åpner for et helt nytt prinsipp i internasjonale miljøavtaler hva angår muligheten for at land kan gå sammen for å redusere utslippene av klimagasser gjennom handel med utslippskvoter og felles gjennomføring. De sosialdemokratiske partiene i Norden har tatt initiativ til at det opprettes et felles nordisk system med utslippskvoter. Et slikt nordisk samarbeid bør være første skritt mot et bredere europeisk samarbeid om utslippskvoter. Arbeiderpartiet ber regjeringen følge opp disse ideene i en aktiv dialog i Norden, med EU-landene og med EU.
Norge er en betydelig leverandør av naturgass til det europeiske markedet. Det er viktig for Norge å ha stabile markeder for salg av gass, samtidig som norsk gass representerer stabilitet og trygg forsyning for de europeiske land som er mottakere av norsk gass. På denne bakgrunn er olje- og gass-politikk et viktig område for samarbeid mellom Norge og EU. I arbeidet med EUs gassmarkedsdirektiv erfarte vi hvor viktig det var å ha et tett samarbeid. Arbeiderpartiet ber regjeringen ytterligere styrke dialogen mellom Norge og EU på dette området.
På områder der Norge er betydelig i europeisk sammenheng, som energiområdet, skipsfart og fiskerier må vi søke aktivt samarbeid med EU og EU landene.
