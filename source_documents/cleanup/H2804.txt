
Fredag 25. august 1995
KrF-nestleder Einar Steensnæs om postnedleggelser:
KREVER EN PLAN FOR POSTTJENESTENE
-Nå må regjeringen legge fram en nasjonal plan for posttjenestene her i landet. Vi kan ikke leve med den usikkerheten som "bit-for-bit"-nedleggelser over mange år skaper. Vi har også erfaring for at nedleggelse av postkontoret fliser opp grunnlaget for bosetting i distriktene. Det sier Kristelig Folkepartis nestleder Einar Steensnæs i en kommentar til meldingen om at den sentrale ledelsen i Postverket vurderer mer enn tusen postkontorer som "ulønnsomme".
-Det må legges mer enn rene driftsøkonomiske kriterier til grunn når man vurderer framtida for de små postkontorene rundt om i landet. Postverket er som kjent en forvaltningsbedrift, og må ta hensyn til det når man vurderer rasjonaliseringer. Mange steder har man sett et mønster utvikle seg i kjølvannet av nedleggelser. Først forsvant postkontoret, så forsvant nærbutikken, så forsvant skolen og til slutt forsvant folket, sier Einar Steensnæs.
-Når postens sentrale ledelse opererer med et "lønnsomhetsminumum" på 500 husstander, er det postkontorene i distrikts-Norge som blir hardest rammet. Men det vil også kunne føre til at lokale postkontorer i byer som Oslo, Bergen og Trondheim blir nedlagt fordi de dekker bydeler med færre enn 500 husstander. Det vil føre til økt press på postkontorene i sentrum, der det allerede er lange køer og mye stress. Et lokalt postkontor har mye å si for livskvaliteten i et lokalsamfunn, sier Einar Steensnæs.
-Jeg regner selvfølgelig ikke med at man legger ned tusen postkontorer over natten, men selv de 50 nedleggelsene som er bestemt for 1995 kan oppleves som dramatisk nok for flere av de lokalsamfunnene det gjelder. Mange føler stor usikkerhet rundt hvilke postkontorer som tas "neste gang". Derfor er det behov for at Regjeringen nå legger fram en plan for dette, slik blant andre KrF har bedt om i Stortinget så sent som i vår. Det er bra at kommunene nå har fått mulighet til å anke avgjørelsen om å legge ned postkontorer, men Stortinget bør se en gang til på om det ikke bør være departementet som skal være ankeinstans for slike avgjørelser, og ikke postens sentrale ledelse selv, som er forholdet nå, sier Einar Steensnæs (KrF-Press/NPE)
