
fredag 12. januar 2001 10:00:48
Venstres Odd Einar Dørum om politimeldingen:
- Grense- og kystfylkene rammes av politisentralisering
- Bedre organisering av politiet er helt nødvendig. Å halvere antallet politidistrikter fra 54 til 28, er imidlertid å gå for langt. Da omstiller man seg bort fra viktige kriminalitetsutfordringer knyttet til kysten og grensen, og overser forskjeller i lokale forhold og kriminalitetsbilder. Det sier Venstres tidligere justisminister, stortingsrepresentant Odd Einar Dørum i en kommentar til Regjeringens politimelding som legges fram i dag.
Venstre mener Regjeringens forslag har klare svakheter. Dørum peker bl.a. på at viktige grensefylker som Østfold og Hedmark bør ha flere politidistrikt enn det Regjeringen foreslår. Det samme gjelder store kystfylker som Sogn og Fjordane, Møre og Romsdal og Nordland. - For Venstre er det viktig at politiorganiseringen tar hensyn til ulike lokale forhold og kriminalitetsbilder. - Jeg mener det er nødvendig med 8-10 flere politidistrikter enn det Regjeringen foreslår, sier Odd Einar Dørum.
Omorganiseringen av politiet ble satt i gang av Odd Einar Dørum da han satt som justisminister, og opprettelsen av et Politidirektorat sto da helt sentralt. - Politidirektoratet reduserer behovet for så kraftig sentralisering av politidistriktene som Regjeringen nå foreslår, mener Dørum. - Tvert imot er det nå enda viktigere å sikre bredden av regionale kompetansemiljøer i politiet.
- Jeg er enig med den nye justisministeren i at mer av politiets ressurser må gå til aktiv gatetjeneste ute blant folk, og dette var et helt vesentlig poeng også i mitt arbeid som justisminister. - Det aller viktigste i denne sammenhengen, er en lønnspolitikk som belønner politifolk som står i aktiv tjeneste på gaten over tid. Jeg forventer at Ap fortsetter å støtte opp under dette, sier Venstres Odd Einar Dørum.
Odd Einar Dørum understreker også behovet for å innføre åremålstilsetting for politimestere.
