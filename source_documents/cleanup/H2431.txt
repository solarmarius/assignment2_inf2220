
Torsdag 7. mars 1994
Stortingsrepresentant Odd Holten (KrF):
LA OSS SLIPPE "ALT ER LIKE GODT"-KULTUREN!
-Samfunnet vårt trenger en ideologisk debatt som kan få slått fast at "alt er like godt"-kulturen har spilt fallit, og at verdinøytraliteten har vært mer til skade enn til gavn. Kristelig Folkeparti ønsker å føre en politikk som fremmer etisk bevissthet og moralsk årvåkenhet. Det sa stortingsrepresentant Odd Holten på et møte i Giske KrF torsdag.
Odd Holten sa at han synes flertallet i Stortinget har gitt for uklare og sprikende signaler i de senere årene i familiepolitikken.
-Istedet for å styrke ekteskapet, har vi fått ordninger som gjør at mange synes samboerskap er like greitt, og mer lønnsomt, økonomisk sett. Prisen samfunnet må betale for dette, er at mange barn opplever en rotløshet i forhold til hvor de hører til, og ustabile familierelasjoner. Vi har fått en partnerskapslov som i praksis setter likhetstegn mellom forhold mellom menn og kvinner og forhold mellom personer av samme kjønn. Et homofilt eller lesbisk par har i dagens Norge et sterkere rettsvern enn et samboerpar der de som bor sammen er av ulikt kjønn, sa Odd Holten.
Odd Holten sa også at Stortinget nå må ta på alvor det kravet som et økende antall småbarnsforeldre står bak: Retten til valgfrihet når det gjelder omsorgen for barna, sikret gjennom en kontantstøtteordning.
-Folk flest gjennomskuer hulheten i påstandene om at kontantstøtte vil "tvinge kvinnene tilbake til kjøkkenet". En slik mistillit fra politikerne vil man ikke finne seg i, sa Odd Holten på møtet i Giske KrF torsdag.
