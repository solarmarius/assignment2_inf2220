
tirsdag 20. august 1996 15:37:50
Nei til medieombud
Uttalelse fra Venstres sentralstyremøte på Fagernut ved Finse 17. august 1996:
Sentralstyret i Venstre går mot forslaget om et lovbestemt medieombud. Venstre mener pressens egen selvdømmerordning, PFU, fungerer godt og allerede ivaretar de oppgavene et medieombud er tiltenkt.
En fri presse er en grunnleggende forutsetning for demokratiet. Regulering av innholdet i pressen gjennom offentlige lover er i strid med denne pressefriheten. Venstre frykter også at innføring av et lovbestemt medieombud kan åpne for flere framstøt for offentlig regulering av innholdet i aviser, radio og TV. Det er derfor viktig med et prinsipielt forsvar for pressefriheten.
Når pressen de siste årene har vist at den både vil og kan ta på alvor arbeidet med å heve den etiske standarden, er det ingen grunn til at det offentlige skal blande seg inn i løsningen av denne oppgaven.
