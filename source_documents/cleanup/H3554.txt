
04.10.99
Rolf Reikvam:
Sosialistisk Venstrepartis Pressetjeneste
SKOLEN ER BUDSJETTAPER IGJEN
Det er to grunner til at grunnskolen ikke vil få det økonomiske løftet som er nødvendig neste år. For det første er økningen i de øremerkede bevilgningene til etterutdanning, informasjonsteknologi og til forsøk med nye undervisningsmetoder for små. Det er ikke nok å foreslå å øremerke nye 135 millioner til grunnskolen og samtidig kutte i de øremerkede bevilgningene til leirskole og skolefritidsordning. Bare til leirskole er det reelle kuttet på ca 7%;
Skolefritidsordningen får nye kutt på 15 millioner. Denne reduksjonen må dekkes av kommunene eller overføres som økte egenandeler på foreldrene. Det er grunn til å frykte at hele skolefritidsordningen er i fare, uttaler Reikvam
For det andre får kommunene mindre frie midler neste år. Den beskjedne økningen til kommunesektoren er allerede låst til helse og omsorg. Dette er nødvendige tiltak, men det betyr at kommunene må skaffe egne midler til å finansiere sin del av satsningen innenfor helse og omsorg. Disse pengene kan trolig bare hentes fra skolebudsjettene som for det meste er frie midler, uttaler Reikvam.
Dette budsjettet vil forsterke forskjellene mellom kommunene når det gjelder ressursinnsats pr elev. Jeg er bekymret for det likeverdige skoletilbudet, sier Reikvam. Jeg håper at de partiene som i valgkampen lovte en skikkelig satsning på grunnskolen står ved sine løfter om mer penger slik at vi kan få færre elver i klassene på ungdomstrinnet, avslutter Reikvam.
