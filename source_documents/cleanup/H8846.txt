
Dato: 6. desember 2004
Stortingsrepresentant Kennth Svendsen (FrP)
- Åpner for terroranslag
Samferdselspolitisk talsmann i FrP Kenneth Svendsen er sjokkert over at luftfartsdirektør Per Arne Skogstad sier det må være sikkerhetshull på Gardermoen.
- Dette er en ren invitasjon til kriminelle og terrorister, reagerer Svendsen.
Det er til TV2 nyhetene at Skogstad sier at han mener det må være sikkerhetshull på Gardermoen. Uttalelsen falt etter at TV2 nyhetene avslørte at de kunne ta med seg ukontrollert bagasje inn i avgangshallen gjennom en ukontrollert personalutgang.
- Jeg ble sjokkert over TV2s avsløringer, men Skogstads uttalelser gjorde saken langt verre, sier Svendsen. Han mener Skogstad med sine uttalelser nærmest inviterer terrorister til Norge.- Som en internasjonal flyplass er Gardermoen spesielt utsatt og må derfor ha et høyt sikkerhetsnivå. Luftfartsdirektørens uttalelser sier det stikk motsatte, nemlig at det alltid vil være hull i sikkerheten på Gardermoen.
- Hvordan de ansatte kommer seg inn og ut av avgangshallen må være underordnet kravet til sikkerhet. Gardermoen er en flyplass som er til for flypassasjerer og ikke noe annet, slår han fast.
Svendsen sier han vil ta Luftfartsdirektørens uttalelser opp med samferdselsminister Torild Skogsholm. - Etter TV2s avsløringer og ikke minst etter luftfartsdirektørens uttalelser er det på sin plass at den øverst ansvarlige for luftfartssikkerheten presiserer hva hun mener er god nok sikkerhet på Gardermoen.
