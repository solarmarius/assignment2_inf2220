
27.05.94 - 28.05.94
Folkets Hus, Oslo
LANDSSTYREMØTE 27/5-94
Møtet behandlet følgende saker:
1. Helsepolitikk, v/Hill-Marta Solberg.
2. Evaluering av Strategisk Plan for 1993, v/Dag Terje Andersen.
3. Den politiske situasjonen, v/Thorbjørn Jagland.
4. Endring av tidspunkt for ordinært landsmøte.
5. Oppnevning av æresmedlemmer.
Landsstyret vedtok uttalelser om:
"Helsepolitikk, organisering, finansiering, prioritering og rettigheter"
Arbeiderpartiet har som mål i helsepolitikken å sikre hele befolkningen, uavhengig av økonomisk evne, alder, kjønn og bosted, tilgang til nødvendige helse- og omsorgstjenester av god kvalitet. Arbeiderpartiet avviser markedsliberalistiske løsninger, fordi disse vil øke forskjellene og gjøre tjenestene dyrene.
Trygghet for hjelp og behandling når sjukdom rammer er et av fundamentene i velferdssamfunnet. Helsevesenet vårt er bygd ut fra allmennpraktiserende leger, til høyt spesialiserte sjukehustjenester. Organisasjoner og frivillige krefter har på mange områder gått foran og skapt tilbud på nye områder. Gradvis er ansvaret overtatt av fellesskapet fordi helsetilbud er viktig for alle, og fordi behov og muligheter ofte er vokst ut over det organisasjoner og frivillige har kunnet løse. Organisasjonene og de frivillige kreftene har likevel fortsatt en plass i helse- og omsorgsarbeidet, som et supplement til og som samarbeidspartnere med det offentlige.
Helsesektoren forvalter store ressurser og kunnskaper av vesentlig betydning for folk. Det er derfor avgjørende å ha demokratisk styring og kontroll med den virksomheten som utøves - slik at den til enhver tid er i samsvar med den utviklingen vi ønsker for samfunnet, og innenfor de økonomiske rammer som settes.
I et solidarisk samfunn må vi sikre at det ikke oppstår sosiale forskjeller i tilgangen til helsetjenester. Hoveddelen av helse- og omsorgstjenestene må finansieres og styres av fellesskapet. Innenfor rammen av dette må brukernes medbestemmelse og rettssikkerhet ivaretas, i den grad slike hensyn ikke går på bekostning av grunnleggende verdier som rettferdig fordeling - og det felles ansvar vi har for å prioritere hjelpen til de som trenger den mest.
Helhetsbildet er at helsevesenet i dag gir et likeverdig tilbud til hele befolkningen. Men det er enkelte variasjoner fra kommune til kommune og mellom fylkene når det gjelder ventetidsgarantien og kapasiteten på andre områder. De pasientgrupper som i dag ikke har et godt nok tilbud, er pasienter med kroniske lidelser som ikke omfattes av ventetidsgarantien og pasienter med psykiske lidelser.
Det er vanskelig å sammenligne kvaliteten på helsetilbudene mellom ulike land. Men land som har valgt mer markedsorienterte måter å organisere helsevesenet på har som regel et dyrere helsevesen enn vårt. Tilbudene er dessuten dårligere fordelt i befolkningen, både sosialt og geografisk.
Utviklingen i helsevesenet i tida som kommer påvirkes av flere forhold:
- Den medisinske utviklingen skaper nye behandlingsmetoder og muligheter til å behandle sjukdom vi i dag ikke kan behandle. Dette skaper forventninger som det er krevende å holde tritt med og som nødvendiggjør at helsevesenet er under offentlig styring.
- Endringer i befolkningssammensetningen illustrert ved at det i år 2030 vil være 200.000 flere pensjonister enn vi har i dag. Flere eldre over 80 år medfører økt behov for omsorg, pleie og behandling.
- Endringer i sjukdomsbildet. Ved begynnelsen av dette århundret var det infeksjonssjukdommene som dominerte. De har vi fått kontroll med. I 60 og 70-årene tok livsstilsjukdommer som hjerte- og karsjukdommer over. I dag er det kreft, allergier, belastningslidelser og psykiske lidelser som øker.
Finansiering og organisering
Vårt helsevesen er desentralisert. Kommunene har ansvaret for primærhelsetjenesten, mens fylkeskommunene har ansvaret for sjukehustilbudene og spesialisttjenesten. Dette skal til sammen dekke folks behov for helsetjenester. Noe som stiller store krav til samarbeid og samordning av tilbudene på tvers av forvaltningsnivåene og mellom fylkeskommuner.
Et likeverdig helsetilbud over hele landet skapes først og fremst gjennom en god og velfungerende primærhelsetjeneste. Den enkelte kommune skal ha et økonomisk grunnlag som gjør dette mulig. Primærhelsetjenesten må ha ansvaret for det forebyggende helsearbeidet, for grunnleggende allmennbehandling og for rehabilitering.
Vi har også en svært desentralisert sjukehusstruktur, med fem regionsjukehus - sentralsjukehus i hvert fylke, samt lokalsjukehus tilknyttet mindre byer og tettsteder. I dag er ikke samarbeidet og samordningen av tilbud over fylkesgrensene, og mellom kommuner og fylker, godt nok. Et bedre og tettere samarbeid på tvers av forvaltningsnivåer og fylkesgrenser vil utnytte tilgjengelig behandlingskapasitet bedre, og dermed gi rom for høyere aktivitet i helsesektoren. Det er behov for bedre samordning og styring av avanserte behandlingstilbud og spesialutstyr for å sikre et kvalitativt godt tilbud for pasienter i hele landet.
Sjukehusene må sees mer i sammenheng med hverandre. Det er viktig at sjukehusene samarbeider om ressurser, utstyr og fagpersonell, framfor å konkurrere. Noe som for eksempel kan skje ved at helsepersonell ansettes i fylkeskommunen, og forplikter seg til å arbeide og bruke sin kompetanse på sjukehusene i fylket.
Arbeiderpartiet vil sikre en sjukehusstruktur som ivaretar kvaliteten i behandlingen, rasjonell drift og hensiktsmessig utnyttelse av personell og utstyr. Det må være et tilstrekkelig pasientgrunnlag for de funksjoner sjukehus skal ivareta, slik at kvaliteten på tilbudet sikres. Ressurser brukt til helsevesenet må disponeres ut fra hensynet til helheten. Regionale helseplaner er et viktig instrument for økt styring og samordning.
I tillegg til økt samarbeid og arbeidsfordeling mellom sjukehus, må ansvarsfordelingen mellom kommuner og fylker klargjøres. Fylkeskommunene må ha spesialkompetansen, og kommunene må ha ansvaret før og etter ferdigbehandling i sjukehus. Vi må unngå en situasjon der sjukehus fungerer som sjukehjem etter at pasienten er ferdig behandlet, på grunn av manglende pleie og omsorgskapasitet i kommunene. Det er derfor viktig at det kommunale omsorgstilbudet bygges opp i takt med effektiviseringen i sjukehussektoren. En klar ansvarsfordeling oppnås ved god kommunikasjon mellom forvaltningsnivåene, og gjennom økonomiske tilskuddsordninger som ikke oppmuntrer til å skyve ansvaret over på hverandre. Enkelte tilbud vil det på grunn av for lite befolkningsgrunnlag ikke være mulig å gi i hver enkelt kommune. I slike sammenhenger må det stimuleres til interkommunalt samarbeid.
Befolkningssammensetningen, bedre behandlingsmuligheter og økte behov tilsier at vi i framtida må tilføre helsesektoren økte ressurser. Helsevesenet drives hovedsakelig etter rammebudsjetteringsprinsippet. Fordelene ved denne finansieringsordningen er at den er enkel å administrere og sikrer god fordeling av ressursene mellom fylkene. Den gir god økonomikontroll, og gir sjukehusene en klar definert oppgave gjennom ansvaret for befolkningen i nærområdet.
Svakhetene ved dagens finansieringssystem er at det ikke i tilstrekkelig grad ansporer til rasjonell og effektiv drift, og muligheter til å tilpasse seg økte behov. Tvert imot kan behandling av flere pasienter enn budsjettert med, gi store underskudd.
En ekstra stimulans er lagt inn gjennom toppfinansiering der midlene knyttes direkte til økt pasientbehandling. Da tilskuddet er knyttet opp mot pasientbehandling kan fylkeskommunen bestemme om de vil behandle vedkommende ved egne sjukehus, eller ved et sjukehus i et annet fylke. Dette åpner for en mer fleksibel og effektiv utnyttelse av allerede eksisterende behandlingskapasitet på tvers av fylkesgrenser.
Arbeiderpartiet ønsker i hovedsak å bygge videre på rammefinansieringsordningen. Og vi tar sikte på å avvikle dagens toppfinansieringsordning. Parallelt med dette skal det bygges opp et stimulerings- og omstillingstilskudd som tar opp i seg eksisterende ordninger. Denne ordningen skal på en mer målrettet måte rettes inn for å sikre prioriterte tilbud og redusere ventetiden for prioriterte grupper. Den skal i tillegg brukes til omstilling i sjukehussektoren for eksempel ved å bistå fylkeskommuner og kommuner med alternativ bruk av mindre lokalsjukehus. På denne måten stimuleres det til økt fleksibilitet og en effektiv utnyttelse av ledig behandlingskapasitet på tvers av fylkesgrensene.
Arbeiderpartiet avviser en "fristillings-modell" som ville medføre at sjukehusene ble sjølstendige stiftelser eller aksjeselskaper, som konkurrerte om pasienter. En slik modell vil redusere den politiske kontrollen med prioritering av tilbudene, og åpne for en vridning av behandlingstilbudet fra behov til hva sjukehusene kan tjene mest penger på. Den vil også kunne gi store geografiske forskjeller.
Tilbud om helse og omsorg skal i all hovedsak finansieres ved hjelp av midler skaffet til veie gjennom den alminnelige beskatningen. Det bør i framtida nærmere avklares hvilke tjenester det skal kreves egenandeler for, og i hvilket omfang. Dette bør vurderes ut fra en fordelingspolitisk synsvinkel. Kronisk sjuke og folk med liten betalingsevne må skjermes fra brukerbetaling.
Staten må styre utdanningen av spesialister slik at vi får det helsepersonell pasientene og helsevesenet har behov for i framtida.
Prioriteringer
Når vi ønsker å sikre at helsevesenet dekker de viktigste behovene må det skje en prioritering. Øyeblikkelig hjelp går for eksempel foran behandling av sjukdom som ikke er livstruende.
I 1987 ble det nedsatt et utvalg som ga retningslinjer for prioritering i helsevesenet - Lønningutvalget formulerte følgende overordnede fordelingsprinsipp: "Helsetjeneste bør tilbys befolkningen slik at alle kan bli så friske som de etter sine forutsetninger han mulighet for".
Pasienter med behov for tiltak, som har svært alvorlige konsekvenser hvis de ikke iverksettes, omfattes av en såkalt ventetidsgaranti. Denne innebærer rett til behandling innenfor et tidsrom på 6 måneder. 96 prosent av pasientene med slik garanti blir i dag behandlet før 6 måneder er gått.
I tillegg til alvorlighetsgrad vil en vurdering av om pasienten har nytte av behandlingen, og om den hever pasientens livskvalitet stå sentralt.
Arbeiderpartiet ønsker ikke at prioriteringer knyttes til sjukdommers "status" eller pasienters sosiale bakgrunn.
En gruppe som i dag får et for dårlig tilbud er psykiatriske pasienter. Arbeiderpartiet vil forbedre tilbudet til denne pasientgruppa blant annet gjennom fleksible sammenhengende behandlingskjeder, med hensiktsmessige og tilpassede tilbud. Tyngdepunktet bør forskyves nedover slik at førstelinjetjenesten tar seg av flere oppgaver enn i dag. Fylkeskommunene skal fortsatt ha ansvar for å tilby behandling i sjukehus og institusjon, men i tillegg må kommunene tilføres flere midler og kompetanse slik at de settes i stand til å gi tilbud om bolig, arbeid og aktivitet i nærmiljøet. Dette kan gjøres gjennom tilskudd til bolig og rehabiliteringstilbud, samt en bedre geografisk spredning av spesialutdannede til de delene av landet hvor det er størst mangel på kvalifisert personale.
Kvinner er som gruppe ofte nedprioritert innen legevitenskapen. Forskning på typiske kvinnesjukdommer og lidelser bør derfor prioriteres høyere.
En del helseproblemer har sin rot i andre forhold enn de helse- og sosialtjenesten har mulighet til å gjøre noe med direkte. Gjennom forebyggende arbeid som omfatter boforhold, arbeidsmiljø, ytre miljø, ernæring, levekår og levevaner kan sjukdommer og lidelser unngås. Arbeidet med forebygging må være sektorovergripende.
Tilbudet med helsesøstre må utbygges og sees på som et ledd i det forebyggende arbeidet.
Pasientrettigheter
I løpet av de siste tjue årene er "pasientrettigheter" blitt et sentralt begrep i helsedebatten, og en rekke pasientrettigheter er lovfestet. Rettighetene følges av en klageadgang til fylkeslegen. Og det kan reises erstatningssak mot sjukehus og kommunehelsetjeneste gjennom Norsk Pasientskadeerstatning, eller gjennom domstolene. Pasientombud med hovedoppgave å fremme pasientens rettigheter overfor helsetjenesten, er opprettet i 10 fylker.
Arbeiderpartiet ønsker å bygge videre på og utvide de ordningene vi har i dag. Dette skal skje gjennom:
- Lovfestet rett til nødvendig spesialisthjelp.
- Rett til fornyet vurdering av annen lege, eller ved annet sjukehus.
- Sette pasienters behov og ønsker i sentrum ved valg av behandlingssted. Dette vil bedre ressursutnyttelsen på tvers av fylkesgrensene.
- Rett til samtykke fra pasienten ved spesielle behandlingsformer, etter grundig informasjon.
- Sikre en ordning med pasientombud i alle fylker.
Arbeiderpartiet vil:
- Sikre hele befolkningen tilgang til nødvendige helse- og omsorgstjenester av god kvalitet, gjennom et helsevesen under offentlig styring.
- Satse på sektorovergripende forebyggende arbeid.
- Sikre en trygg og god primærhelsetjeneste i alle kommuner.
- Utvikle et bedre og tettere samarbeid på tvers av forvaltningsnivåer og fylkesgrenser, for å utnytte tilgjengelig behandlingskapasitet bedre, og dermed gi rom for høyere aktivitet i helsesektoren.
- Sikre en sjukehusstruktur som ivaretar kvaliteten i behandlingen, rasjonell drift og hensiktsmessig utnyttelse av personell og utstyr.
- Tilføre helsesektoren økte ressurser.
- Bygge videre på rammefinansieringsordningen, men supplere gjennom en form for toppfinansiering av bestemte prioriterte tjenester.
- Sikre en prioritering i helsesektoren ut fra alvorlighetsgrad, og en vurdering av om pasienten har nytte av behandlingen.
- Styrke behandlingstilbudet for psykiatriske pasienter.
- Styrke pasientrettighetene gjennom: Lovfestet rett til nødvendig spesialisthjelp. Rett til fornyet vurdering av annen lege, eller ved annet sjukehus. Sette pasientens behov og ønsker i sentrum ved valg av behandlingssted. Rett til samtykke fra pasienten ved spesielle behandlingsformer, etter grundig informasjon. Pasientombud i alle fylker.
