
15.12.99
Karin Andersen, parlamentarisk nestleder i SV:
Sosialistisk Venstrepartis Pressetjeneste
- Retten til bolig må grunnlovsfestes
- Bolig er et nødvendig gode ingen kan klare seg uten, mener Karin Andersen, parlamentarisk nestleder i SV. SV fremmer nå forslag i Stortinget om å grunnlovsfeste retten til bolig.
- Bolig er en grunnleggende forutsetning for den likeverdigheten mellom borgere som Grunnloven forutsetter. I Norge er det flere tusen bostedsløse og stadig flere har verken råd til å kjøpe eller leie bolig.
- Forskjellene mellom folk øker nå kraftig. Mangel på elementære goder skaper store konflikter, sosial uro og bidrar til at samfunnets menneskelige ressurser ikke blir utnyttet. Dette er et alvorlig velferdsproblem for den enkelte, et anstendighetsproblem i fordelingspolitikken og et demokratisk problem for samfunnet.
- I Norge er omtrent hele boligsektoren overlatt til de råeste markedskreftene. Markedet vil aldri kunne skaffe nok boliger til folk med dårlig råd, fordi prisene blir for høye. Skal en sikre bolig til folk med dårlig råd, må staten og myndighetene ha plikt til å føre en sosial boligpolitikk. Både den enkelte og samfunnet vil tjene på at alle sikres en rimelig og nøktern bolig, avslutter Karin Andersen.
Grunnlovsforslaget kan dere finne på Karin Andersens hjemmeside på internett: http://www.sv.no/storting/
