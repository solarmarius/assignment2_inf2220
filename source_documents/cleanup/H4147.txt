
mandag 26. august 1996 09:07:58
Venstre nominerer i Østfold:
Venstres TV-kjendis utfordres
75 år er gått siden forrige gang Venstre fikk valgt en stortingsrepresentant fra Østfold. Tor Andersen, kjent fra TV2 og P4, ønsker å prøve seg. Han møter imidlertid konkurranse om fra Marta Lindås.
Nominasjonskomiteen i Østfold Venstre har innstilt Tor Andersen på førsteplass. Han hadde denne plassen også foran stortingsvalget i 1993. I fjor ble han valgt inn i bystyret i Sarpsborg. Den foreslåtte andrekandidaten, Marta Lindås fra Spydeberg, har imidlertid også lyst til å stå på topp.
Mer kjent
Venstre må ha flere kvinnelige toppkandidater, derfor har jeg meldt min interesse. Hvis den andre kandidaten hadde vært kvinne vet jeg ikke om jeg hadde sagt ja, sier hun til Venstres Pressekontor.
Tor Andersen synes det er et godt tegn at flere ønsker å kjempe, men håper på fornyet tillit som kandidat.
- Venstre økte stemmetallet i Østfold med 50 prosent sist, og jeg tror vi har gode muligheter til videre løft. Både partiet og meg selv er mer kjent i dag enn for fire år siden, og jeg har lyst til å være med å ta partiet ett skritt videre, sier han.
Lørdag 31 august
Østfold Venstre har nominasjonsmøte lørdag 31. august på Arisholmen på Hvaler. Fylkesleder og leder for nominasjonskomiteen, Roar Günther Andersen fra Halden, bekrefter at Tor Andersen er innstilt på førsteplass, mens Marta Lindås står som nummer to på komiteens forslag. Fylkestingsmedlem Ståle Hansen, Sarpsborg, er satt på tredjeplass.
Venstres tidligere leder, Odd Einar Dørum, kommer også til møtet for å innlede om partiets kampsaker ved stortingsvalget. Organisasjonssekretær Runolv Stegane i Venstres Hovedorganisasjon skal innlede om «Hvordan markedsføre Venstre fram mot stortingsvalget.»
Østfold Venstre er det første fylkeslaget i Venstre som nominerer sine stortingskandidater.
Liste-forslaget
Det fullstendige forslaget til liste er som følger:
1. Tor Andersen, Sarpsborg
2. Marta Lindås, Spydeberg
3. Ståle Hansen, Sarpsborg
4. Rita Sletner, Eidsberg
5. Kristin Samset, Fredrikstad
6. Martin Østensvik, Rakkestad
7. Roar Günther Andersen, Halden
8. Pål Bugge, Hvaler
9. Karl Kure, Askim
10. Jan Håkon Oliversen, Rygge
11. Henry Mogstad, Moss
12. Guttorm Halvorsrud, Sarpsborg
13. Aud Kirsten Ekvold, Moss
14. Jorunn Dyrbekk, Askim
15. Anne K. Engebretsen, Hobøl
16. Gunnhild Langbekk, Fredrikstad
17. Bjørg Berg Jensen, Fredrikstad
Se også vedlagte bakgrunnsartikkel
