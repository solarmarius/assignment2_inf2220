
19.6.97:
Syver Berge,
MEIR DESENTRALISERT ROVVILTFORVALTNING
Syver Berge frå Senterpartiet er tilfreds med at fleirtalet på Stortinget no krev ei meir desentralisert rovviltforvaltning, der dei som brukar utmarka til beite skal koma sterkare med i forvaltninga. Berge seier at det er ein lang veg å gå før ein kan få ei forvaltning som tek høveleg omsyn til brukarane av beiteressursane i distrikta.
-Eg er skuffa over at KrF sikrar fleirtalet for å oppretthalde kjerneområdemodellen. Senterpartiet meiner at ein forvaltningspraksis som er basert på kjerneområdemodellen gjer at rovdyrtettheta vert for stor innafor kjerneområda, og at tapa for brukarane vert for store. Det gjer det umogleg å ha ei fullgod utnytting av utmarksbeitene, seier Berge i ei kommentar frå Stortinget.
Berge var og tilfreds med at erstatningsordningane har vorte betre, mellom anna at ordningane har innebygt ei ulempeserstatning for beitebrukarane, og at det har vorte lettare å få erstatning for bufe som er tatt av rovdyr.
-Senterpartiet sin politikk er bygt på at ein skal ha ei berekraftig forvaltning av naturessursane, og ivaretaking av det økologiske mangfoldet, slik at komande generasjonar kan overta den naturarven vi forvaltar no. Det gjeld både forvaltninga av dei store rovdyra, og ei fortsatt utnytting av beiterssursane i utmarka slik at lanbruket i distrikta kan oppretthaldast. I denne saka meiner Senterpartiet at ein med større satsing på førebyggande tiltak, sunn fornuft, desentralisert forvaltning og uttak av skadedyra kan ha både rovdyr og beitedyr i Noreg, avsluttar Berge frå Stortinget.
I saka om rovviltmeldinga vart Senterpartiet og Høgre i mindretal mot dei andre partia.
