
Stortinget, 27. mars 2000
FREMSKRITTSPARTIETS
STORTINGSGRUPPE
Fra stortingsrepresentant Carl I. Hagen
Vil ha eget utenlandsbudsjett for bruk av oljefondet
- Norge er i en unik situasjon med betydelige overskudd i statsbudsjettet og overskudd i handelsbalansen med utlandet. I en slik situasjon bør vi opprette et eget utenlandsbudsjett for å bidra til nødvendige investeringer i Norge som ikke fører til inflasjon, som for eksempel redningshelikoptre eller sykehusutstyr, sier Fremskrittspartiets formann Carl I. Hagen.
- I dagens budsjettsystem regnes alle utgifter over statsbudsjettet å ha nøyaktig samme finanspolitiske vrikning helt uavhengig av den reelle situasjonen. Dette er en helt åpenbar svakhet som hindrer fornuftig pengebruk og en nyansert finanspolitisk debatt, mener FrP-formannen, som derfor i morgen onsdag vil legge frem et dokument: 8-forslag som retter på dette. Et slik utenlandsbudsjett vil måtte få sine inntekter fra Petroleumsfondet, på lik linje med det ordinære statsbudsjettet.
- Eksempelvis vil ikke kjøp av redningshelikoptre eller helikoptre til politiet medføre noe økt etterspørselspress i norsk økonomi, på samme måte som kjøp av teknisk utstyr til sykehusene heller ikke vil medføre noe press hvis det kjøpes i utlandet, sier Carl I. Hagen, som håper de andre partiene på Stortinget vil støtte forslaget.
Forslaget lyder: Fra og med budsjettåret 2001 gjennomføres en oppdeling av nasjonal- og statsbudsjettet slik at utgifter som ikke medfører noen finanspolitisk eller etterspørselsvirkning i norsk innenriksøkonomi skilles ut i et eget Utenlandsbudsjett. Utgifter belastet utenlandsbudsjettet medregnes ikke i de nasjonaløkonomiske og finanspolitiske indikatortabeller.
