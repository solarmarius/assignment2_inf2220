
Stortinget 27. mai 2003
SP
Dagens interpellasjonsdebatt i Stortinget: Sp ønsker nasjonalt utviklingsprogram for fådelte skoler
- I strid med politikernes ønsker blir nedlegging av småskoler ofte kommunenes eneste mulighet til å få budsjettene til å gå i hop, sier Rune J. Skjælaaen som i dag reiste en interpellasjonsdebatt i Stortinget der temaet var de fådelte- og grendeskolenes framtid.
Undersøkelser viser at dagens inntektssystem for kommunesektoren har satt fart på skolenedleggelser rundt om i landet til stor frustrasjon for både elever, foreldre og lokalpolitikerne som opplever at lokalsamfunnet endres betydelig når skolen som møteplass forsvinner. Det er særlig de små grendeskolene og fådelte skoler som blir saldert bort.
- Det opprører meg at denne utviklingen kan fortsette til tross for at det er konstatert flere pedagogiske fordeler med aldersblanding i skolen, slik det fungerer i de fådelte skolene, sier Skjælaaen.
- Jeg utfordrer Regjeringen til å vurdere igangsetting av et nasjonalt utviklingsprogram for fådelte skoler der de faglig-pedagogiske gevinstene og tiltak tilpasset dette skoleslaget blir vurdert.
