
Mandag 15. juni 1992
Odd Holten om budsjettforliket:
35 MILLIONER TIL FLYKTNINGER OG FOLKEHØGSKOLER
Ekstrabevilgninger til flyktningetiltak og til folkehøyskolene på tilsammen 35 millioner, er viktige elementer for Kristelig Folkepartis støtte til budsjettforliket mellom Arbeiderpartiet og mellompartiene. Det sier KrFs finanspolitiske talsmann Odd Holten.
Med 20 millioner til flyktningetiltak og 15 millioner til folkehøyskolene, føler Odd Holten at KrF har fått gjennomslag for sentrale temaer ved partiets politikk.
-Det er fortsatt uenighet om hvordan støtte til folkehøyskolene skal regnes ut, og det er en diskusjon vi må følge opp videre, sier Odd Holten.
Han legger til at økt ramme for opprusting av fylkesveiene med 70 millioner, og utvidet ramme for Distriktenes Utbyggingsfond er også tiltak vi har lagt vekt på for å styrke sysselsettingen og kommunikasjon i distrikts-Norge.
