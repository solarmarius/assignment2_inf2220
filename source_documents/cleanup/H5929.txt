
2002-06-01
Landsmøtet i Senterkvinnene 1.-2. Juni
Senterkvinneleder Inger Enger:
- Ikke gjør endringer i statskirken til hastesak!
I sin tale til landsmøtet i senterkvinnene kom leder Inger Enger med et sterkt forsvar av statskirken. - Statskirkeordningen er rundt 500 år gammel, så jeg kan ikke skjønne at dette skal være en hastesak som må avgjøres i løpet av svært kort tid. Hvis det absolutt skulle opp, burde det vært god anledning for folk flest til å sette seg inn i det, sa Enger.
- I vår sendes dette på høring med frist 2. September og skal vedtas på Kirkemøtet i høst. Selvfølgelig skal det også opp på Stortinget til slutt i form av eventuelle grunnlovsendringer, men uansett er det sett i gang en prosess med utilbørlige korte frister. Folk sier: Vi hører jo ikke noe om dette! Det må være grunn til å spørre om dette er bevisst. Det er derfor viktig at vi som er opptatt av dette skriver om det og tar det opp der vi er, sa Enger.
- Endringer i statskirken er en så alvorlig sak at den burde vært vel egna til folkeavstemning. Når det gjelder statskirkeordninga så er det entydige signaler fra Senterkvinnene - og etter hvert også fra moderpartiet - om at en ikke bør skille kirke og stat. For oss er det et viktig prinsipp at bispeutnevnelser SKAL skje i Statsråd. Våre mest folkekjære biskoper - Stålsett og Køhn - hadde neppe vært valgt om vi ikke hadde hatt en statskirkeordning, sa Inger Enger i leders tale til landsmøtet.
