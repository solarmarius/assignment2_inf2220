
17.06.2002
- Regjeringen sår tvil om sykelønn
Både Høyre og Venstre ønsker nå å innføre egenandel ved sykefravær. - Det er svært uheldig at to regjeringspartier skaper usikkerhet om hvorvidt Regjeringen stiller seg fullt og helt bak avtalen som er inngått mellom partene i arbeidslivet. Det var veldig galt av Regjeringen å velge å kutte 60 millioner kroner nettopp på de tiltakene i Trygdeetaten som skal bidra til å hjelpe bedrifter med å få ned sykefraværet. Det er spesielt merkelig at de da etterpå kritiserer at ikke fraværet går nok ned, sier Arbeiderpartiets parlamentariske leder Jens Stoltenberg til NRK.
Både Høyre og Venstre ønsker nå å innføre egenandel ved sykefravær. I første omgang foreslår Høyre at du trekkes 20 prosent i lønn de første 16 dagene, melder NRK 17. juni 2002.
Arbeiderpartiets parlamentariske leder Jens Stoltenberg, mener det nå er skapt usikkerhet om Regjeringens holdning til sykelønnsordningen. - Det er veldig uheldig at to regjeringspartier skaper usikkerhet om hvorvidt Regjeringen stiller seg fullt og helt bak avtalen som er inngått mellom partene i arbeidslivet, sier Stoltenberg til NRK.
- Jeg mener det var veldig galt av Regjeringen å velge å kutte 60 millioner kroner nettopp på de tiltakene i Trygdeetaten som skal bidra til å hjelpe bedrifter med å få ned sykefraværet. Det er spesielt merkelig at de da etterpå kritiserer at ikke fraværet går nok ned, framholder Jens Stoltenberg.
I fjor inngikk staten og partene i arbeidslivet en avtale som fredet dagens sykelønnsordning, men det var en forutsetning at fraværet gikk ned. Nå viser det seg at fraværet øker.
- Jeg synes at partiene burde vente en stund med å vurdere ordningen fordi de siste virkemidlene for å få ned fraværet blir innført 1. juli, sier direktør for arbeidsmiljø i NHO, Helge Fredriksen.
Avtalen mellom staten og partene i arbeidslivet har som mål at sykefraværet skal merkbart ned neste år, og ned 20 prosent innen 2005. Avtalen inneholder en del ordninger som bedrifter og offentlige instanser kan bli med på. Det er bl.a. at ansatte får åtte egenmeldingsdager om gangen, at bedriften får en egen kontaktperson på Trygdekontoret for å følge opp den sykemeldte, og at bedriftene får offentlig støtte til å få langtidssykemeldte tilbake i jobb. Bedriften skal også bidra med omskolering av sykemeldte hvis det er behov for det. Men hittil er bedrifter med til sammen under 10 prosent av arbeidstakerne med i ordningen.
