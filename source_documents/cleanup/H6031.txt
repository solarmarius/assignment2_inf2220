
Stortinget, 17. juni 2002
Høyre
Ivar Kristiansen
Gledelig flertall mot gigantiske statlige strukturfond
- Samarbeidspartiene har i dag inngått en avtale med SV som sikrer flertall mot Arbeiderpartiet og Fremskrittspartiets forslag om å utrede opprettelse av et gigantisk statlig strukturfond i forbindelse med behandlingen av Eierskapsmeldingen. Avtalen setter også en stopper for å øke størrelsen på det statlige investeringsselskapet, Argentum. Dette er svært gledelig, sier næringspolitisk talsmann for Høyre, Ivar Kristiansen.
Avtalepartnerne har som utgangspunkt at Statens eierandel i DnB ikke skal komme under 34% og forutsetter at denne vurderingen ligger fast også etter en eventuell fusjon mellom DnB og Storebrand.
Opprettelse av store statlige strukturfond har vært en idè som enkelte representanter for landets største investorer har stått bak, sammen med deler av fagbevegelsen. En noe underlig konstellasjon, hvor enkelte investorer har sett muligheten for tilgang på statlig kapital til industri og næringsvirksomhet. Fagbevegelsen har på ideologisk grunnlag ønsket seg en stat med store eierandeler i næringslivet.
Høyre mener at vi best sikrer et solid og dynamisk næringsliv gjennom aktive private eiere. Staten skal først og fremst legge til rette for næringsvirksomhet ved å sørge for gode rammebetingelser, ikke selv drive næringsvirksomhet. Statens kapitalmessige engasjement bør begrenses til å bidra med risikokapital og låneordninger ved knoppskyting og dannelse av ny næringsvirksomhet. Som et ledd i regjeringspartienes avtale med SV, danner vi flertall for å tilføre SND økte ressurser. I 2003 bes Regjeringen å legge frem forslag om fond underlagt SND i størrelsesorden 1 mrd kr. Denne økte satsingen må rettes mot distriktene og næringssvake områder, hvor tilgangen på kapital i det private markedet ikke er like god som i sentrale strøk.
