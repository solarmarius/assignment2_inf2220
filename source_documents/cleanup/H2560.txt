
Tirsdag 20. september 1994
Parlamentarisk nestleder Solveig Sollie (KrF) i Nome:
FØDERASJONSPLANENE
- ET KJERNEPUNKT I EU-DEBATTEN
-Spørsmålet om hva slags Europa EU-prosessen skal føre til, er et kjernepunkt i EU-debatten. Valget står i realiteten mellom et Europas Forente Stater og et Nasjonenes Europa. Jeg er overrasket over at ja-siden er så lite villige til å ta denne problemstillingen på alvor. Det sa Kristelig Folkepartis parlamentariske nestleder Solveig Sollie på et EU-møte i Nome i Telemark tirsdag.
-Fra KrFs side er Arbeiderpartiets leder Torbjørn Jagland blitt utfordret til å svare på dette. Før helgen sendte Jagland et seks-siders svar til Kjell Magne Bondevik, og dette svaret vil selvsagt bli studert grundig, sa Solveig Sollie i foredraget sitt. Hun la til at hun for sin del ikke hadde registrert noe svar på spørsmålet om hva slags Europa ja-siden ser for seg.
-Målsettingene i Maastricht-traktaten er helt klare: En politisk, økonomisk og monetær union, med redusert folkestyre og sjølråderett for Norge. Spørsmålet ja-siden vegrer seg for å svare på, er om de tar disse målsettingene på alvor, sa Solveig Sollie, og la til at det er brukt mye energi på å debattere enkeltsider ved den medlemskapsavtalen Norge fikk med EU.
-Men unionsplanene godtok regjeringen fullt ut som grunnlag for forhandlingene. Det viktigste spørsmålet i forbindelse med EU har ikke vært gjenstand for forhandlinger. Er forklaringen på dette at ja-siden rett og slett ikke tar disse spørsmålene på alvor? spurte hun.
KrF-representanten fra Telemark sa at hun har inntrykk av at stadig flere innser hvor omfattende unionsplanene er, og at dette får både tvilere og ja-folk til å lande på nei.
-Jeg leste med forskrekkelse at et flertall av de spurte som vil stemme ja, svarte i en undersøkelse at de trodde Stortinget kan overprøve vedtak i Europa-kommisjonen selv om Norge blir med i EU. Det kan de ikke, og jeg hadde vel forventet at lederen for Europa-bevegelsen ville kommentert dette like friskt som han har kommentert en del misforståelser som har gjort seg gjeldende blant nei-velgere, sa Solveig Sollie i Nome tirsdag.
