
30.08.02
Arbeiderpartiet
Sterkere globalt fellesskap
USA må ta ansvar
Ingen nasjon kan eller bør ha eneveldig makt. Makt må utøves i samarbeid med andre land. USA ble etter den kalde krigens slutt verdens eneste gjenværende supermakt. Dette forplikter. Vi trenger en mer balansert verden som tar ansvar for fred, demokrati, styring av verdensøkonomien og sikring av miljøet. Her påhviler det USA et ekstra stort ansvar.
Vi trenger sterkere samarbeid og koordinering i Europa for å styrke dialogen og påvirkningskraften i forhold til USA. USA har tatt på seg et lederansvar i kampen mot terrorisme. Men USA har sviktet på andre områder, som i kampen for det globale miljøet og kampen for en global rettsorden. Motstanden mot en rekke globale avtaler, som Kyoto-avtalen, den internasjonale straffedomstolen, manglende ratifisering av prøvestansavtalen og flere andre eksempler er med på å undergrave det globale fellesskapet - og dermed svekkes også grunnlaget for krigen mot terror og for global trygghet. Vi oppfordrer USA til å bruke sin internasjonale posisjon til å virke som en brobygger og initiativtaker til samarbeid i multilaterale fora.
Arbeiderpartiet mener det er viktig å arbeide for at USA blir en mer aktiv del av internasjonalt samarbeid. Vi kan gjøre mye men ikke løse problemene uten USA. USA står for eksempel alene for en fjerdedel av de samlede globale utslippene av CO2. Vi må nå jobbe hardt for å endre de amerikanske holdningene. Kontakten og påvirkningsmulighetene må derfor øke. Vi bør øke og systematisere kontaktvirksomheten mellom Stortinget og den amerikanske kongressen. Det bør etableres besøkprogrammer for politiske partier og ungdomsorganisasjoner. Regjeringen må i samarbeid med partiene på Stortinget utvikle en gjennomtenkt politikk i forhold til at Washington i stadig større grad stiller seg utenfor internasjonalt samarbeid.
Irak må presses gjennom FN
USA og Europa synes å skilles i synet på hva som er egnede virkemidler også i forhold til Irak. Mens USA synes å foretrekke militær makt, legger europeerne vekt på bruk av diplomatiske og økonomiske initiativer gjennom multilaterale organer. I forhold til Irak må vi holde fast på å bruke alle mulige diplomatiske og politiske midler, slik at militære løsninger blir unødvendige. Et angrep på Irak vil kunne føre til store lidelser for sivilbefolkningen, og konsekvensene for hele regionen er uoversiktlige. Norge må derfor jobbe gjennom FN for å opprettholde presset i forhold til å slippe til inspektører og at Irak ødelegger alle masseødeleggelsesvåpen.
Nye politiske initiativer er nødvendig i Midtøsten
Et eventuelt angrep på Irak vil heller ikke gjøre det enklere å skape fred i Midtøsten. Vi behøver ikke flere fiender og mistro i arabiske land. Snarere behøver vi økt dialog og samarbeid. Arbeiderpartiet mener at det er Israel som nå har et ansvar for å bruke det momentum av delvis våpenhvile og ro, og komme med politiske initiativ. Prinsippet om opprettelsen av en palestinsk stat basert på FNs resolusjoner må slås fast som et utgangspunkt, og begge stater må få sin hovedstad i Jerusalem. Kvartetten, med EU, USA, Russland og FN må ta ansvar for en konferanse mellom de involverte parter, samt internasjonale garantier, overvåkingsmekanismer og flernasjonale styrker. Ingen av partene må delta i aktiviteter som går ut over sivilbefolkningen. Palestinerne må fortsette det viktige arbeidet som nå gjøres med reform av de palestinske selvstyremyndighetene.
Viktig toppmøte i Johannesburg
Mer evne til å ta felles ansvar behøves også i forhandlingene i FNs konferanse for miljø og utvikling i Johannesburg. Dette toppmøtet må oppnå målbare framskritt, i form av handlingsplaner med tidsfrister og konkrete gjennomførbare målsettinger slik at FNs Milleniumsmål om en halvering av fattigdommen innen år 2015 oppnås. Reduksjon av utslipp av klimagasser og oppfølging av Kyoto-protokollen må være helt sentralt i arbeidet på konferansen. Det samme gjelder utjevning av forskjeller mellom rik og fattig, mellom nasjoner og mellom generasjoner. Dette henger grunnleggende sammen med miljøet.
Handlingsplaner med klare målsettinger og tidsfrister må oppnås på en rekke områder:
Alle må få tilgang på rent vann gjennom desentralisert og demokratisk kontroll med vannressursene. Store deler av verdens befolkning mangler rent vann og vannressurser privatiseres i økende grad. 1/3 av verdens befolkning har mangler også skikkelig tilgang på elektrisk strøm. Svært mye av energien som finnes er produsert på en svært forurensende måte. Slik sett blir fattigdommen det største miljøproblemet. Handlingsplan må til for implementering av Agenda 21, som handler om lokal bekjempelse av globale miljøutfordringer. Flere land må bestrebe seg på å oppfylle FNs mål om at utviklingshjelpen skal utgjøre 0,7 prosent av BNI. U-landene sikres adgang for sine varer på våre markeder. Stoltenberg-regjeringen innførte toll- og kvotefri markedsadgang for alle produkter, unntatt våpen, for de minst utviklede landene. Norge må arbeide for at også andre land følger opp Norge og EU på dette området.
For å få et bedre miljø må de rike landene må være villige til å gi noe på områder som ikke nødvendigvis en selv har direkte nytte av. At enkelte land er sinker må ikke hindre oss i å sette de globale utfordringene på dagsorden. Arbeiderpartiet tar initiativ til å reise disse debattene, både her i Norge og ikke minst internasjonalt i samarbeid med sosialdemokrater verden over. For å sikre en bedre fordeling i verden har sosialdemokrater internasjonalt blant annet tatt til orde for innføring av globale skatter på våpenhandel, valutaspekulasjon og global ressursbruk. Dette er tiltak vi mener er viktige for å utjevne forskjeller mellom fattige og rike, og for å styrke FN og andre globale institusjoner finansielt.
Regjeringen har presentert sin nasjonale strategi for en bærekraftig utvikling og sine ambisjoner for toppmøtet i Johannesburg. Vi er glad for at regjeringen følger opp viktige prioriteringer som også Arbeiderpartiregjeringen la til grunn for dette arbeidet, og som det er bred politisk enighet om i Norge. Den norske delegasjonen må i fellesskap bidra til konkrete resultater på møtet
