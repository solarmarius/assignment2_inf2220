
Tirsdag 17. august 1993
Kjell Magne Bondevik om Høyres regjeringsprogram:
Skattelette foran eldreomsorg
- en merkelig prioritering
Høyres regjeringsprogram innholder for det meste kjent og tradisjonell Høyre-politikk. Det loves økt innsats på flere felter, noe som vil bli vanskelig å kombinere med de varslede nedskjæringene av de offentlige utgiftene. Det er en merkelig og gal prioritering når Høyre i sitt regjeringsprogram lover årlige skattelettelser, mens kommunene ikke skal få mer til å løse sine viktige oppgaver. Mange kommuner sliter med for lite midler til bl.a. eldreomsorg og helsetjenesten. Da er det galt å prioritere årlige skattelettelser framfor å løse viktige oppgaver for eldre og syke mennesker.
For Kristelig Folkeparti er det også viktig å få svar på vår henvendelse til Høyre om et samarbeid for å utforme en felles modell for kontantstøtte til småbarnsforeldre. Høyres forslag har den store skjevhet at det vil ramme barnehageutbyggingen, noe KrFs opplegg ikke gjør. Skal vi ha håp om flertall for en modell, må vi samarbeide om et opplegg som ikke innebærer skjevheten Høyres modell gjør.
Jeg savner i programmet Høyres syn på viktige verdisaker som partnerskaps-loven og retningslinjene for biogen-politikken. Slike spørsmål vil være avgjørende for KrF når det gjelder en helhetlig vurdering av Høyre som regjeringsalternativ.
Forvirrende regjeringsdebatt
- De mange utspill i regjeringsspørsmålet skaper et forvirrende bilde for velgerne. Så lenge Sosialistisk Venstreparti og Senterpartiet "freder" Ap-regjeringen, er det ikke så store muligheter for et skifte. Hvis Senterpartiet vil ha en sentrumsregjering, må partiet frigjøre seg fra Arbeiderpartiet. Jeg skal ikke utelukke en sentrumsregjering etter et nei-flertall i en folkeavstemning, slik vi fikk i 1972. Men det ligger såpass langt fram at vi nå heller får konsentrere oss om politikken, ikke begynne å bestemme hverken statsminister eller andre stillinger i en eventuell regjering.
Komisk SV- Ap-debatt
- Det blir nesten komisk når SV leder, Erik Solheim, nå igjen skriver brev til Arbeiderpartiet om samarbeid. Korrespondansen har gått fram og tilbake i lengre tid. Vi får jo håpe de blir ferdige før valget ......
Torbjørn Jaglands sju såkalte krav til sine støttepartier SV og Senterpartiet er en ren avledningsmanøver. Enten er det generelle formuleringer som det er vanskelig å forholde seg til, eller så er det forslag som allerede er vedtatt av Stortinget. Det eneste utover dette, er forslag om økt formueskatt, som er det motsatte av solidaritet fordi det rammer kapitalen i bedriftene og svekker grunnlaget for arbeidsplasser.
- Velgerne har nå krav på at valgkampen dreier seg mer om konkrete politiske saker, som f.eks. arbeidsledighets-problemet, og ikke bare taktiske utspill slik vi til nå har opplevd, sier Bondevik.
