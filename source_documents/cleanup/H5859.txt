
Stortinget 14.05.02
Leder i Sp, Odd Roger Enoksen
Kommunalministeren forstår ikke alvoret i Vardø-saken
- Jeg har stor forståelse for at bystyret i Vardø velger denne typen aksjonsform for å gi et klart signal til sentrale myndigheter om krisen i kommunen. Kuttene i distriktspolitikken og den økonomisk seigpiningen av kommunene har gått alt for langt, sier Senterpartiets leder, Odd Roger Enoksen.
Kommunalminister Erna Solberg sa til NTB i går at "dette er en drastisk reaksjon, som jeg synes det ikke er grunnlag for". Dette er en lettvint håndtering fra Solbergs side. Ingen kommunestyrer går til et så drastisk skritt hvis det ikke er alvor. Kommunalministerens håndtering av saken viser bare at regjeringen ikke tar situasjonen i distriktene og i kommunesektoren på alvor. Det er ikke vanskelig å forså at frustrasjonen i Vardø er stor. I løpet av de siste 15 årene er 450 offentlige arbeidsplasser lagt ned i Vardø. I fjor flyttet 107 mennesker fra Vardø. I år ble fiskerikontoret nedlagt, og nå står Vardø radio med sine 16 årsverk for tur.
- Jeg frykter at flere kommuner etterhvert føler seg tvunget til å bruke lignende aksjonsformer for å få åpnet øynene til politikere i regjering og Storting. Senterpartiet jobber for å få til en mer offensiv distriktspolitikk og større økonomisk handlefrihet for kommunene. Jeg håper vi greier å få med oss et flertall på Stortinget på en politikk for å styrke Vardø og andre distriktskommuner, sier Enoksen.
