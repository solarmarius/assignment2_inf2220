
Onsdag 13. mai 1992
Stortingsrepresentant Svein Alsaker (KrF):
RETTSSTRIDIGE VARETEKTSFORHOLD
Det er rettsstridig og uverdig å bruke arrestlokalene ved Oslo politikammer til varetekstfengsling. Vi kan ikke være bekjent av at varetektsfanger sitter i dagevis uten de mest elementære sanitære fasiliteter, og dette må departementet få ordnet opp i. Dette sier stortingsrepresentant Svein Alsaker (KrF, Hordaland) etter at han tok opp denne saken i Stortingets spørretime onsdag.
Justisminister Kari Gjesteby medga at forholdene ved "fyllearresten" i Oslo ikke var tilfredsstillende, men avviste at det var rettsstridig å bruke lokalene til varetektsfengsling.
Hun begrunnet bruken av lokalene med den vanskelige fengselssituasjonen i østre fengselsdistrikt, og understreket at varetekstfangenes opphold i arrestlokalene ble gjort så korte som overhode mulig.
-Jeg er enig i departementets målsetting om å få ned soningskøene, men aksepterer ikke at dette skal skje på bekostning av de som sitter i varetekt. Jeg er også klar over at departementet opererer med en "fem-dagers-frist" når det gjelder å bruke arrestlokalene ved Oslo politikammer til varetektsfengsling, men dette er for det første en tidsfrist de har laget selv, for det andre oversittes den rett som det er. Jeg er kjent med at varetektsfanger har sittet opptil 17 døgn i disse cellene, sier Svein Alsaker. Han sier seg glad for at stats-råden erkjenner at forholdene er uholdbare, og for at hun har satt ned en arbeidsgruppe som skal se på forholdene i østre fengselsdistrikt i det store og hele.
