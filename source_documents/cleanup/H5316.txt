
9/11-01
Kommentar til Regjeringa sitt statsbudsjett: Dramatisk kutt for ekspressbussar
Jorunn Ringstad, Senterpartiets samferdselspolitiske talskvinne
Den nye regjeringa foreslår å avvikle all støtte til ekspressbussar over statsbudsjettet.
- Dette vil kunne få dramatiske konsekvenser for busstilbodet i distrikta og lage store vanskar for busselskapa, seier Jorunn Ringstad, Senterpartiets samferdselspolitiske talskvinne. Ho viser til at ekspressbussnæringa får 50 mill. kroner i støtte over statsbudsjettet i 2001 til kompensasjon for autodieselavgift.
Nedlegging av, og reduksjon i rutetilbod kan bli konsekvensane av dette forslaget, i tillegg kan ein vente høgare billettakstar. Ekspressbussnæringa har utvikla eit godt og finmaska tilbod som bind landet sammen. Det er mange som har oppdaga dette kollektivtilbodet som med forslaget frå Regjeringa no kan få store problem.
Arbeidarparti-regjeringa foreslo i sitt budsjettforslag å redusere løyvinga med 25 mill. kroner, og no går den nye Regjeringa inn for å avvikle heile støtta.
Senterpartiet har lagt inn 50 mill. kroner til ekspressbussar i sitt alternative statsbudsjett, og vil arbeide for å oppretthalde støtta. Senterpartiet håper å få fleirtalet i Stortinget med på dette, seier Jorunn Ringstad.
