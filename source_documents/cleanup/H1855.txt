
Søndag 8. november 1992
Kjell Magne Bondevik om Arbeiderpartiets ledervalg:
THORBJØRN JAGLAND ET NATURLIG VALG
- STÅR OVERFOR STORE UTFORDRINGER
Den nyvalgte lederen i Det norske Arbeiderparti, Thorbjørn Jagland, står overfor store utfordringer som leder i et parti i sterk motbakke, både politisk og oppslutningsmessig. Jeg betrakter ham imidlertid som det mest naturlige valget i den situasjonen som oppsto etter at Gro Harlem Brundtland trakk seg fra ledervervet og Gunnar Berge sa nei til å overta. Det sier Kristelig Folkepartis leder Kjell Magne Bondevik i en kommentar.
Med Thorbjørn Jagland har Arbeiderpartiet fått en leder som har arbeidet nært med Gro Harlem Brundtland gjennom mange år, og som ikke kommer til å endre den politiske kurs hun staket ut. Det er heller ingen tvil om at Gro Harlem Brundtland fortsatt kommer til å spille en sentral rolle både innad i Arbeiderpartiet, og på det politiske riksplan, sier Kjell Magne Bondevik.
-For min egen del håper jeg på et ryddig og greit forhold til den nye AP-lederen, sier Bondevik, som legger til at i og med at Jagland har arbeidet mest med organisasjonsarbeid i partiet til nå, og ikke vært en del av stortingsmiljøet, har Bondeviks bekjentskap med ham vært forholdsvis svakt.
-Jeg regner imidlertid med at det blir forholdsvis kortvarig med en AP-leder som ikke er medlem av Stortinget, og er nokså overbevist at det vil bli ryddet plass for Thorbjørn Jagland på Stortinget i forbindelse med valget neste år, sier KrF-lederen til slutt.
