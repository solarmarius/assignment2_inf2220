
03.10.02
Morten Lund, finanspolitisk talsmann Sp
Sp krever presisering av Norges Banks renteforskrift
-Senterpartiet fremmer i dag forslag i Stortinget om å be Regjeringen ta initiativ til at Norges Banks mandat presiseres slik at inflasjonsmålet balanseres i forhold til målet om en stabil kronekurs og hensynet til produksjon og sysselsetting, sier Morten Lund.
Deler av vårt konkurranseutsatte næringsliv er inne i en vanskelig situasjon på grunn av den økonomisk utviklingen både nasjonalt og internasjonalt. Dagens situasjon med høy rente og en sterk krone er problematisk for den eksportrettede industrien. Nesten daglig kommer det meldinger om nedleggelser og hel eller delvis utflagging av bedrifter. På sikt kan virkningene på norsk næringsliv bli svært alvorlig.
- Når kronekursen har styrket seg så mye og eksporten gått så sterkt ned den siste tida, er det verken i samsvar med målet om å skape stabile forventninger til valutakursutviklingen eller å stabilisere utviklingen i produksjon og sysselsetting, slik mandatet til Norges Bank uttrykker, sier Lund.
Begrunnelsen for den siste renteøkningen var at vi ellers i følge Norges Bank ville få en prisstigning på 2,75 % om to år. Men mandatet sier at prisstigningen skal vurderes "over tid", ikke om 2 år slik sentralbanksjefen sier. Samtidig vet vi at mandatet sier at prisstigningen skal være "nær 2,5%". Dette ble presisert av stortinget til å være +/- ett prosentpoeng. På denne bakgrunn mener Senterpartiet at Stortinget må be Regjeringen ta initiativ til at mandatet til Norges bank presiseres, avslutter Morten Lund.
Senterpartiet har ønsket å unngå en offentlig debatt om vår pengepolitikk, men har dessverre ikke fått positiv respons på våre henvendelser. Vi anser nå situasjonen for mange norske arbeidsplasser å være så alvorlig at vi nå ber om en debatt i Stortinget.
