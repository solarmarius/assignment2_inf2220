
11.11.2004
Eli Sollied Øveraas, stortingsrepresentant, Sp
Sp har ambisjonar for frivillig verksemd
Det alternative statsbudsjett til Senterpartiet for 2005 vitnar om eit parti som har høge ambisjonar for det frivillige arbeidet rundt om i landet. I alt legg vi inn 125 millionar kroner i auka løyvingar til frivillige lag og foreiningar . Denne satsinga gjeld heile spekteret av frivillig verksemd - alt frå frivilligheitssentralane til kulturaktivitetar, rusførebyggjande arbeid og frivillig barne- og ungdomsarbeid.
Vi har allereie ein vital og livskraftig frivillig sektor i Noreg. Faktisk er så mange som 58 000 personar sysselsette i lønna arbeid i frivillige organisasjonar - for ikkje å snakke om dei over 100 000 ulønna årsverka i ulike ideelle organisasjonar. Tre av fire nordmenn er dessutan medlem av ein organisasjon, og nesten halvparten av oss er medlem av minst to organisasjonar. Dette vitnar om eit stort engasjement. I ei ny bok, "Global civic society", kjem Noreg faktisk på andreplass, berre slått av Nederland, blant 40 undersøkte land når det gjeld den samfunnsmessige verknaden av frivillig verksemd. Men - og dette er viktig: Det frivillige engasjementet kan ikkje takast for gitt!
Trass i den positive effekten frivillig verksemd har for oss alle, er sektoren i aukande grad eit forsømt kapittel i rommet mellom det private og det offentlege. Dei frivillige er i eit krysspress mellom auka kommersialisering på den eine sida og utfordringar knytt til ulike reformer i det offentlege, til dømes momsreforma, på den andre sida. Ansvaret for den statlege frivilligheitspolitikken er delt mellom mange departement og underliggjande etatar. Dei siste åra har vi sett at fleire departement på kvart sitt felt reduserer sine løyvingar til frivillig verksemd. Samtidig gjer fråværet av eit samlande og koordinerande ansvar for sektoren det vanskeleg å få oversikt over korleis han samla sett kjem ut. Kanskje vert dette betra når landet får ein eigen "frivilligheitsminister" frå 1. januar neste år, slik Senterpartiet har vore ein pådrivar for? Men, diverre: Budsjettforslaget Regjeringa har lagt fram fortel at den nye frivilligheitsministeren (det vil seie kyrkje- og kulturministeren) verken er fri eller villig i si satsing på dei frivillige. Nok ein gong er frivillig sektor mellom taparane i budsjettet. To graverande eksempel er kuttet i løyvingane til frivillig verksemd blant barn og unge gjennom Frifond-ordninga (-17 millionar kroner) og kuttet i overføringane til studieforbunda (-10 millionar kroner). Dette kjem på toppen av tilsvarande kutt tidlegare år.
Vi veit at viljen til frivillig engasjement er stor - det vere seg i den lokale fotballklubben, i foreiningsarbeid, i skulekorpset eller i ein interesseorganisasjon. Samtidig veit vi at samfunnet har endra seg. Folk ønskjer å drive med aktivitet, ikkje papirarbeid og pengeinnsamling. Dette set auka krav til tilrettelegging og til nytenking når det gjeld korleis ein skal utløyse det potensialet som ligg i folks vilje til å engasjere seg i lokalsamfunnet. Ein slik nytenking om den frivillige verksemda må innebere ei oppvurdering av heile sektoren. Han må få status i kraft av seg sjølve, uavhengig av staten, som ein reell tredje sektor i samfunnet. Dette arbeidet må skje på frivilligheitas eigne vilkår og i respekt for dei demokratiske prosessane i dei frivillige organisasjonane.
Men òg innanfor dagens modell er det store rom for forbetringar. I vårt alternative statsbudsjett gjer vi framlegg om påplussingar som i vesentleg grad ville betre vilkåra for frivillig engasjement rundt om i landet. Vi løyver mellom anna 10 mill. kroner til oppstart av eit instrumentfond som skal gi tilskot til naudsynte investeringar i korps og orkester. I tillegg gir vi meir til studieforbunda, til barne- og ungdomsorganisasjonar, innvandrarorganisasjonar og frivillig arbeid i helse- og sosialsektoren. I sum vil desse satsingane gi 125 millionar kroner meir til frivillig arbeid rundt om i landet. I tillegg vil vår kraftige satsing på ein auke i dei frie inntektene til kommunesektoren gjere kommunane i stand til å prioritere lokal aktivitet og støtte til lag og organisasjonar langt sterkare enn under det regimet vi har i dag.
