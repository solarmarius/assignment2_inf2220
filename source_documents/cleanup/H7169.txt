
12.06.03
Magnar Bergo, stortingsrepresentant for SV
- SV vil forby salg av billetter på svartebørs
SV la i dag frem et privat lovforslag om å forby salg av billetter på svartebørs.
I dag er det i prinsippet ikke ulovlig å drive forretningsvirksomhet som baserer seg på å kjøpe opp billetter til ulike arrangementer, som konserter, fotballkamper el. l, og videreselge billettene til en betydelig høyere pris.
- Vi ser at denne type virksomhet har ekspandert de siste årene, og dette må vi gjøre noe med, sier Magnar Bergo, stortingsrepresentant for SV
Som eksempel tok en av aktørene på svartebørsmarkedet mellom 1990 - 2490 kroner for billettene til kampen mellom Danmark - Norge i København sist lørdag. Dette var billetter som opprinnelig kostet 400 kroner.
- Slik virksomhet strider med tanken om at kultur - og underholdningstilbud skal være et tilbud til det brede lag av befolkningen. Uten samfunnskontroll med omsetningen kan prisene til de attraktive arrangementene bli urimelig høye, dermed ikke tilgjengelig for mannen i gata fortsetter Bergo.
Bergo presiserer at Danmark helt siden 1919 har hatt et forbud mot videresalg av billetter med sikte på økonomisk fortjeneste.
- Et forbud mot salg av billetter på svartebørs vil bare gå utover aktører som kjøper opp billetter og selger de med fortjeneste. Ved utformingen av en ny lov må det tas hensyn til at reglene ikke får utilsiktede konsekvenser. Vanlige mennesker kan komme i en situasjon hvor de selv ikke kan bruke de nyinnkjøpte billettene og må dermed kunne selge dem videre til pålydende pris. Dette må selvfølgelig være lov og det er heller ikke de vi er ute for å ta, avslutter Magnar Bergo
