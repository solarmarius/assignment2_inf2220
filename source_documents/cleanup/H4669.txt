
31. mai 2000
Sentralstyret
Trygging av arbeidsplassene i industrien
Uttalelse fra Arbeiderpartiets sentralstyre 31. mai 1999
Arbeid for alle er det overordnede målet for Arbeiderpartiet i den økonomiske politikken. Gjennom solidaritetsalternativet ble arbeidsledigheten i Norge presset ned i løpet av 1990-tallet. Dette bidro til at vi fikk vekst i sysselsettingen i industrien og i annen konkurranseutsatt virksomhet.
I dag er ledigheten lav i Norge. Samtidig ser vi klare tegn til økende ledighet, spesielt innen skipsbygging, industri med store leveranser til oljesektoren og bygg og anlegg. I 1998 gikk antallet arbeidsplasser i industrien ned for første gang på fem år. Industrisysselsettingen har gått ned med 22.000 siden første kvartal i fjor. Fra utgangen av 1998 til utgangen av 1999 kan ledigheten ifølge regjeringens anslag i revidert nasjonalbudsjett øke med ytterligere 30.000 personer. Vi kan dermed få et todelt arbeidsmarked der det er press og mangel på arbeidskraft noen steder, mens det er nedgang og økende ledighet andre steder.
Regjeringens eneste svar er å bevilge 400 millioner kroner mer til utbetaling av arbeidsløshetstrygd. Den varsler ingen aktive tiltak for å sikre sysselsettingen.
Dette er alvorlig, både for de tusener som med dette tilbys trygd, og for samfunnsøkonomien. Arbeiderpartiet mener det er nødvendig å handle nå for å unngå ny ledighet og tap av kompetanse som følge av nedbemanninger. Målet med tiltakene må være å bidra til at dette settes i gang nye prosjekter for å dempe den kraftige investeringsnedgangen. I revidert nasjonalbudsjett anslås nedgangen til 13 prosent i 1999 og hele 30 prosent i 2000.
Arbeiderpartiet vil på bakgrunn av dette foreslå følgende tiltakspakke for utsatte næringer:
Petroleumsvirksomheten
Avvikling av produksjonsavgiften
Produksjonsavgiften ilegges i dag på de åtte eldste feltene som er i produksjon. Avgiften hindrer samfunnsøkonomisk lønnsomme tilleggsutbygginger og fører til at felt og brønner stenger ned for tidlig. Samtidig har disse feltene 65 prosent av ressurspotensialet fra tiltak for økt utvinning som ventes besluttet de neste 10 år. Arbeiderpartiet ønsker derfor en avvikling av produksjonsavgiften og vil gå inn for at dette vedtas i forbindelse med behandlingen av Revidert Nasjonalbudsjett og stortingsmelding nr 37 (1998-99) om rammevilkårene for petroleumsvirksomheten. Fjerningen av produksjonsavgiften må skje feltvis og gradvis slik at det i størst mulig grad blir lagt til rette for ny aktivitet.
CO2-avgiftskutt på nye tilleggsfelt
Arbeiderpartiet har fått gjennomslag for et nasjonalt kvotesystem for klimagasser. Petroleumsvirksomheten må inkluderes i dette kvotesystemet og vi er opptatt av å få systemet på plass så raskt som mulig fordi det er viktig å ha et helhetlig og effektivt system for beskatning av CO2-utslipp.
På bakgrunn av ordretørken i leverandørindustrien er Arbeiderpartiet opptatt av å forsere investeringsaktivitet i Nordsjøen som er samfunnsøkonomisk lønnsom. Arbeiderpartiet går inn for at det for nye feltutbygginger åpnes for at CO2-avgiften fastsettes ned mot det som gjelder for bruk av fyringsolje i industrien på fastlandet. Dette må skje feltvis og knyttet opp mot konkrete utbyggingsvedtak. Regjeringen må i Nasjonalbudsjettet legge fram et avgiftsopplegg i tråd med dette og som kan settes i verk fra årsskiftet. Regjeringen må umiddelbart ta initiativ til en dialog med selskapene for å identifisere aktuelle utbyggingsprosjekter. Ordningen skal gjelde fram til det etableres et felles kvotesystem for petroleumssektoren. Arbeiderpartiet ber også regjeringen om å komme tilbake med forslag til hvordan man skal inkludere hele offshoresektoren i kvotesystemet.
Mindre SDØE-andeler i nye felt
De aller fleste nye påviste felt i Nordsjøen er små, og lønnsomheten vil ventelig være svakere enn for andre deler av kontinentalsokkelen. For å gjøre nye investeringer interessante, må selskapene gis større andeler i utvinningstillatelsene. Arbeiderpartiet går derfor inn for å redusere SDØE-deltakelsen i deler av Nordsjøen. SDØE bør som hovedregel ikke delta i nye tillatelser i deler av Nordsjøen med lite ressurspotensial og svak lønnsomhet. I de tillatelser det er aktuelt å delta, bør SDØE-andelen som hovedregel fastsettes til 25 %. For tillatelser med høy lønnsomhet eller stort ressurspotensiale kan andelen settes høyere.
Bedre vilkår for nye aktører
Arbeiderpartiet mener det er viktig at det er reell konkurranse på norsk sokkel. Vi ber regjeringen gjennomgå lov- og regelverket med sikte på å redusere eventuelle barrierer for nye selskaper som ønsker å investere på norsk sokkel, ved blant annet å se på sider av skattesystemet og lisenspolitikken.
Fond for teknologiutvikling
Usikkerheten knyttet til framtidig oljepris og mulighetene for svingende og lave oljepriser har skapt behov for fortsatte kostnadsreduksjoner på norsk sokkel. Utviklingen av ny teknologi og nye løsninger er avgjørende for å redusere kostnadene og dermed øke lønnsomheten i petroleumsvirksomheten. Både myndighetene og selskapene må ta et ansvar for dette.
Arbeiderpartiets sentralstyre vedtok i mars i år at det bør opprettes et felles program der myndighetene og selskapene går sammen om å finne ny teknologi og nye løsninger som kan redusere kostnadene. Arbeiderpartiet vil derfor støtte et forslag om å bevilge 100 millioner kroner for å styrke prosjektrettet teknologiutvikling på sokkelen. Dette skal bidra til å sikre en fortsatt lønnsom utvikling av ressursene på norsk kontinentalsokkel, og til at viktig kompetanse og konkurransekraft i norsk industri opprettholdes også i en periode med fallende aktivitetsnivå på sokkelen.
Verkstedindustrien
Bygging av nye fiskebåter, ferger, kystvaktfartøy og forskningsskip
Det må være et overordnet mål å få på plass tiltak innen næringslivet, spesielt innen verftsindustrien og offshore-industrien. Situasjonen er svært alvorlig for denne sektoren. Regjeringens anslag viser at belegget ved norske verft raskt vil falle fra og med andre halvår av 1999. Mens belegget er 93 prosent av kapasiteten i første halvår av 1999, viser anslagene et belegg på 63 prosent av kapasiteten i andre halvår av 1999, 33 prosent i første halvår i 2000 og 5 prosent i andre halvår av 2000. Det er derfor nødvendig med tiltak som tilfører denne industrien nye oppdrag.
Arbeiderpartiet mener følgende tiltak bør inn i revidert budsjett:
· Øke fornyelsestakten i fiskeflåten gjennom økning av tilskuddsrammen i SND.
· Øke fornyelsestakten av ferger gjennom økt tilskuddsbevilgning.
· Startbevilgning til fornyelse av havforskningsfartøyet G.O.Sars.
· Kontraktsforhandlinger for bygging av det nye kystvaktskipet KV Svalbard og to nye hurtigruteskip må forseres slik at prosjektet kan settes i gang så snart som mulig.
· Regjeringen må sørge for at den norske andelen ved bygging av fregattene bli størst mulig.
Bygg og anlegg
Midlertidig fjerning av investeringsavgiften på bygging og opprustning av vannkraftverk
Det er et stort potensiale for opprustning og effektivisering av eksisterende vannkraftverk som ikke krever konsesjonsbehandling. Det antas at disse prosjektene vil kunne gi en kraftmengde om lag 5 TWh årlig. Arbeiderpartiet mener det er viktig å få fram flest mulig av disse prosjektene, både for å sikre det økende behovet for fornybar energi og for å sikre opprettholdelse av kompetanse innen verkstedindustrien på dette området. Arbeiderpartiet foreslår derfor et midlertidig fritak på 2 år for investeringsavgift for slike vannkraftprosjekter. Fritaket bør gjelde fra og med 1. januar 1999. Prosjekter kan meldes opp i 2. halvår av 1999.
Økte tilskudd til bygging av fiskerihavner
Kysten har behov for gode fiskerihavner. Langs hele kysten er det i dag et etterslep når det gjelder opprustning av disse. Arbeiderpartiet foreslår derfor å bevilge 20 millioner til økte fiskerihavninvesteringer.
Økt tilskudd til bygging av studentboliger
Regjeringens budsjettforslag innebærer at man ikke når målet om bygging av 600 nye boenheter i 1999, til tross for at det fortsatt er stor mangel på studentboliger. Arbeiderpartiet foreslår derfor å øke tilskuddet til bygging av studentboliger med 20 millioner kroner. Dette gir en utbygging på 100 nye boenheter og gjør at måltallet på 600 boenheter sikres.
Økt satsing på forskning og utvikling
Opprettelse av forskningsfond
Arbeiderpartiet foreslo i fjor høst å opprette et forskningsfond for å styrke kunnskaps- og næringsutviklingen. Regjeringen har nå fulgt opp dette forslaget. Fondet er 3 på milliarder kroner. Arbeiderpartiet vil gjenta at formålet med fondet må være å styrke forskningen særlig innen det marine, medisinske og miljømessige området.
Økt støtte til forsknings- og utviklingskontrakter
Offentlige og industrielle forsknings- og utviklingskontrakter (OFU og IFU) spiller en viktig rolle for nyskaping, gjennom å avlaste risiko i kritiske faser for de involverte bedriftene og etatene. Arbeiderpartiet går derfor imot regjeringens foreslåtte kutt på 12 millioner kroner.
Nye tiltaksplasser
Faren for en reduksjon i aktiviteten i verftsindustrien, oljerelatert industri og bygg- og anleggsbransjen, gjør det nødvendig å bygge opp en beredskap mot økende arbeidsledighet. Arbeiderpartiet mener ledigheten må møtes med aktive tiltak framfor passiv utbetaling av dagpenger. I budsjettet for 1999 mer enn halverte stortingsflertallet arbeidsmarkedstiltakene, ned til 7.000 plasser. I andre halvår av 1999 legger regjeringen opp til et tiltaksnivå på 6.000 plasser. For å gjeninnføre ungdomsgarantien og møte økende problemer innenfor enkelte bransjer vil Arbeiderpartiet foreslå en kraftig økning av antall tiltaksplasser i 2. halvår. Tiltakene innrettes mot de mest utsatte bransjene.
