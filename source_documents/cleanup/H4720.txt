
8. juni 2000
Vidar Bjørnstad
- Kvinner og barns rettssikkerhet styrkes
- Arbeiderpartiet er veldig fornøyd med de endringer i straffelovens bestemmelser om seksualforbrytelser som nå foretas, sier Vidar Bjørnstad i denne pressemeldingen fra torsdag 8. juni 2000. Bjørnstad er justiskomiteens nestleder og Aps saksansvarlig i sak om endringer i straffelovens regler om seksualforbrytelser.
Stortingets justiskomite har i dag avgitt innstilling til sak om endringer i straffelovens regler om seksualforbrytelser.
- Arbeiderpartiet er veldig fornøyd med de endringer i straffelovens bestemmelser om seksualforbrytelser som nå foretas, sier Vidar Bjørnstad. Disse endringene vil styrke
kvinner og barns rettssikkerhet og vern mot seksuelle overgrep.
- Jeg vil særlig fremheve betydningen av følgende endringer i lovverket, sier Vidar Bjørnstad:
· Straffelovens voldtektsbestemmelse utvides til også å ramme den som skaffer seg seksuell omgang ved annen truende atferd og den som har seksuell omgang med noen som er bevisstløs eller av andre grunner ute av stand til å motsette seg handlingen. Den skal i tillegg gjelde tilfeller der fornærmede tvinges til å foreta overgrep på seg selv.
· Samleiedefinisjonen utvides i forhold til overgrep mot barn. Grov uaktsom voldtekt gjøres straffbart
· Injurielovgivningen endres. Den som hevder å være utsatt for et overgrep, skal ikke kunne holdes rettslig ansvarlig for at denne påstanden er usann når den er framsatt i en anmeldelse eller i en fortrolig samtale med en person det er naturlig å betro seg til for å bearbeide konsekvensene av handlingen, med mindre det var grovt uaktsomt å legge til grunn at opplysningene var sanne
· Kjøp av seksuelle tjenester fra barn under 18 år gjøres straffbart
· Domstolene får plikt til å vurdere om personer som domfelles for overgrep mot barn, skal ilegges et yrkesforbud i stillinger hvor vedkommende kommer i kontakt med barn
· All befatning med barnepornografisk materiale skal være straffbart
- Arbeiderpartiet mener videre at straffeutmålingen i sedlighetssaker gjennomgående er for lavt, sier Vidar Bjørnstad. - Det er utvilsomt at ikke bare lovgiver, men også domstolene, har en oppgave når det gjelder å sikre at straffenivået for forskjellige typer av lovbrudd er avpasset til hverandre, og står i et rimelig forhold til blant annet skadevirkningene ved de straffbare handlinger det gjelder. Arbeiderpartiet mener derfor at domstolene må skjerpe straffeutmålingen innenfor dagens strafferammer i saker om seksualforbrytelser, og forutsetter at hele strafferammen, og ikke bare den nedre delen, tas i bruk.
