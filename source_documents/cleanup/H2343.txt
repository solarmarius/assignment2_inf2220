
Søndag 28. februar 1993
RASISME TRUER MENNESKEVERDET
De kristendemokratiske partier i Norden samlet i Oslo 28. februar 1993, vil be regjeringene i Norden samordne sin flyktninge- og asylpolitikk. En altfor uensartet politikk skaper vanskeligheter og forskyver problemer mellom landene, slik behand-lingen av kosovo-albanerne er et eksempel på. De kristendemokratiske partiene vil videre be Nordisk Råd gjennomføre en nordisk ampanje mot rasisme og innvandringshets.
Utfordringene i Europa er enorme: I Tyskland har ytterliggående nasjonalistiske og nynazistiske grupper angrepet flyktninge- og asylmottak. I tidligere Jugoslavia foregår etnisk utrenskning m.v.
Internasjonal solidaritet og forståelse har tradisjonelt hatt dype røtter i de nordiske land. Derfor er det med stor beklagelse de kristendemokratiske partiene i Norden registrerer at rasistiske holdninger ser ut til å bre seg også i våre land. Som kristendemokratiske politikere vil vi ta skarp avstand fra ethvert forsøk på å bruke innvandrere, flyktninger eller andre som har søkt tilflukt i våre land, som syndebukker for det som går galt. Vi reagerer enda sterkere på politikere som vil kjøpe seg lettvint oppslutning eller oppmerksomhet ved å spille på slike holdninger.
Enhver tanke eller holdning som ekskluderer noe enkeltmenneske, noen gruppe, rase eller nasjon fra de goder en selv har adgang til, representerer et fundamentalt brudd med et kristent syn på mennesket som skapt i Guds bilde. Enhver form for rasisme er derfor i realitet et angrep mot menneskeverdet som sådan. Rasistiske holdninger og handlinger rammer ikke bare den som utsettes for det, men også den som utøver det, og i siste instans hele menneskeslekten.
Det kan ikke reageres sterkt nok mot organisasjoner og/eller partier som arbeider utfra erklærte, rasistiske idealer. Vi må reagere like skarpt, enten rasismen retter seg generelt mot alle "ikke-hvite" folkegrupper, eller mot enkeltgrupper som jøder, negre eller andre. I tillegg til holdningsskapende arbeid, må lovverket brukes aktivt mot slike handlinger. Lovbestemmelser om rasisme må snarere skjerpes enn uthules.
Sverige er det land i Norden som har fått merke de rasistiske strømningene sterkest, og hvor det har vært de alvorligste opptøyene. Samtidig er Sverige det land som har vist størst åpenhet når det gjelder å ta imot flyktninger og innvandrere.
Både Norge, Danmark og Finland fører beklageligvis en mer restriktiv asylpolitikk. På denne bakgrunn mener kristendemokratene i Norden at det bør skje en bedre nordisk samordning av flyktninge- og asylpolitikken, bl.a. med sikte på en jevnere fordeling av ansvaret for dem som har søkt om asyl i et nordisk land.
