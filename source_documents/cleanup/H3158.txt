
Tirsdag, 14. desember 1999
Fra stortingsrepresentant Åse Gunhild Woie Duesund
Ny lovseier for funksjonshemmede
-Etter at Odelstinget i dag vedtok ny lov om brukerstyrt personlig assistanse, plikter kommunene å gi et slikt tilbud. -Dette er et viktig fremskritt for de mange med sterk funksjonshemning, sier medlem av Sosialkomiteen på Stortinget Åse Gunhild Woie Duesund etter dagens debatt i Odelstinget.
I sitt innlegg uttrykte Duesund stor tilfredshet ved at en samlet komite nå ville lovfeste denne ordningen som har vært utprøvd over en 6-års periode. Kommunene har nå en plikt til å ha et slikt tilbud, mens brukerne nå kan ha krav på å få tjenesten organisert på denne måten. Ordningen innebærer at brukere får hjelp til oppgaver som hjemmehjelpsektoren og støttekontakter normalt ikke utfører. De vil også får færre personer å forholde seg til.
Kristelig Folkeparti stod på flertallets side ved å stemme for en aldersgrense på 18 år. Denne reglene kan gis unntak dersom dette er til det beste for brukerne og deres foresatte. Det samme flertallet ønsker at assistentene i hovedsak skal være eksterne.
-For oss var det viktig å gi økt selvstendighet i forhold til foreldrene, sier Åse Gunhild Woie Duesund. Hun mener odelstingsvedtaket i dag er et viktig skritt mot bedre livskvalitet for mange funksjonshemmede.
