
10.11.2004
Eli Sollied Øveraas, stortingsrepresentant, Sp
Leserinnlegg
Økt verdiskaping, mer lokal velferd og 10 000 nye arbeidsplasser!
Statistisk
sentralbyrå har regnet ut at Senterpartiets opplegg på kort sikt vil gi 10 000 nye arbeidsplasser i 2005. 9300 av disse jobbene kommer til i kommunene. Dette betyr bedre lokal velferd for folk flest; flere hender til å gi omsorg til våre gamle og flere lærere som vil gi en bedre skole for barna våre. I tillegg kommer en stor næringssatsing som på sikt vil gi grunnlag for en mengde arbeidsplasser i hele landet.
Et budsjett for hele landet
Senterpartiet ønsker en mer aktiv finanspolitikk for høyere sysselsetting og mer offentlig velferd i stedet for privat forbruksfest. Den lave renten skaper vekst, men først og fremst i privat forbruk og gjeld. Høy import og lave investeringer gjør at pengepolitikken ikke leverer det vi ønsker, nemlig lavere arbeidsledighet og en slutt på gjentatte velferdskutt i kommunene; færre lærere, omsorgsarbeidere og dårligere kultur- og idrettstilbud. Senterpartiet foreslår derfor å bruke 4,4 flere oljemilliarder enn Regjeringen, som foreøvrig bruker over 24 mrd. kroner mer enn handlingsregelen tilsier. Statistisk Sentral Byrå sin analyse av budsjettforslaget viser at dette fører til nye arbeidsplasser som vil bedre tjenestetilbudet i lokalsamfunn i hele Norge. Og den samme analysen viser at renten ikke vil stige selv om vi bruker noe mer oljepenger. Vårt opplegg er ansvarlig.
Mer penger til kommuner og sykehus
Til sammen får kommunene 4,25 mrd. kroner mer av Sp enn av Regjeringen, og sykehusene tilføres 1,5 mrd. kroner ekstra. Vi har ikke råd til å spare oss til fant ved å legge ned helsetilbud der folk bor og utarme det offentlige tjenestetilbudet.
Samme skatter og avgifter som i 2004
Senterpartiet foreslår ingen samlet skatte- og avgiftsøkning. Vi går mot Regjeringens forslag til skattelette, og bruker økningen i merverdiavgiften til å fjerne matmomsen. Både Storbritannia, Irland og 29 delstater i USA har null matmoms, og dette vil barnefamiliene tjene mest på. Dessuten vil Senterpartiet at formueskatt på næringskapital blir fjernet. Dette vil komme næringslivet til gode, og over tid styrke det lokale eierskapet og privat verdiskaping.
Vei, internett og nye patenter
Sp bevilger 4,4 mrd. kroner til en omfattende næringspakke.
Veier, ferjer og rassikring får 1,3 mrd. kroner mer. Dessuten vil vi forsere utbygging av bredbånd i Distrikts-Norge og vi bevilger 100 mill. kroner til dette formålet. Senterpartiet vil ha permitteringsregler som er tilpasset situasjonen mange konkurransebedrifter er i, og går inn for dagpengeperiode på 42 uker og 3 dagers lønnsplikt for arbeidsgiver. I tillegg støtter vi Innovasjon Norge med 300 mill. kroner. Senterpartiet ønsker blant annet å opprette en ny gründerbank som skal fungere både som serviceorgan og kapitalkilde for oppfinnere, kommersielle fritenkere og ildsjeler med nye næringsprosjekter.
