
Stortinget, 7. april 2000
FREMSKRITTSPARTIETS
STORTINGSGRUPPE
fra stortingsrepresentant Ursula Evje, (FrP)
Politi fremfor foreldre?
- Det er med forskrekkelse en ser at Ottestad ungdomsskoleskole i Hedmark setter inn politiet som ordensvakt før en forsøker å skape et nettverk med foreldrene, sier stortingsrepresentant Ursula Evje (FrP).
Fremskrittspartiet støtter lederen av Foreldreutvalget ved skolen, Marit Thune Thorshaug, som påpeker at skolen burde forsøkt å få i stand en konstruktiv dialog med foreldrene for å løse voldsproblemene ved skolen. - Foreldrene har ansvaret for sine barn, og skolen må arbeide sammen med foreldrene og ikke uavhengig av dem. Det er kun dersom nettverket rundt barna arbeider sammen at en kan oppnå gode resultater. Når skolen så setter inn politiet uten at foreldrene har blitt tatt med i prosessen, vitner dette om en forakt ovenfor de viktigste omsorgspersonene som et menneske har, beklager Ursula Evje.
Evje mener man kan spørre seg om hvilke metoder skolen bruker eller unnlater å bruke når de har kommet til at politiet må innkalles for å forhindre vold og uro. Dette gjelder både forholdet til foreldre, men også skolens kompetanse til å forutse, forebygge og forhindre farlig adferd.
- Jeg er ikke synlig imponert over Ottestad ungdomsskoles forbigåelse av foreldrene, sier Ursula Evje. - Og jeg håper ikke denne fremgangsmåten med å foretrekke politi fremfor samarbeid med foreldrene blir normdannende i den norske statsskolen, avslutter hun.
