
12.3.2005
Sp
PRESSEMELDING FRA SENTERPARTIETS LANDSMØTE KRISTIANSAND 11. - 13. MARS 2005
Sp starter klasebombeaksjon: - Haster med forbud mot klasebomber
- Det haster med å få på plass et forbud mot klasebomber. I krigen mot Irak har klasebomber ført til unødvendige og fullstendig uakseptable lidelser for sivilbefolkningen. Regjeringen er for passiv i denne saken - på tross av klare pålegg fra Stortinget. For å få fortgang i arbeidet starter Senterpartiet en aksjon mot klasebomber, sa Sp-leder Åslaug Haga, da hun åpnet partiets klasebombeaksjon under partiets landsmøte i Kristiansand 13. mars.
- Målet med aksjonen er å få satt klasebomber høyt på dagsorden og få regjeringen til å handle. Gjennom underskriftsaksjoner, andre aksjoner og påtrykk fra Stortinget, skal vi oppnå et reelt og aktivt norsk engasjement mot klasebomber, sier Haga.
- Regjeringen har gjennomgående vist for lite engasjement i denne saken. Stortingets pålegg om å arbeide for et internasjonalt forbud ble vedtatt i juni 2001, og tre og et halvt år er nå gått uten at dette er satt høyt nok på dagsordenen, sier Åslaug Haga.
