
2.3.2004
Magnhild Meltveit Kleppa (Sp)
Uklok handtering av pionerdykkarsaka
Eg er lei for at komiteen ikkje kunne einast om ei felles løysing for ei erstatningsordning for pionerdykkarane, seier Magnhild Meltveit Kleppa (SP) leiar av Stortingets Kommunalkomite.
For Senterpartiet er det viktig med ei ordning som dykkarane sjølv aksepterer. Vi meiner der er stor forskjell på om ein skade oppsto til dømes det 3. eller det 15. året i yrkeskarrieren, og har difor halde fast ved ei erstatningsordning som forutset individuell vurdering.
Fleirtalet har diverre vore så oppteken av forenkling at dei har valt å laga ei generell ordning, noko som ikkje er vanleg ved yrkesskade, seier Kleppa.
Ho meiner som FrP og SV at ordninga skal finansierast gjennom Petroleumsforsikringsfondet, og seier at deira opplegg for dykkarane, med full erstatning for skada og etterlatte, inneber om lag 200 millionar kroner meir til dykkarane enn det stortingsfleirtalet ynskjer.
Kleppa vonar likevel Stortinget den 9. mars set punktum i ei vanskeleg, men svært viktig sak. Det er på høg tid dei som var med og la grunnlaget for norsk oljeverksemd får ei høgst fortent oppreising og erstatning, seier Kleppa.
Kleppa er elles svært nøgd med at ein samla komite avset:
- inntil 10 millionar kroner til Oljemuseet i Stavanger til ei permanent utstilling om pionerdykkarverksemda.
- Midlar til Stiftelsen Kontakttelefonen slik at dei ut 2007 kan drive rettleiing og rådgjeving mellom anna i økonomiske spørsmål.
