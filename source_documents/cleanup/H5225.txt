
15.10.2001
J@glandbrev 15. oktober 2001
- En eventuell ny regjering vil ha et parlamentarisk flertall i Stortinget, bestående av Frp, Høyre, KrF og V. Jeg forventer at partiene klipper av de snubletråder de mener er montert opp, at de viser sitt sanne ansikt og fører en ærlig politikk, i dette statsbudsjettet på samme måte som i det neste, skriver partileder og utenriksminister Thorbjørn Jagland i J@glandbrev 15. oktober 2001.
Reaksjonene etter torsdagens presentasjon av neste års statsbudsjett fra Arbeiderpartiet står for meg som noe av det mest spesielle jeg noensinne har opplevd. Etter at Arbeiderpartiet har lagt fram et av de mest sosialdemokratiske, sosialt rettferdige og fornuftige statsbudsjett noensinne, er gjennomgangskritikken at vi har montert opp snubletråder og endog satt politisk beinkrok på en forespeilet ny regjering.
En ting er at media har gjort det som står i deres makt for å finne noe å kritisere budsjettet for, det er med all respekt også deres udiskutable oppgave og ansvar.
Men noe ganske annet er det når våre politiske motstandere, når de såkalte Sem-kameratene - med Bondevik i spissen - blir sure og leie over vårt framlagte budsjettforslag. Ikke glade og lykkelige over å kunne proklamere en overtakelse av dårlig styrt statsadministrasjon. Nei, irriterte over et budsjettforslag som det i følge dem selv blir vanskelig å endre på. Jeg spør meg selv, hvorfor er de irriterte og hvordan kan de være det?
Politikk handler om prioriteringer. Det handler om valg mellom ulike verdier og konkrete budsjettposter. Grunnen til at vi nå etter all sannsynlighet får en ny regjering, er at flertallet på Stortinget må være uenige i den nåværende regjerings politiske linje. Selvfølgelig er det ikke noe problem for Bondevik å endre dette budsjettet til fordel for den politikken han nødvendigvis må mene er bedre enn vår. Han kan omdisponere svært store summer. Skulle bare mangle, og jeg har lyst å si det så sterkt at noe annet vil være en skandale.
Men dersom vi nå får en ny regjering som lar den gamle regjeringens prioriteringer være grunnlaget for et helt års styre, da må forklaringen i beste fall være at KrF, Høyre og Venstre ikke har foretatt prioriteringer på Sem Gjestegård. KrFs velgere vil selvfølgelig ta det som et svik fra KrFs side om de skulle kutte gode KrF-saker til fordel for skattelette til de rikeste, og framleggelsen av vårt statsbudsjett gjør slike kutt svært synlige og dermed politisk vanskelig. Langt lettere vil det selvfølgelig bli for dem til neste år. Da har ikke nasjonen et allerede framlagt statsbudsjett å vurdere Sem-kameratenes budsjett opp mot.
Budsjettforslaget er en oppfølging av Arbeiderpartiets program og valgløfter. Det må ikke komme som en overraskelse at budsjettforslaget er fullt av god sentrumspolitikk. Arbeiderpartiet har i svært mange år representert det reelle sentrum i norsk politikk. Ikke uten grunn har 12 av de 15 siste budsjettforlikene utgått av et flertall mellom KrF, Sp og Arbeiderpartiet. Dette forteller oss at de politiske forskjellene mellom KrF og Arbeiderpartiet ikke representerer uoverstigelige barrierer. I en slik kontekst må det også forståes, at vår tiltenkte nye statsminister får politiske problemer med å høyrevri et godt budsjettforslag fra Arbeiderpartiet.
For det er også et faktum at fremleggelsen av vårt budsjett rett i forkant av et regjeringsskifte, har i seg muligheten til å synliggjøre hva Høyre i realiteten mener med nok er nok - slagordet i valgkampen. Dette er en gylden sjanse for profilering av høyresidens alternative økonomisk politikk og prioriteringer.
I det perspektivet er påstanden om snubletråder temmelig absurd. Det kan da ikke være meningen at en sittende regjering skal legge fram et dårligere budsjett enn Regjeringen selv ønsker å styre etter, for så å si rydde veien for en konkurrerende politisk allianse, som kan komme inn og redde nasjonen fra en varslet undergang? For Arbeiderpartiet er årets budsjett et drømmebudsjett å styre etter. Ingenting ville glede meg mer enn muligheten til å kunne gå inn i 2002 som statsråd, med det foreliggende statsbudsjettet i ryggen.
Det som ligger i en ny regjering er nettopp at de skal føre en annen politikk. Vi har lagt fram et statsbudsjett som speiler vår sosialdemokratiske politikk på en fortreffelig måte. Det er ikke vi som går inn for en ny kurs i dette landet. Vi viderefører vår politikk, vi holder våre valgløfter.
Jeg vil ha meg frabedt at Kjell Magne Bondevik anklager regjeringen Stoltenberg for å montere opp snubletråder og sette politisk beinkrok på ham foran hans varslede statsminister-inntreden. En ny regjerings udiskutable privilegium er å flytte store summer penger over til sine prioriterte områder. En eventuell ny regjering vil ha et parlamentarisk flertall i Stortinget, bestående av Frp, Høyre, KrF og V. Jeg forventer at partiene klipper av de snubletråder de mener er montert opp, at de viser sitt sanne ansikt og fører en ærlig politikk, i dette statsbudsjettet på samme måte som i det neste.
Med vennlig hilsen
Thorbjørn Jagland
