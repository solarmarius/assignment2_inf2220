
1. desember 2000
Refusjonsordningen ble berget !
I en felles merknad som sentrumspartiene og Arbeiderpartiet er blitt enige om, slås det fast at det ikke skal foretas noen innstramninger i refusjonsordningen som gjelder sjøfolk. Det betyr at sjøfolk om bord på seismiske fartøy, hjelpe- og beredskapsfartøy for plattformer og dykkerskip fremdeles skal ha rett til å nyte godt av ordningen. I en tilleggsproposisjon hadde Regjeringen foreslått innstramninger i refusjonsordningen. Dette har skapt sterke reaksjoner i deler av det maritime miljøet. Saken ble løst i næringskomiteen i et samarbeid mellom sentrumspartiene og Arbeiderpartiet.
Resultatet av dette er at det likevel ikke blir noen innstramning i refusjonsordningen.
-Jeg er glad vi lyktes å finne en god løsning på denne saken, sier næringspolitisk talsmann Jon Lilletun (KrF) i en kommentar.
-Refusjonsordningen er viktig for mange arbeidsplasser langs kysten. Den berører ikke minst viktige arbeidsplasser i Rogaland. Nå blir denne ordningen uendret som følge av budsjettforliket. Dermed får vi nødvendig ro til å evaluere ordningen skikkelig, slik vi hele tiden har forutsatt, sier Lilletun
