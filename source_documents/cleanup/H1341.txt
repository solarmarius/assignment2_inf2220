
11.06.1999
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
NOK EN GANG SVIKTER REGJERINGEN PENSJONISTENE!
I dag har Stortingets sosialkomite avgitt årets trygdeoppgjør og det politiske flertall har som vanlig vedtatt Regjeringens forslag til økning av grunnbeløpet.
- Dette er nok en skuffelse for oss som mener at pensjonister skal ha samme utvikling i sine inntekter som yrkesaktive, sier Harald T. Nesvik som er FrP's trygdepolitiske talsmann og saksordfører for trygdeoppgjøret.
- I fjor vedtok et flertall i Stortinget at det skulle drøftes prosedyrer for regulering av grunnbeløpet i Folketrygden og at det var viktig å få avklart hvordan avviket mellom forventet og faktisk inntektsutvikling for yrkesaktive skal forstås og brukes i arbeidet med å regulere Folketrygdens grunnbeløp. Dette har Regjeringen bare delvis fulgt opp, sier Nesvik.
- Grunnbeløpet har vært underregulert gjennom en årrekke og pensjonistenes inntektsutvikling sakker stadig bakut i forhold til yrkesaktive. FrP aksepterer ikke denne utviklingen og vi har derfor fremmet forslag om at etterslepet for 1997 og 1998 skal legges inn når grunnbeløpet reguleres fra 1. mai i år. Regjeringen og stortingsflertallet øker grunnbeløpet med kr. 1.580. Dette vil ikke gi pensjonistene samme inntektsutvikling som yrkesaktive. FrP fremmer forslag om en økning på kr. 2.200. Med vårt forslag ville pensjonistene ha fått dekket etterslepet for de to siste årene, sier Nesvik.
- Det er sterkt beklagelig at Regjeringen og stortingsflertallet heller ikke denne gangen tar pensjonistenes økonomiske situasjon like alvorlig som de yrkesaktives. Jeg håper alle pensjonister merker seg dette for fremtiden, avslutter stortingsrepresentant Nesvik.
