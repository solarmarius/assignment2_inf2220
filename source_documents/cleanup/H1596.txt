
Dato: 20. januar 2000
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
BLIR PAPPVIN ENDELIG BILLIGERE??
Regjeringen har laget en forskrift som bestemmer at pappvin ikke kan være billigere enn tilsvarende volum vin i flaske. Pappvin er imidlertid faktisk billigere enn vin på flaske. Dette fører til at importørene tjener ca. 40 mill. kr. ekstra i året p.g.a. denne overprisingen som Regjeringen har innført av alkoholpolitiske grunner.
I gårsdagens Spørretime i Stortinget tok stortingsrepresentant Harald T. Nesvik, FrPs alkoholpolitiske talsmann, opp spørsmålet om dette er fornuftig politikk og om sosialminister Magnhild Meltveit Kleppa vil sørge for at forskriften blir fjernet.
- Jeg synes det er nærmest latterlig at Regjeringen skal holde på forskrifter som gjør at folk må betale like mye for en vare som egentlig er en god del billigere, sier Harald T. Nesvik.
- Etter at importmonopolet for alkoholholdige drikkevarer ble fjernet slik at private firmaer nå importerer vin fra hele verden blir det umulig å opprettholde et kunstig prisnivå som gir importørene en inntekt på ca. 40 millioner kroner hvert år, som er rent overskudd, sier Nesvik.
- Jeg er glad for at sosialministeren nå ser ut til å ta til fornuften. Hun svarte på mitt spørsmål i Spørretimen den 19. d.m. at hun sannsynligvis vil foreslå en endring i praksisen med overprising av pappvin når Regjeringen legger frem sitt forslag til Revidert Nasjonalbudsjett til våren. Vi skal passe på at saken ikke blir glemt, avslutter Nesvik som håper at de brukerne som ønsker det, snart kan få kjøpe seg en 3-liter pappvin til enn rimeligere pris.
