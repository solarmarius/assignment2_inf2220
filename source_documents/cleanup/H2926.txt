
Tirsdag 10. juni 1997
Stortingsrepresentant Solveig Sollie (KrF):
NØDVENDIGE PÅPLUSSINGER TIL RIKSVEG 11
-Jeg er glad det er blitt flertall i samferdselskomiteen for en påplussing av bevilgningene til Riksvei 11, sammenliknet med Regjeringens forslag i veimeldingen. Et flertall som består av Senterpartiet, Høyre og Kristelig Folkeparti har plusset på 90 millioner for tidsrommet 1998-2001, og 300 millioner for hele perioden fram til år 2007, sammenliknet med Regjeringens forslag. Det sier stortingsrepresentant Solveig Sollie (KrF, Telemark) i forbindelse med at samferdselskomiteen tirsdag avgir innstilling til Regjeringens veimelding.
-Riksvei 11 er en gjennomfartsvei for hele Telemark fylke, men mange steder har den en forholdsvis dårlig standard. En opprustning av de verste strekningene vil bety mye for næringslivet, og ikke minst for turistnæringen, sier Solveig Sollie.
Flertallet i samferdselskomiteen nevner blant annet strekningen Gvammen-Århus i Hjartdal og Seljord kommune som strekninger som sammen med Nutheimskleivane må priorteres når det gjelder bruken av de økte rammene.
-Den økte rammen gir rom for forsering og bygging av flere viktige prosjekter langs Riksvei 11, og sørger for bedre framkommelighet og reduserte miljø- og sikkerhetsproblemer, sier Solveig Sollie.
