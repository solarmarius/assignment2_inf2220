
16. mai 2001
Dag Terje Andersen
- Solidaritetsalternativet har gitt gode resultater
- Vi har fått økt sysselsetting, begrenset prisstigningen, fått velferdsløft og samtidig reallønnsforbedringer. Derfor tar Regjeringen langtidsprogram sikte på å videreføre solidaritetsalternativet. Skal vi klare det, er fornyelse av offentlig sektor, effektiv bruk av ressurser og flere tjenester for hver krone på oppgaver vi har startet og som skal videreføres. Det fastslo Arbeiderpartiets finanspolitiske talsmann, Dag Terje Andersen, da Stortinget tirsdag 15. mai debatterte Langtidsprogrammet for 2002-2005. Et program som gir politikerne en mulighet til å diskutere de mer langsiktige linjene i politikken.
- Vi har fått økt sysselsetting, begrenset prisstigningen, fått velferdsløft og samtidig reallønnsforbedringer. Derfor tar Regjeringen langtidsprogram sikte på å videreføre solidaritetsalternativet. Skal vi klare det, er fornyelse av offentlig sektor, effektiv bruk av ressurser og flere tjenester for hver krone på oppgaver vi har startet og som skal videreføres. Det fastslo Arbeiderpartiets finanspolitiske talsmann, Dag Terje Andersen, da Stortinget tirsdag 15. mai debatterte Langtidsprogrammet for 2002-2005. Et program som gir politikerne en mulighet til å diskutere de mer langsiktige linjene i politikken.
For å få et enda bedre velferdssamfunn mener Aps finanspolitiske talsmann at det er nødvendig med endringer og løft blant annet i helsesektoren.
- Norge er blant de land i verden som bruker mest penger på helse, men likevel ikke er helt på toppen når det gjelder resultater. Vi er det land i Europa som har best legedekning, men likevel har mangler i helsevesenet. Det betyr igjen at flere ressurser må settes inn og at disse må brukes på en bedre måte.
- Derfor har Arbeiderpartiet tatt belastningen med å foreslå - og forhåpentligvis gjennomføre - en sykehusreform som tar sikte på en klarere ansvarsfordeling og bedre samordning. Derfor gjennomfører vi i disse dager fastlegereformen slik at vi kan få mer effektiv bruk av primærhelsetjenestens ressurser. Derfor vil Ap videreføre helseplaner som er igangsatt innen områdene kreft og psykiatri. Og derfor vil vi foreta en ytterligere utbygging av barnehager og skolefritidsordninger, sier han.
- Med den forrige Regjeringen opplevde vi at barnehageutbyggingen stoppet omtrent opp - i hvert fall bremset den kraftig opp. Vårt mål foran den neste perioden er å bygge flere barnehager og gjøre plassene billigere, slik at valgfriheten blir reell for de mange forelder som ikke har tilgang på barnehageplass, sier Andersen som opplyser at Ap også har som mål å ha en skolefritidsordning som ikke ekskluderer barn ut fra personlig økonomi. - Vi mener det er en kvalitet i seg selv at barnet til direktøren og barnet til arbeideren går på den samme gode, offentlige skolen, sier Dag Terje Andersen.
Bruk av oljepenger
Retningslinjene for den økonomiske politikken er det bred enighet om på de avgjørende punktene. Ny forskrift for pengepolitikken ble fastsatt i vår. - Stabilitet i valutakursen over tid er målet med pengepolitikken, men det er fastsatt et operativt mål for gjennomføringen som peker mot en stabil inflasjon på 2,5 prosent, med muligheter for en svingningsmargin på +/- 1 prosent. Norges Bank praktiserte tidligere den gamle valutaforskriften med sikte på et inflasjonsnivå på 2 prosent. Det er altså et nytt signal, som gir stabilitet over tid, sier Andersen, som understreker det mest sentrale elementet i retningslinjene for budsjettpolitikken er at man for framtiden skal basere seg på å bruke realavkastningen av Oljefondet.
- Vi skal fortsatt arbeide for konjunkturutjamning, men den forutsigbarhet som nå er lagt inn i retningslinjene om realavkastningene av de pengene vi har på bok, inn i økonomien, er et bidrag til å unngå raske forandringer som resultat av for eksempel kortsiktige svingninger i oljeprisen. Det er en styringsregel som gir forutsigbarhet for næringslivet og for utviklingen av velferdsgodene i samfunnene. Disse hovedlinjene er det bred enighet om. Det er bare Sosialistisk Venstreparti og Fremskrittspartiet som ikke er med på å gi sin tilslutning til denne, sier Dag Terje Andersen, som syns det er grunn til å gi honnør til saksordfører Per-Kristian Foss som har bidratt til å bygge den brede politiske plattformen som er lagt til grunn for retningslinjene for den økonomiske politikken. - Det er en bred enighet som ikke blir omkastet av eventuelle regjeringsskifter, og det er en stabilitet og forutsigbarhet i den økonomiske politikken, fastslo Aps finanspolitiske talsmann.
