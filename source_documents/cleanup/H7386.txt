
6.8.2003
Rød Valgallianse
Boikott høyere SFO-satser!
TV2 Nettavisen har i dag avslørt at 80% av norske kommuner har økt SFO-satsene i løpet av sommeren. Helga Hjetland leder for Utdanningsforbundet har i dag gått ut og oppfordret alle foreldre med barn i SFO til å boikotte de nye satsene for foreldrebetaling.
- RV støtter Utdanningsforbundets oppfordring til boikott, sier Marte Mjøs Persen, kvinnepolitisk leder i Rød Valgallianse. Det er rett og slett utrolig at SVs Øystein Djupedal tar avstand fra denne type aksjonsformer. Han tar feil når han hevder at det som kan få SFO satsene ned er hva folk stemmer ved høstens valg.
Erfaringer blant annet fra Oslo har vist at norske kommuner tar seg for mye betalt av foreldre som har barn i Skole fritidsordningen. Etter to års kamp har foreldre i Oslo med barn i SFO fått tilbake 34,8 millioner som byrådet der hadde innkrevd ulovlig.
- Dette viser at selvkostprinsippet som skal legges til grunn for foreldrebetalingen til SFO allerede i dag har vært for høy, sier Marte Mjøs Persen. Dessuten viser eksemplet fra Oslo at det er nettopp når foreldrene selv går til aksjon at de får gjennomslag for sine krav.
- Jeg har selv en sønn som startet på SFO i går, og har i dag tatt oppfordringen fra Helga Hjetland, avslutter Marte Mjøs Persen. Jeg håper at flere med meg tar utfordringen på strak arm, og betaler gammel sats, slik at kommunene blir nødt til å senke SFO satsene!
