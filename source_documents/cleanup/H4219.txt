
onsdag 21. mai 1997 09:48:55
Venstre krever endringer i lovverket for å sikre rettsikkerheten:
- La familien Gholam få bli
Venstre mener det er behov for å endre lovverket slik at det blir en foreldelsesfrist på utsending av utlendinger som har fått opphold i Norge.
Kravet kommer på bakgrunn av den konkrete saken til familien Gholam, som Justisdepartementet vil sende ut etter at de har bodd sju år i Norge.
- En slik frist er helt avgjørende for å sikre rettssikkerheten. Norske myndigheter må få en tidsfrist for å legge fram bevis hvis de mener noen har oppgitt falsk identitet, sier nestleder Guro Fjellanger.
Familien Gholam er nå tilbake i Norge etter at pakistanske myndigheter ikke ville slipp dem inn i landet fordi de har afghanske pass og fordi pakistanske myndigheter støtter familiens versjon om at de er afghanske. - Norske myndigheter har gitt familien asyl og familiegjenforening, og varig opphold etter tre år slik reglene er. Regjeringen har hatt sju år på seg til å legge fram bevis hvis de mente familien har oppgitt falsk identitet. Det har de ikke gjort, og familien bør nå få fortsette livet sitt her i Norge, sier Fjellanger.
Venstre krever at regjeringen går gjennom lovverket og at det innføres en frist for å legge fram bevis fra myndighetene sin side hvis de mener noen oppgir falsk identitet.
- Slike bevis må i det minste presenteres før utlendinger får varig opphold etter tre år i landet. En slik innskjerping er helt avgjørende for å sikre rettssikkerheten. Det er meningsløst at norske myndigheter bruker tid og ressurser på å kaste ut en familie som har bodd i Norge i sju år, og som ikke har gjort noe straffbart, sier Venstres nestleder.
Oslo, 20. mai 1997 kl. 16:00
