
01.11.02
Vegard Martinsen, (DLF)
Hvordan finansiere kultur?
Vår meget innsiktsfulle og kloke kulturminister Valgerd Svarstad Haugland har ifølge dagens Nettavisen gitt forfattere som ønsker seg større inntekt - en forfatter tjener rundt 70.000 kroner i året - det meget nærliggende råd at de da bør skrive flere bøker! Til dette svarer vår store forfatter Knut Faldbakken - som antagelig tjener noe mer enn 70 000 i året - at han vet ikke om han skal le eller gråte av dette forslaget.
- Hennes uttalelser synes for meg først og fremst å være fullstendig ukyndige, sier Faldbakken. -Det er ikke noe grunnlag for diskusjon, det er nesten ikke grunnlag for å kommentere det når man ikke skjønner mer av hvor krevende forfatteryrket er enn at man tror at man kan bare sette opp farten og produsere en bok eller to til i året, det er fullstendig latterlig, sier Faldbakken til NRK kulturnytt. For Faldbakken holder det hardt å skrive én bok i året.
Vi ønsker selvfølgelig at alle skal ha gode inntekter, men dette skal skje på legitimt vis, dvs. ved at man produserer noe som man så tilbyr andre for salg, og som andre så kjøper. Produserer man noe som få eller ingen vil kjøpe, da blir inntektene små. Da får man eventuelt finne seg noe annet å gjøre.
Nå sier Nettavisne intet om hvordan forfatterne vil at deres inntekt skal økes, men antagelig ønsker de seg at staten skal gi dem garantiinntekter og stipender.
DLF er imot at staten skal ta penger fra skattebetalerne og gi til forfattere. DLF mener at det er den som har tjent pengene som har all moralsk rett til å bruke den slik han måtte ønske. Hvis forfattere har for lave inntekter av sin forfattergjerning, så får de gjøre som andre mennesker som har dårlig råd, de får ta seg en ekstrajobb.
Dessuten vil alle støtteordninger innen kulturlivet virke konserverende på kulturen, i og med at de komiteer som deler ut pengene i det store og hele alltid vil gi pengene til utøvere som har de samme holdninger og meninger som komiteen selv.
DLF ønsker et fritt og uavhengig og sprudlende kulturliv, og dette oppnår man med frihet, ikke med byråkrati og støtterordninger.
