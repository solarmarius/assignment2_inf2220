
11.06.2004
ARBEIDaRPARTIETS STORTINGSGRUPPE
Stortingsrepresentant Reidar Sandal (Ap)
- Stans privatiseringa av helse og omsorg
- Arbeidarpartiet er sterkt kritisk til Regjeringa sitt einsidige fokus på privatisering og konkurranseutsetjing som middel for å effektivisere kommunesektoren. Vi vil setje ein stoppar for at pleietrengande eldre skal brukast til prøveprosjekt for konkurranseutsetjing, og vi vil verne dei tilsette sine rettar. Det seier stortingsrepresentant Reidar Sandal etter at kommunalkomiteen i dag sluttførte handsaminga av Kommuneproposisjonen for 2005. Sandal er saksansvarleg for kommuneøkonomi i Arbeidarpartiet.
Ap foreslår derfor:
· Å stoppe alle forsøk med konkurranseutsetjing av eldreomsorg inntil det er gjennomført ein heilskapleg gjennomgang av konsekvensar for brukarar og tilsette.
· Å gi stimuleringstilskot for å fremje alternativ til konkurranseutsetjing.
· Å be Regjeringa fremje forslag som sikrar at arbeidstakarane sine lønns-, arbeids- og pensjonsvilkår ikkje skal bli svekka som følgje av konkurranseutsetjing av offentlege velferdstilbod.
- Dei erfaringane vi har med konkurranseutsetjing av eldreomsorg tilseier at vi skal vere varsame. Private, kommersielle løysingar innafor eldreomsorga har gitt uverdige forhold for mange eldre. Derfor bør vi stanse alle slike forsøk inntil vi har hatt ei grundig vurdering av kva dette inneber for både brukarane av tenestene og dei tilsette. Kvaliteten på tenestetilbodet, dei tilsette sine lønns- og arbeidsvilkår, anbodsutforming og oppfølging må evaluerast, seier Sandal.
Arbeidarpartiet meiner at behovet for endrings- og utviklingsarbeid i kommunesektoren er stort, kravet til effektivisering må ikkje gå utover kvaliteten på tilbodet. Sandal viser til den alarmerande utviklinga i sjukefråvære og uføretrygding og at fokus på stadige omstillingar og sparing går på helsa laus for dei tilsette.
- Vi må gå motsatt veg. Kommunar som Sørum, Steinkjer og Porsgrunn har gjort forsøk med utviklings- og endringsprosjekt som alternativ til privatisering og konkurranseutsetting. Desse kommunane kan vise til gode resultat i form av auka produktivitet, meir nøgde brukarar og lågare sjukefråvære. Vi treng fleire slike prosjekt og ber Regjeringa gi støtte til utviklings- og endringsprosjekt i fleire kommunar, seier Sandal.
- Situasjonen i kommune-Noreg er vanskeleg, og den går frå vondt til verre med det økonomiske opplegget som Regjeringa foreslår for neste år, med berre ein prosent vekst i den økonomiske ramma. Regjeringa sitt nivå på frie inntekter tar ikkje ein gong høgde for dei auka utgiftene kommunesektoren får med fleire eldre og fleire elevar ved dei vidaregåande skulane. Regjeringa tar heller ikkje omsyn til sviktande skatteinntekter, seier Sandal.
Kvar fjerde kommune er no under statleg tilsyn. Skular blir nedlagte, og tilsette i pleie- og omsorgssektoren mistar jobben. For å snu denne alvorlege utviklinga foreslår Arbeidarpartiet:
· Ein vekst i den totale inntektsramma på 3 - 4 mrd. kr utover Regjeringa sitt forslag for 2005. Det gir ein auke i kommunesektoren sine samla inntekter på 5 - 6,5 mrd. kr neste år.
· Auken i frie inntekter utover Regjeringa sitt forslag skal fordelast mellom fylkeskommunar og kommunar etter ordinær fordelingsnøkkel.
· Ei vidare styrking av kommuneøkonomien må vurderast i samband med handsaminga av Statsbudsjettet for 2005 dersom kommunane sine inntekter blir ytterlegare reduserte i løpet av 2004.
· Vi ber Regjeringa om å innleie drøftingar med kommunane om ein plan for oppretting av den økonomiske ubalansen i kommunesektoren.
