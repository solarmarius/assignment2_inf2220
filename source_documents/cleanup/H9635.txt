
Dato: 8. september 2005
Justispolitisk talsmann i FrP, Jan Arild Ellingsen
- Meningsløst DNA-utspill av Jens Stoltenberg
- Jens Stoltenbergs påstand om at Ap vil satse på DNA-registrering av forbrytere er helt meningsløs. Ap går nemlig ikke inn for noe hele Stortinget ikke også er enig i, sier justispolitisk talsmann i FrP, Jan Arild Ellingsen.
Det er i Aftenposten i dag at Jens Stoltenberg sier Ap vil åpne for utvidet bruk av DNA-registrering av kriminelle. Stoltenberg mener Norge bør følge opp eksemplene fra blant annet Storbritannia, hvor politiet har hatt stor suksess med slik registrering.
- Dette er et meningsløst utspill. Dette er det nemlig fullstendig flertall for i Stortinget. Alle partiene på Stortinget har allerede åpnet for dette, sier Jan Arild Ellingsen.
- Dette blir det samme som om Stoltenberg hadde sagt at han ville åpne for fengselsstraff i Norge, forklarer Ellingsen.
Han forklarer at FrP allerede i 2002 fremmet et forslag om å utvide bruken av DNA-registrering. - En samlet justiskomité var enig med oss, og viste til at DNA-utvalget kom til å åpne for å sidestille DNA og fingeravtrykk.
- At Stoltenberg nå går ut i media og kaller forslaget for sitt, minner mer om valgkamp og velregissert PR-arbeid enn om justispolitikk, avslutter Ellingsen.
