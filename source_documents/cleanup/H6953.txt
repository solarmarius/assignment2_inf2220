
03.04.03
Karl Eirik Schjøtt-Pedersen og Sigvald Oppebøen Hansen (Ap)
- Økende ledighet krever sterkere tiltak
- Ledighetstallene som Aetat la fram i dag viser at den bekymringsfulle utviklingen i arbeidsmarkedet fortsetter. At hele 91 400 personer står uten arbeid ved utgangen av mars, er alvorlig. Det er derfor svært skuffende at stortingsflertallet ikke vil støtte Arbeiderpartiets forslag om å opprette 5000 nye tiltaksplasser. Dette kunne gitt 15 000 arbeidsledige tilbud om tiltaksplass, sier Arbeiderpartiets representanter i kommunalkomiteen Karl Eirik Schjøtt-Pedersen og Sigvald Oppebøen Hansen.
Arbeiderpartiet reagerer på at ledigheten nå øker også blant grupper som arbeider i skoler og omsorgsoppgaver i kommunene.
- Den økende ledigheten innenfor helse, pleie og omsorg og undervisningsarbeid henger nøye sammen med at Regjeringen og Fremskrittspartiet sulteforer kommunene. Det er en villet politikk som er uakseptabel, sier Schjøtt-Pedersen.
Arbeiderpartiet mener at Regjeringen gjør altfor lite for å møte den økende arbeidsledigheten. Arbeiderpartiet mener det er behov for en mer offensiv nærings- og industripolitikk.
- Vi må ta i bruk våre naturressurser gjennom økt foredling av fisken, utvikling av reiselivet og ved at norsk naturgass tas i bruk i Norge. Det er behov for mer nyskaping og flere nyetableringer. Gjennom bedre utdanning, mer forskning og aktiv bruk av statlige virkemidler som SND kan myndighetene bidra til at det etableres flere nye arbeidsplasser i Norge. I tillegg må arbeidsmarkedstiltakene trappes betydelig opp, sier Schjøtt-Pedersen.
- Når over 91 000 står uten arbeid i dag, er dagens antall tiltaksplasser på langt nær nok for å møte de utfordringer som den økende arbeidsledigheten gir. Ap mener at vi trenger 5000 nye tiltaksplasser hvis det skal monne. De andre partiene går inn for 3500 nye plasser. Selv om det er bedre enn de tusen plassene regjeringen opprinnelig foreslo, er det ikke nok. Det forbauser meg at SV er med på dette. I stedet for å stå sammen med Arbeiderpartiet om en skikkelig satsing, går de sammen med de borgerlige partiene om 1500 plasser mindre, sier Sigvald Oppebøen Hansen.
Ap-representantene påpeker at SSBs analyser av ordinære tiltaksplasser i 2001 har vist at 43 % av de som var deltagere på arbeidsmarkedstiltak var i arbeid 6 måneder seinere. Kun 27 % av gruppa som ikke hadde vært innom tiltak, hadde fått arbeid. Dette viser at arbeidsmarkedstiltak hjelper for å kvalifisere arbeidsledige til arbeid. Ap mener derfor det er viktig at antallet tilgjengelige arbeidsmarkedstiltak må stå mer i samsvar med antall arbeidsledige enn det som er tilfelle i dag.
Det som bekymrer Arbeiderpartiet mest, er den økende ledigheten blant ungdom. Aetats tall for mars viser at det er over 17 000 personer under 25 år som er registrert uten arbeid. Det er i denne aldersgruppen 20 - 24 år at ledigheten øker mest, og det er derfor behov for målrettet og forsterket innsats rettet mot ungdom.
- Det er viktig å se tilbudet om høyere utdanning, videregående opplæring, lærlingeplasser, ordinære arbeidsplasser og arbeidsmarkedstiltak i sammenheng for å bekjempe ledigheten blant ungdom. Derfor har Arbeiderpartiet fremmet forslag om å garantere ungdom opptil 25 år et tilbud om jobb, utdanning eller arbeidsmarkedstiltak slik at ingen blir gående ledig utover 6 måneder, sier Schjøtt-Pedersen og Oppebøen Hansen.
