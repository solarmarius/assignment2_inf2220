
Mandag 6. september 1993
Kristelig Folkepartis leder Kjell Magne Bondevik i Florø:
KrF VENTER AT REGJERINGEN STANSER OLJEDIREKTIVET
-Det er beklagelig hvis EF vedtar et nytt oljedirektiv som i hovedsak går på norske forhold, uten å legge vekt på noen av våre motargumenter til forslagets utforming. Statsmininsteren har gjort det klart for toppene i EF hvor viktig de politiske myndighetene ser på spørsmålet om nasjonal kontroll med utnyttelse av petroleumsressursene. Det må konstateres at det hittil ikke har blitt tillagt særlig vekt av EF-byråkratiet og de politiske ansvarlige der. Det sa Kristelig Folkepartis leder Kjell Magne Bondevik i Florø, Sogn og Fjordane mandag 6. september.
Bondevik minnet om at handelsministeren var ganske klar i forbindelse med vedtak av EØS-avtalen. Regjeringen ville ta i bruk de nødvendige virkemidler for å få endret forslaget til oljedirektiv. Dagens Næringsliv betegner oljedirektivet som en lov for Norge. Hvis direktivet blir gjort gyldig for Norge vil det kunne få store følger for hvordan de statskontrollerte selskapene Statoil og Hydro kan operere i framtida.
-Jeg er ikke engstelig for at disse selskapene mangler internasjonal konkurranse, men jeg er bekymret hvis Statoils rolle i gjennomføringen av en nasjonal styring med utnyttelsen av ressursene faller bort, understreker Bondevik.
-KrF er imot norsk EF-medlemskap. Men vi må også interessere oss for hva som foregår i EF-forhandlingene, for best mulig å ivareta norske interesser. Jeg regner med at Regjeringen og flertallet i Stortinget vil motsette seg et oljedirektiv som gjør dagens rolle for Statoil umulig, sa Kjell Magne Bondevik.
