
24.11.97:
FRÅ KRISTELEG FOLKEPARTI, SENTERPARTIET OG VENSTRE:
SENTRUMSPARTIA HELD FAST PÅ KRAVET OM ETISKE RETNINGSLINER FOR OLJEFONDET
Vi viser til oppslag i media i dag, der det vert sådd tvil om Sentrumspartia sitt syn på forvaltning av oljefondet. Det er derfor behov for følgjande presiseringar:
1. Sentrumspartia har i finansinnstillinga (Budsjett-innst. S. I (1997-98)) klart gjeve tilkjenne at Sentrumsregjeringa vil arbeide vidare med retningslinene for plassering av oljefondet i samsvar med det som er uttrykt i det politiske grunnlaget for Regjeringa (Voksenås-dokumentet.). I finansinnstillinga er følgjande presisert: «Medlemene i komiteen frå Kristeleg Folkeparti, Senterpartiet og Venstre viser til at det i det politiske grunnlaget for ei Sentrums­regjering klart er slått fast at det skal utarbeidast retningsliner for plassering av oljefondet i utlandet som sikrar at omsynet til menneskerettar og miljø vert lagt til grunn for investeringsval.»
2. Sentrumspartia meiner at dei retningslinene som vart lagd av Regjeringa Jagland imøtekjem noko av den kritikken som vart reist i samband med handsaming av revidert nasjonalbudsjett våren 1997. Dette gjeld vesentlege område:
a) At det skal vere full kjennskap til plasseringa fondet gjer.
b) At det vert stilt krav om trygge etiske retningsliner til dei forvaltarane som får oppdrag å forvalte deler av petroleumsfondet.
c) At det vert stilt krav om at plassering av fondet skal skje i land Noreg har nære politiske og økonomiske band til.
