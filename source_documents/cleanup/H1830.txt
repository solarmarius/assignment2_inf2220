
Tirsdag 6. oktober 1992
Parlamentarisk leder Kåre Gjønnes (KrF):
KOMMENTAR TIL FORSLAGET TIL STATSBUDSJETT
Regjeringen viderefører et urovekkende stort underskudd i sitt forslag til stats-budsjett for 1993. Blir dette vedtatt, vil det medføre at vi fortsetter å bruke penger vi ikke har. Dermed påfører vi generasjonene etter oss en gjeld som de blir nødt til å betale. Budsjettet må gi bedre prioriteringer i forhold til den fattige del av verden og overfor barnefamiliene, spesielt én-inntektsfamiliene.
Regjeringen legger opp til en investeringsvekst i Nordsjøen som betinger et økt uttak av en ikke fornybar ressurs. Kristelig Folkeparti stiller et stort spørsmålstegn ved en slik politikk, og vil måtte komme tilbake til dette. Det bør heller satses på næringslivet på fastlandet, spesielt på små og mellomstore bedrifter.
Regjeringen foreslår også å kutte i uhjelpen med 500 millioner. KrF er ikke med på at det å skjære ned på hjelpen til de aller fattigste og mest nødlidende i verden, er måten å løse Norges egne budsjettproblemer på.
KrF kan ikke se at barnefamilienes økonomi er særlig godt ivaretatt i dette forslaget til statsbudsjett, og slett ikke én-inntekstfamiliene. Det er også betenkelig at ansvaret for barnas hverdag ensidig flyttes over i en offentlig omsorg gjennom økte over-føringer til skolefritidsordninger og barnehager.
Det er positivt at regjeringen i forslaget til statsbudsjett utreder ulike modeller for å få slutt på den urettferdige forskjellsbehandlingen mellom gifte og samboende pensjon-ister. Man skyver imidlertid løsningene foran seg ved å henvise til Revidert Nasjonal-budsjett. Det er for dårlig.
KrF vil også måtte se på innretningen av alkoholavgiftene. Det er et feil signal når melk blir dyrere og alkohol blir billigere.
KrF ønsker å bidra til innstramming av budsjett og samfunnsøkonomi, blant annet ved innføring av karensdag og at den ekstra feriedagen, "Gro-dagen", dras inn igjen.
