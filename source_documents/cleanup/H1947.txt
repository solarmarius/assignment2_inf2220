
Fredag 16. oktober 1992
Stortingsrepresentant John S. Tveit (KrF):
SKAL MISJONSLANDET NORGE UTVISE MISJONSARBEIDERE?
-Jeg ser det som et paradoks at Norge, med sine lange tradisjoner som misjonsland, nekter å la en utenlandsk misjonsmedarbeider få forlenget oppholdstillatelsen sin her i landet. Det sier stortingsrepresentant John S. Tveit (KrF, Rogaland) i forbindelse med at en medarbeider i Evangelisk Barnemisjon er nektet fornyet oppholdstillatelse i Norge etter to år. Disse to årene har hovedsaklig gått med til å lære norsk språk.
Medarbeideren det dreier seg om, er den britiske statsborgeren Yvonne Brown (37), som er knyttet til den økumeniske organisasjonen Evangelisk Barnemisjon. Organisasjonen arbeider på to plan: Overfor barn med bibelundervisning, og overfor voksne ved å undervise om kristent barnearbeid. Misjonen etablerer ikke egne enheter, men går inn i de eksisterende menigheter og organisasjoner og gir hjelp der det blir bedt om dette.
Yvonne Brown har bodd og arbeidet i Hammerfest under sitt Norges-opphold, og har etterhvert lært seg å beherske norsk svært godt, sier de som har arbeidet sammen med henne.
Ledelsen i Hammerfest Pinsemenighet understreker i sitt brev til justisdeparte-menetet der de ber om at oppholds- og arbeidstillatelsen fornyes at Yvonne Brown ikke representerer noen byrde for det norske samfunnet. Hun får sitt økonomiske underhold fra England, men betaler skatt til Norge. De skriver også at hun har stor kompetanse på sitt arbeidsfelt.
-Jeg mener denne saken har prinsipiell interesse. Norge har gjennom mer enn 100 år sendt mennesker til andre land for å forkynne og undervise, og mange har lagt ned hele livsverk på denne måten. Jeg er klar over at utlendingsdirektoratet ikke kan tas på det formelle når det gjelder avslagsvedtaket, men de er heller ikke forpliktet til å fatte et slikt vedtak. Derfor synes jeg det er litt av et paradoks at en som ikke ligger samfunnet til byrde, men tvert om bidrar til fellesskapet, ikke kan få dispensasjon fra en slik regel, sier John S. Tveit, som tar saken opp med justisminister Grethe Faremo i onsdagens spørretime.
