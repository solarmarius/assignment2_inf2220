
28/6-04
Venstres stortingsgruppe
Uaktuelt med klasseskille i omsorgen
- Det er helt uaktuelt for Venstre og for regjeringen å gå inn for noe "klasseskille" innenfor kommunal eldreomsorg. Det er da heller ingen som har foreslått noe slikt.
Det sier stortingsrepresentant og sosialpolitisk talskvinne for Venstre, May Britt Vihovde.
- Saken viser hvor viktig det er å ikke stole blindt på medienes tabloidisering av politikken. Det er veldig fornuftig å vurdere de ulike systemene for betaling av sosiale tjenester, og urimelig i det lange løp at det skal være så stor forskjell på om du bor på et sykehjem eller i omsorgsbolig.
I dag tas 85 prosent av inntekten fra sykehjemspasienter, mens det er helt andre systemer som gjelder for omsorgsboliger, selv om tjenestene kan nærme seg hverandre. Det er viktig å diskutere et mer helhetlig system med større fleksibilitet, men det betyr ikke at ikke alle skal ha rett til de grunnleggende tjenestene, sier Vihovde.
Medieoppslagene hadde grunnlag i et høringsnotat fra mars i år, og regjeringen har ikke behandlet saken etter høringsfristens utløp.
