
31.8.2005
Steinar Bastesen, 1. kandidat for Kystpartiet i Nordland
Senterpartiet vil nedlegge sykehus
Alf Ivar Samuelsen, Senterpartiet førstekandidat i Nordland, har markert seg som en aktiv forkjemper for nedleggelse av lokalsykehus. Han og Senterpartiet i Nordland var i 1997 pådrivere for å få svekket og delvis nedlagt lokalsykehusene i Mo i Rana og Mosjøen. Det er Samuelsens viktigste seier som politiker.
Han vil nok bli en god mann for Jens Stoltenberg og hans planer om å sanere sykehus-Norge, hvis nordlendingene stemmer han inn på Stortinget.
Dagens sykehusdrift har gått et par skritt videre siden Alf Ivar Samuelsens tid som "sykehusdødare". Nå har helsepersonellet mistet ansvaret for pasientenes ve og vel. Det er overført til bokholdere og kreative regnskapsførere. Den nye politikken ble iverksatt av Regjeringen Stoltenberg. Bondevik-regjeringen har fortsatt med å sultefore sykehusene. Med Samuelsen og Senterpartiet på lasset, dette partiet som lover, men som bare handler når det er negativt for distriktene, vil vi oppleve en rasering av sykehus-Norge. Kystpartiet vil foreslå ekstrabevilgninger på flere milliarder kroner for å få sykehusene i balanse. Vi skal ha gode sykehustilbud for hele befolkningen.
Vi vil ikke at syke mennesker skal reduseres til regnskapsposter, mens de kaver for livet. De skal bli møtt med varme og omsorg. Snart møter man vel en regnskapsfører i stedet for en lege når man ankommer et sykehus. De siste regjeringene har gjort pasientene til en vare, og lokalsykehusene til en trussel fordi de ivaretar nærhet og trygghet for pasientene.
Dødsfallene på sykehusene og dødsfallene blant for tidlig hjemsendte pasienter har steget dramatisk. Lokalsykehusene er en del av distrikta sin identitet. Nærhet og trygghet har til alle tider vært et gode. Kystpartiet vil motsette seg at de ansatte ved lokalsjukehusene i Narvik, Mosjøen, Arendal, Namsos, Røros, Lærdal, Nordfjordeid, Odda, Farsund, Kragerø, Rjukan, Elverum, Hamar, Tynset, Stokmarknes og Kongsberg skal føle seg kontinuerlig trua med nedlegginger. Politikere som Alf Ivar Samuelsen betyr en trussel mot Nord-Norge og et forsvarlig helsevesen.
