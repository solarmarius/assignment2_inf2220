
3.3.2002
Venstres landsstyre
Venstre vil styrke miljøfondet
Statens petroleumsfond skal sikre at dagens oljeinntekter gir avkastninger for framtida. Investeringene skal foretas på en måte som ikke strider mot Norges folkerettslige forpliktelser. Venstre er opptatt av at også miljømessige hensyn ivaretas. Det er også ønskelig å få en betydelig styrking av petroleumsfondets miljøfond, uttaler landsstyret i Venstre, samlet i Oslo 2.-3. mars 2002.
Venstre legger vekt på at det skal være åpenhet og diskusjoner rundt plassering av petroleumsfondets midler. Fondet er opprettet for å sikre at statens oljeinntekter gir avkastninger for framtida, og fondet bør derfor investere i virksomheter/selskaper som har en miljømessig forsvarlig drift. I en globalisert verden der selskapsstrukturer er lite oversiktlige, er dette vanskelig. Venstre vil derfor ha en avklaring på hvordan miljøhensyn best kan ivaretas ved plassering av fondets midler.
Petroleumsfondets miljøfond skal investere i virksomheter som oppfyller gitte miljøkrav og som antas å ha liten negativ innvirkning på miljøet. For Venstre er miljøfondet en riktig investeringsform for en bærekraftig framtid, og Venstre vil at miljøfondet skal bygges betydelig opp allerede i budsjettet for 2003.
