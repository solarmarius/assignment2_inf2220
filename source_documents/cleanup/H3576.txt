
16.11.99
Øystein Djupedal, SV
Sosialistisk Venstrepartis Pressetjeneste
Utenriksministerens WTO-redegjørelse: Regjeringen legger seg flat
Regjeringen legger seg flat og aksepterer at det blir forhandlet om en investeringsavtale i den kommende WTO-runden, sier SVs Øystein Djupedal. Den bastante motstanden mot dette fra u-land og folkelige organisasjoner synes ikke å ha gjort inntrykk på regjeringa.
Utenriksministeren redegjorde i dag for regjeringens posisjoner foran ministerkonferansen i Seattle. Der skal man bli enige om hvilke temaer det skal forhandles om i de kommende WTO-forhandlingene.
Til tross for at utenriksministeren hevder å vektlegge hensynet til u-landene går regjeringen mot de viktigste kravene deres. De fleste u-landene er svært kritiske til å forhandle om en investeringsavtale, de er også kritiske til å inkludere temaer som offentlige innkjøp og konkurranselovgivning. Det var diplomaten snarere enn politikeren Vollebæk som kom til Stortinget i dag. Regjeringen ufarliggjør mange spørsmål som er svært vanskelige, så som forholdet mellom norsk landbruk og u-landenes interesser.
Blant de krav SV vil stille til regjeringen er å gå mot at det skal forhandles om en investeringsavtale, å bedre u-landenes markedsadgang for industrivarer og arbeide for en landbruksavtale som er i tråd med Norges interesser.
