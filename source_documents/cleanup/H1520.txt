
Dato: 12. mai 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
SKUFFENDE INNSATS FRA TORE TØNNE!!
Regjeringen har i dag lagt frem Revidert Nasjonalbudsjett for år 2000. Det innføres enda høyere skatt på sykdom, arbeidsgiverperioden utvides p.g.a. økt sykefravær, sykehusene får mindre penger til høyst nødvendig medisinsk teknisk utstyr og det kuttes i rusmiddelomsorgen.
- Her er det mye som ikke kan aksepteres, sier Fremskrittspartiets helse- og sosialpolitiske talsmann, John I. Alvheim. - Nå har vi igjen fått en sterk økning av sykefraværet. Det er på tide å følge opp FrPs forslag om å innføre karensdager og legge noe av ansvaret for fraværet på arbeidstakerne. En utvidelse av arbeidsgiveransvaret er ikke aktuelt for FrP. Hvis Regjeringen mener noe med at det er viktigst for AP å skape nok arbeidsplasser, slik finansministeren i dag sa på sin pressekonferanse, bør de ikke legge ytterligere byrder på arbeidsgiverne. Uten dem blir det ikke flere arbeidsplasser  snarere tvert imot!, sier Alvheim
- Regjeringen ønsker å redusere tilgangen på uførepensjonister og det er jeg enig i. Det beste tiltaket ville imidlertid være å følge opp Stortingets vedtak fra 1991 om at det skal ligge reelle medisinske diagnoser til grunn for å tilstå uførepensjon, fortsetter Alvheim.
- At Regjeringen nå foreslår, atter en gang, å øke egenandelene i helsevesenet er helt ubegripelig. Dette er enda en økning av skatt på sykdom som vi ikke kan godta. Egenandelene i helsevesenet utgjør nå bortimot 1/5 av helsebudsjettet og Stortinget har bedt Regjeringen legge frem en gjennomgang av systemet med egenandeler før det foretas ytterligere økninger. Nå øker Regjeringen egenandelene med 10% igjen  uten å ha lagt frem noen gjennomgang av systemet, uttaler Alvheim som også er temmelig oppgitt over at Regjeringen foreslår å redusere bevilgningene til medisinsk teknisk utstyr til sykehusene. I Norge har mange sykehus slikt utstyr som er over 30 år gammelt. Den normale funksjonstiden for slikt utstyr er ca. 10 år. Dette er rett og slett uansvarlig av Regjeringen, sier han.
Regjeringen vil spare inn midler i rusmiddelomsorgen ved å redusere antall stillinger. - Disse pengene burde gå direkte til bedre behandlingstilbud  ikke til omorganiseringer, sier Alvheim.
- Men det er da noe positivt i dette budsjettet også, sier Alvheim som uttrykker glede over at Regjeringen nå endelig vil yte tidligere Nordsjødykkere rettferdighet. - Jeg synes imidlertid beløpet på maks. 200 000 kr. er i laveste laget. Det må i alle fall foretas en individuell behandling av hver enkelt dykker og erstatningen bør følge vanlige, forsikringsprinsipper. Det er positivt at Regjeringen nå følger opp Fremskrittspartiets dokument-forslag på dette området, sier han.
- Jeg er svært glad for at fastlegereformen nå blir ytterligere utsatt. Jeg håper at den aldri blir innført for den vil aldri føre til positive endringer for pasientene. Og til slutt vil jeg gi uttrykk for at det er interessant at nok et gammelt FrP-forslag nå kommer til heder og verdighet. Vi skal endelig få et Statens legemiddelverk!, avslutter Alvheim.
