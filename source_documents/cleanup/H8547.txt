
16.8.2004
Rune J. Skjælaaen, Senterpartiet
Lesarbrev
Gi gratis frukt og grønt til skolebarna!
Senterpartiet ønsker å innføre en ordning med daglig utdeling av frukt og grønt til alle elever i grunnskolen. Grunnlaget for et fornuftig kosthold legges i tidlig alder. Vi vet at de største ernæringsmessige utfordringene i tiden fremover, er å redusere inntaket av fett (mettet fett), og å øke forbruket av grønnsaker og frukt i alle deler av befolkningen. Mange av våre folkesykdommer lar seg forebygge ved et samspill av riktig kosthold og fysisk aktivitet. Kreftforening har sagt at på sikt vil en slik gratisordning i skolen kunne gi stor helsegevinst i form av blant annet mindre hjertesykdom, overvekt, høyt blodtrykk, diabetes type 2 og kreft.
En ordning der alle skolebarn fikk én grønnsak/frukt hver dag, er beregnet til å koste den norske stat 380 millioner. Dette hadde vært velbrukte midler for å gi barna våre sjansen til et sunnere liv. I tillegg vet vi at forebygging koster langt mindre en reparasjon, så dette kan også sies å være en investering som lønner seg på sikt. På de skolene der det eksisterer en foreldrebetalt abonnementsordning i dag, deltar 40-50 prosent av elevene, mens det på skoler der det er gjennomført gratis prøveordning, er 90 prosent deltakelse blant barna. Dette viser at det er stort potensial i en gratisordning.
Erfaringer fra land som har gratis skolefrukt, for eksempel England, viser at det gir roligere barn, bedrer stemningen i klasserommet og øker konsentrasjonen. Senterpartiet vil derfor at alle skolebarna får et slikt tilbud fortest mulig.
