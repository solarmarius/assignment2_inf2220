
Mandag 18. mai 1998
Stortingsrepresentant Ingebrigt S. Sørfonn, Kristeleg Folkeparti:
REGJERINGA SYNER VILJE TIL ANSVAR OG PRIORITERING
Med framlegget til Revidert Nasjonalbudsjett som vart lagt fram før helga, syner sentrumsregjeringa vilje til ansvar og prioriteringar. Det seier stortingsrepresentant Ingebrigt Sørfonn (KrF, Hordaland). Sørfonn er medlem av Stortinget sin finanskomité.
-Regjeringa har tidlegare prioritert småbarnsforeldre ved innføring av kontantstøtte, og dei eldre ved å auka minstepensjonane med kr 1.000,- pr. månad. I samband med Revidert Nasjonalbudsjett viser regjeringa at den vil prioritera helsesektoren ved ein kraftig opptrappingsplan for psykiatrien, gjennom ein nasjonal kreftplan og gjennom ein utstyrsplan for sjukehusa. Dette vil gje positive verknader for heile helse-Norge, seier Sørfonn.
Samstundes har Regjeringa synt mot og vilje til å fremja forslag om tiltak for å dempa presset i den norske økonomien. Ikkje minst for næringslivet vårt er det no heilt nødvendig at det vert sett i verk tiltak, slik at me ikkje reduserer vår konkurranseevne i høve til utlandet. Eg er klår over at ein del av tiltaka vil merkast, seier Sørfonn, men eg trur at det i næringslivskrinsar er stor forståing for at stabilitet i økonomien er av felles interesse.
Dei tiltaka som Regjeringa har gjort framlegg om, vil i liten grad ha innverknad på privatpersonar sin økonomi. Eg har tru på at forslaget frå Regjeringa er eit godt utgangspunkt for det arbeidet som Stortinget no skal ta fatt på ved handsaming av Revidert Nasjonalbudsjett, seier Sørfonn til slutt.
