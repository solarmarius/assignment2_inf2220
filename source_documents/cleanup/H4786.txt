
21. januar 2000
Reidun Gravdahl
Gravdahl ber Sponheim sikre industriarbeidsplasser
Pressemelding fra stortingsrepresentant Reidun Gravdahl, fredag 21. januar 2000. Gravdahl har i dag sendt et brev til næringsminister Lars Sponheim om Regjeringens håndtering av det delstatseide selskapet NAMMO på Raufoss. Bedriften er i ferd med å flytte produksjon av håndvåpenammunisjon til Sverige og Finland.
- Regjeringen som nå har offentliggjort sine planer om at staten skal øke sine eierandeler, må sørge for at det blir det nye styret i NAMMO som fatter beslutning om strategiplan og videre utvikling i selskapet. Vi må sikre at norske arbeidsplasser ikke går tapt og at vi som NATO-land har egen produksjon av håndvåpenammunisjon til eget forsvar, sier hun.
Dette selskapet er det tidligere Raufoss Ammunisjonsfabrikker som før var en forvaltningsbedrift under Forsvarsdepartementet. Selskapet har i over hundre år produsert ammunisjon for det norske forsvaret, har testsenter og er NATO-godkjent.
Gravdahl er i sitt brev svært kritisk til at departementet ikke har behandlet dannelsen av selskapet NAMMO i konsernets generalforsamling.
- Jeg stiller spørsmål om dette er lovlig i forhold til aksjelovgivning og mener også at departementet må vise ansvar overfor småaksjonærene. Det er ikke aktivt eierskap å la svensker og finner styre hele virksomheten i NAMMO. Vi må få igjen norsk flertall og styringsmulighet i denne bedriften som er så viktig for oss nasjonalt og lokalt. Det er uklokt å la det sittende styret med flertall av svensker å finner fatte beslutninger som har store konsekvenser for innlandets største bedrift og for det norske forsvaret, sier hun
Brevet til næringsministeren:
Jeg tillater meg å stille følgende spørsmål til skriftlig besvarelse til næringsministeren.
Viser til videre utvikling og refinansiering for Raufoss ASA-konsernet. Næringsdepartementet har varslet at staten vil kjøpe opp konsernets andeler i NAMMO. Det sittende styret i NAMMO har imidlertid vedtatt en prosess som tar sikte på å flytte produksjonen av småkalibret ammunisjon fra Raufoss til Sverige og Finland. Vil regjeringen ta initiativ til å forhindre at produksjonen flyttes ut av landet, i en tid da regjeringen vurderer å kjøpe seg opp i selskapet?
Begrunnelse:
Ledelsen i Raufoss ASA har hatt møter med Departementet om videre utvikling og refinansiering av selskapet. Saken var ventet å komme til Stortinget i november/desember 1999. Dette ble ikke varslet før denne uken etter at de ansatte på Raufoss gjennomførte en aksjon i forbindelse med at NAMMOs styre hadde en strategiplan til behandling med forslag om en videre prosess for å flytte produksjonen av håndvåpen-ammunisjon til Sverige(leveranser til Forsvaret) og Finland(sivile leveranser).
NATO-landet Norge blir med dette avhengig av leveranser fra et ikke-NATO land når det gjelder produksjon av ammunisjon til landets styrker.
Det i seg selv burde være betenkelig for Forsvaret.
Det er på Raufoss det har vært produsert slik ammunisjon til det norske forsvaret, der er NATO-godkjenning og testsenter etter kravene, det er på Raufoss kompetansen finnes etter et over hundreårig samarbeid med forsvaret. Jeg viser også til at bedriften i utgangspunktet var en forvaltningsbedrift under Forsvarsdepartementet.
Ved forberedelsene til dannelsen av selskapet NAMMO var det en forutsetning fra de ansattes side at Raufoss skulle eie over 50% og ha styring med selskapet. NAMMO ble vedtatt og satt ut i livet med 45% eierskapsandel til Raufoss ASA, 27,5% hver til svensker og finner.
Saken ble ikke behandlet på konsernets generalforsamling, og småaksjonærene reagerer på statens manglende engasjement og stiller spørsmål ved lovligheten i forhold til aksjelovgivningen . Det er ikke aktivt eierskap å la svensker og finner styre hele virksomheten i NAMMO, vi må få igjen norsk flertall og styringsmulighet i denne bedriften som er så viktig for oss nasjonalt og lokalt. Det er uklokt å la det sittende styret med flertall av svensker og finner fatte beslutninger som har store konsekvenser for innlandets største bedrift og for det norske forsvaret.
