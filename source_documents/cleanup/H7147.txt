
Oslo, 28.05.03
Pressemelding fra Åslaug Haga, leder i Senterpartiet
Norge må prioritere FN-styrker til Kongo framfor militære styrker til Irak
Åslaug Haga mener Norge må imøtekomme FNs generalsekretær Kofi Annans anmodning om å bidra med personell til en FN-ledet fredsoperasjon i Kongo og at dette må prioriteres framfor militær deltakelse i Irak. Norge bør begrense seg til humanitær innsats i Irak.
- Norge har for tiden kun et tyvetalls personer som deltar i FNs fredsbevarende operasjoner som totalt består av over 30 000 personer i blå hjelm. Dette står i grell kontrast til festtalene om FN-spor og FNs betydning i det internasjonale samfunn. Norge mister troverdighet internasjonalt hvis ord ikke følges opp av handling.
Haga mener Norge fortsatt bør yte humanitær hjelp til Irak, men mener det er galt å bidra med militære styrker til oppryddingen etter en krig Norge har vært imot, så lenge dette går på bekostning av FN-innsats som det er akutt behov for.
Borgerkrigen i Kongo har blusset opp, og rivalisering mellom stammer har resultert i massakre i den siste tiden. De fleste av Bunas 350 000 innbyggere har måttet flykte de siste ukene.
FN har bedt Norge om å bidra i Kongo, mens USA og Storbritannia har bedt om støtte til Irak.
- Jeg er ytterst skeptisk til at Norge sier nei til FNs forespørsler, mens vi sier ja til USA og Storbritannia, sier Haga. Norge bør se det som en hovedoppgave å styrke FNs autoritet.
