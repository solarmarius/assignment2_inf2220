
Oslo, 19. april 2002
Ansgar Gabrielsen
Mindre og bedre statlig eierskap
I dag ble Regjeringens eierskapsmelding lagt fram i statsråd. Den behandler generelle spørsmål vedrørende det statlige eierskapet, og tiltak som kan styrke det private eierskapet. Meldingen drøfter statens rolle som myndighet og eier, og foreslår en bedre organisering og forvaltning av eierskapet. Meldingen vurderer også eierskapet i et 40-talls selskaper.
Sem-erklæringen understreker behovet for å rydde opp i statens eierskap i næringslivet og å definere hva man vil med eierskapet i hvert enkelt selskap. Dagens Stortingsmelding presenterer Regjeringens samlede politikk hvor målet er et mindre og bedre statlig eierskap.
- Eierskap har stor betydning for verdiskapingen, uttaler nærings- og handelsminister Ansgar Gabrielsen. Globale markeder setter krav til omstilling og restrukturering. Kapital er ikke nok. Man må også ha kompetanse og evne til å ta raske beslutninger og en aktiv eierstyring vil påvirke lønnsomheten positivt. Private eiere vil gjennomgående ha bedre forutsetninger for dette, og Statens eierskap bør derfor begrenses til selskaper av forvaltningsmessig karakter og selskaper der eierskapet har en klar politisk begrunnelse, avslutter Gabrielsen.
Meldingen omtaler forutsetningene for privat eierskap i Norge, og ser det som en hovedutfordring å styrke kapitaltilgangen til norske bedrifter og nyskapingsprosjekter. I internasjonal sammenheng har Norge få og små private eiermiljøer. Den offentlige eierandelen på Oslo Børs er rundt 40 pst. Norsk privat eierskap kan styrkes ved blant annet å trappe ned formuesskatten.
Det er oppnevnt et utvalg for å vurdere endringer i inntekts- og formuesskatten, og Pensjonskommisjonen vurderer alternativer for fondering av pensjonsytelsene. Regjeringen vil legge forholdene til rette for økt privat sparing, og vil komme med konkrete forslag til Stortinget.
Meldingen understreker viktigheten av å skille mellom statens myndighetsrolle og eierrolle. Den omtaler behovet for en bedre organisering og forvaltning av det statlige eierskapet. Etter en samlet vurdering konkluderer Regjeringen med at det ikke er hensiktsmessig å etablere et eget forvaltningsselskap utenfor departementene.
Staten må bli en mer profesjonell eier. Dette er viktig for utviklingen av selskapene, og for verdien av statens aksjer. Meldingen legger derfor stor vekt på hvilke prinsipper og retningslinjer som staten skal følge i utøvelsen av eierskapet. Likebehandling, åpenhet og klar rollefordeling mellom selskapenes administrasjon, styre og eiere er sentrale prinsipper.
Begrunnelsen for statlig eierskap i hvert enkelt selskap vil endres over tid. Meldingen inneholder en prinsipiell vurdering av formålet og behovet for å ha staten som eier i hvert enkelt selskap. Hovedpunktene i selskapsvurderingene er:
- Det foreligger ikke lenger tilstrekkelige begrunnelser for å beholde statens eierskap i Raufoss ASA (50,37%), Grødegaard AS (100%), Nammo (45%), Entra Eiendom (100%), Kommunalbanken (80%), Stor-Oslo Lokaltrafikk as (33,33%) og NOAH (70,89%). Regjeringen åpner derfor for å avvikle eierskapet i disse selskapene.
- Regjeringen åpner for å redusere eierandelen i Norsk Hydro ASA (43,82%) og Kongsberg Gruppen (50,0%) ned til 34%. Dette kommer i tillegg til dagens fullmakter til å kunne redusere statens eierandeler i Telenor ASA (77,68%) og Den norske Bank (47,3%) ned mot 34%, og å åpne for private eiere i Statoil ASA (81,8%) med inntil 1/3 av selskapets verdi.
- Regjeringen ønsker å omdanne Statkraft SF til et aksjeselskap og legger til grunn at selskapet skal kunne videreutvikles som en sterk aktør i nordisk kraftnæring, men at staten ikke skal bidra med mer kapital. Regjeringen er åpen for industrielle løsninger der staten ikke lenger vil være eneeier.
- Regjeringen åpner for å redusere statens eierandel i selskapet som driver kullgruven i Svea (100%) til 51 pst. Samtidig vil staten opprettholde eierskapet i morselskapet Store Norske Spitsbergen Kulkompani AS.
- Cermaq ASA (79,4%) skal etter planen fusjonere med Fjord Seafood ASA, noe som vil redusere statens andel i det sammenslåtte havbruksselskapet til mellom 35 og 40 pst. Cermaqs datterselskap Cernova, med korn- og mølleaktivitetene, vil bli skilt ut før fusjonen. Også i Cernova åpnes det for en reduksjon av statens eierandel ned mot 34 pst.
- I tråd med vedtak i Stortinget er staten i ferd med å selge seg helt ut av A/S Olivin (50,99%), Arcus ASA (34%) og Moxy Trucks AS (49%). SND Invest AS (100%)vil bli overført fra SND til Nærings- og handelsdepartementet for å selges.
- Det foreslås ikke endringer i dagens eierskap i NSB (100%), Posten (100%) eller BaneTele (100%). Det legges ikke opp til å endre statens eierandel i SAS AB (14,3%).
Regjeringen legger til grunn at endringer i statens eierandeler må skje på en måte som ivaretar aksjeverdiene og bidrar til en positiv utvikling for det enkelte selskap. Dette betyr blant annet at tidspunkt, form og gjennomføring av en eventuell reduksjon i eierandelen vil bli vurdert nærmere. Flere alternativer kan tenkes; salg til en eller flere industrielle eiere, reduksjon av statens eierandel ved fusjoner, oppkjøp eller kapitalutvidelser, eller salg over børs.
