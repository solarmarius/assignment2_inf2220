
10.05.03
KrF
Familien er samfunnets viktigste enhet
Verdigrunnlaget i familiepolitikken
Det finnes ikke noe mer grunnleggende samfunnsansvar enn å ta vare på menneskelivet. Å kjenne seg elsket og ivaretatt er et fundamentalt behov hos oss alle, uansett alder. Ansvaret for dette hviler på flere parter; både oss selv, familien og samfunnet. Mennesket er et selvstendig individ, men vi er også født inn i et fellesskap. Barnet er født med selvstendige rettigheter. Det daglige hovedansvaret for barna ligger hos foreldrene. Den viktigste institusjon for enkeltmennesket og samfunnet er familien.
Hjemmet er barnets første og viktigste omsorgssted og læringssted. Nærheten og kjærligheten til barna danner den beste rammen rundt oppveksten. Det viser erfaringer i ulike kulturer og samfunn - i generasjoner. Ingen familier er like. Likevel ligger forholdene her normalt best til rette for ivaretakelse av livsviktige funksjoner som omsorg, læring, sosialisering, solidaritet, egenutvikling, ansvarsutvikling og verdiformidling. Vi vil understreke verdien av barnets kontakt med mor og far. Barnets identitet kan ikke løsrives fra foreldrene, selv om foreldrene skiller lag. Derfor må barnet ha rett til å kjenne sitt opphav. Foreldreskap gjelder både mor og far og varer livet ut.
Foreldreansvaret utfylles av en foreldrerett, som kommer til uttrykk i internasjonale menneskerettskonvensjoner, og gir seg utslag i oppdrageransvar og rett til å velge utdanning for barna når de er små. Foreldre og storsamfunnet deler ansvaret for å ivareta barnas rettigheter i tråd med konvensjoner og lover.
Familiebegrepet må være inkluderende. En god familiepolitikk omfatter alt fra enslige til storfamilien. Voksne må selv velge sin samlivsform. Gjensidig respekt og likeverd i samlivet er en viktig investering. Stabilitet i samlivet er en styrke både for barna, de voksne og familien som helhet. Det er god faglig dekning for å anbefale det stabile, forpliktende og varige samliv. Ut fra ulike generasjoners og kulturers erfaring, er ekteskapet den beste og mest anbefalelsesverdige samlivsform. Med ekteskapets forpliktende intimitet og ansvar, får en samtidig den juridiske "trygghetspakken" for alle familiemedlemmer, som blir særlig viktig ved samlivsbrudd og dødsfall. Den som forplikter seg mest skal også ha de klareste rettigheter.
