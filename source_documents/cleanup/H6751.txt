
07.02.03
Inge Ryan, (SV)
- Viktig med en fordomsfri debatt i distriktskommisjonen
I dag gikk startskuddet for den nye distriktskommisjonen, som ble opprettet etter forslag fra Inge Ryan, nestleder i SV.
- I nærmere 2 år fremover må vi få en fordomsfri debatt om hvordan vi skal stoppe den store fraflyttinga fra distriktene, sier Inge Ryan, forslagstiller av distriktskommisjonen. Det betyr at kommunestyrer, fylkesting, interesseorganisasjoner og politiske partier nå må komme på banen. Det er nå det nye distriktstoget går, og det er billett til alle som vil være med, sier han.
Ryan mener denne debatten må åpne for nye, kreative måter for norsk distriktspolitikk. Da er det viktig at det oppfordres til dristighet i forslagene som kommer.
- Vi må ikke bli for snever. "Flikking" på dagens politikk er ikke nok. Det må til noe nytt, sier Inge Ryan.
Ryan påpeker at Distriktskommisjonen er en svært viktig sak for nasjonen Norge.
- En rekke lokalsamfunn vil være borte dersom de 20 foregående åra gjentas en gang til. Det kan vi ikke la skje, avslutter Ryan.
