
lørdag 17. juni 2000 18:46:45
Venstres landsstyre:
Venstre ber om vurdering av sanksjonene mot Irak
Med begrunnelse i den humanitære tragedie som nå utspiller seg i Irak ber Venstres landsstyre den norske regjeringen ta opp spørsmålet om sanksjoner mot landet i FN. Det må være mulig å lempe på sanksjonene, samtidig som en fortsatt hindrer at Saddam Hussein bygger opp en ny slagkraftig hær.
Det er ingen tvil om at sanksjonspolitikken mot Irak har bred internasjonal støtte. Sanksjonene var og er et håp om å straffe diktaturet til Saddam Hussein som styrer landet med stadig hardere midler. Mange år med sanksjoner i Irak har ikke endret den innenrikspolitiske situasjonen, derimot har det resultert i ufattelige lidelser for sivilbefolkningen.
Nye rapporter fra Leger uten grenser og UNICEF forteller bl.a. om meget høy dødelighet - mellom 10.000 og 15.000 barn dør hver måned, sykehus er uten nødvendig utstyr og det er svært lavt utdanningsnivå blant folket.
På denne bakgrunn mener Venstres landsstyre at det er nødvendig å sette spørsmålstegn ved om det har noen hensikt å fortsette sanksjonene mot landet i den form det gjøres i dag. For et stadig fattigere land, med tilbakegang i forhold til bl.a. folkeopplysning, vil dette snarere sementere diktaturet enn gi muligheter til avvikling av det totalitære regimet. Det er imidlertid alvorlig at regimet fortsatt mistenkes for å fortsette utviklingen av masseødeleggelsesvåpen og en hensynsløs utrydding av all opposisjon.
Venstres landsstyre ber utenriksminister Thorbjørn Jagland på vegne av den norske regjering ta opp spørsmålet om FNs sanksjonspolitikk mot Irak og konsekvensene denne politikken har for befolkningen i landet.
