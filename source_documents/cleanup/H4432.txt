
søndag 27. februar 2000 14:45:47
Venstres landsstyre:
IT-senter må ikke endre rammevilkår for forskningsparker
Venstres landsstyre er av den oppfatning at det er en vesentlig forskjell å gi et selskap kontrollen over byggingen av IT-senter på Fornebu og det å samtidig gi selskapet kontroll i over 40 forsknings- og kunnskapsparker i hele landet. Det siste representerer det faktiske innholdet i intensjonsavtalen som er inngått mellom IT-Fornebu, ved Fred. Olsen og Norsk Investorforum, og det helstatlige Selskapet for industrivekst (SIVA).
SIVA forvalter nemlig det meste av statlig engasjementet i nyskaping knyttet til universiteter, høyskoler og IT-baserte næringshager på mindre steder. Denne intensjonsavtalen går ut på å opprette et nytt, felles selskap Norsk Regional Innovasjon (NRI), hvor SIVA legger inn alle sine eierinteresser i forsknings- og kunnskapsparkene. Fra starten er det imidlertid ikke SIVA, men de private investorene tilknyttet IT-Fornebu, så som Fred. Olsen, som skal eie flertallet av aksjene (51%) i det nye selskapet.
Denne avtalen er Arbeiderpartiet og Fremskrittspartiet er villige til å gi Fred. Olsen og Norsk Investorforum, i tillegg til et par hundre mål tomter rundt selve IT-senteret til boligbygging og annen næringsvirksomhet.
Venstres landsstyre finner det uakseptabelt at IT-Fornebu kan endre rammevilkårene for forskningsparker andre steder i landet. Det vil bli privat maktkonsentrasjon som savner sidestykke, og som strider mot alle våre idéer om et mangfold av uavhengige forsknings- og nyskapingsmiljøer i Norge. Det er i tillegg grunn til å minne om de erfaringene man har fra Fred. Olsens "technoport"-prosjekt på slutten av 80-tallet. Den gang gjennomførte Fred. Olsen sine visjoner for IT-senteret i Singapore, med god hjelp fra myndighetene i landet. 8 år etter ble teknologiprosjektet omgjort til forretningssenter og solgt med en fortjeneste for Olsen alene på 650 millioner.
Venstres landsstyre støtter regjeringens anbefaling om å gi kontrollen over etableringen av IT-senter til selskapet Nettverk Fornebu, som helt klart er det mest konkrete og minst økonomisk risikable alternativet.
