
29. september 2000
Fra stortingsrepresentant Rigmor Kofoed-Larsen:
For dårlig for distrikt og miljø
Arbeiderpartiet neglisjerer distriktene og tar ikke problemene for kollektivtransporten på alvor. Dyre vegprosjekt i sentrale strøk er vinneren, mens viktige tiltak i distriktene skyves fram i tid. Planen følger det samme spor som vi allerede har sett fra Arbeiderpartiregjeringen - distrikter og miljø er ikke så viktig. Kristelig Folkeparti vil kjempe for en bedre distriktsprofil i fordelingen av de statlige vegmidlene og økt satsing på kollektivtrafikken.
Regjeringen svikter miljøet nok en gang. I en tid der NSB varsler redusert togtilbud til pendlerene foreslår Regjeringen å redusere statens kjøp av persontransporttjenester. Regjeringen mener det må være mulig å effektivisere driften. Dette kan ikke vi akseptere, så langt har jo effektivisering i NSB stort sett vært synonymt med redusert tilbud. Samferdselsministeren burde i stedet lagt fram et forslag som gav NSB økte incentiv til å frakte flere passasjerer.
Det er svært skuffende at Regjeringen ikke er i stand til å prioritere ferdigstilling av hele dobbelstporet fra Oslo (Skøyen) til Asker innenfor planperioden. Hvis vi skal slippe å bruke midler til ny E18 gjennom Asker og Bærum i denne planperioden må vi kunne ferdigstille dobbeltsporet.
Innenfor vegsektoren prioriteres investeringer på stamvegnettet. Dermed blir det lite midler til investeringer i det øvrige riksvegnettet. Distriktene avspises med noen få prosjekt og for lite av investeringsmidlene. Det er tydelig at Regjeringen vil prioritere de store byene og de mest trafikkerte vegstrekningene. KrF kan ikke være med på at store investeringer i byene og sentrale strøk skal gå ut over viktige tiltak i distriktene. Bilister på sterkt trafikkerte veger og på strekninger der det finnes gode kollektive alternativer må kunne betale en større del av regningen for vegen de kjører på. Bompenger bør finansiere en større del av utbyggings
kostnadene. Det er nødvendig for å frigjøre midler til økt kollektivsatsing og økte investeringer i distriktene
