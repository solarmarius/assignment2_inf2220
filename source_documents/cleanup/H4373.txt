
onsdag 10. mai 2000 11:17:13
Leif Helge Kongshaug, Venstre
Venstre advarer mot oljeleting utenfor Vesterålen
- Selskapet TGS Nopec bør ikke få drive oljeleting rett utenfor kysten av Vesterålen, sier Venstres fiskeripolitiske talsmann på Stortinget, Leif Helge Kongshaug. Oljedirektoratet har nå til behandling en søknad om å få drive undersøkelser etter oljeforekomster midt i et nøkkelområde for norsk fiskeriaktivitet, med viktige gytebestander av torsk, hyse, sei og blåkveite.
Kongshaug har i dag utfordret fiskeriministeren til å forhindre at det på denne måten åpnes opp for oljeleting i stadig mer kystnære og sårbare områder.
- Fiskerifaglige instanser har frarådet undersøkelsene, på grunn av de kortsiktige skadevirkningene av selve letingen, sier Kongshaug. Både Havforskingsinstituttet og Fiskeridirektoratet er i tillegg alvorlig bekymret over konsekvensene av en eventuell fremtidig oljeutvinning, dersom undersøkelsene skulle påvise oljeforekomster.
- Det må være mulig for fiskeriministeren å si klart fra om at både utvinning og leting etter olje i et av våre viktigste spiskammer er uaktuelt, sier Venstres Kongshaug.
Leif Helge Kongshaugs spørsmål til skriftlig besvarelse til Fiskeriministeren ligger vedlagt.
-------------------------
Stortinget, 10. mai 2000
Stortingets president
Jeg tillater meg å stille følgende spørsmål til skriftlig besvarelse til fiskeriministeren:
Selskapet TGS Nopec har planlagt seismikkskyting på fiskefeltene utenfor Vesterålen, i et svært kystnært område og delvis innenfor grunnlinjen. Dette er et nøkkelområde for norsk fiskeriaktivitet. Undersøkelsene kan få uheldige kortsiktige økonomiske skadevirkninger for fiskeriene, så vel som dramatiske konsekvenser ved en eventuell framtidig oljeutvinning i området.
Hva vil Fiskeriministeren gjøre for å hindre at det åpnes opp for oljeleting i stadig mer kystnære og sårbare områder?
Begrunnelse:
Havforskingsinstituttet fraråder i sin høringsuttalelse av 05.05.00 den planlagte seismiske aktiviteten, spesielt med hensyn til torskebestandens kritiske tilstand. På bakgrunn av dette, og på grunn av områdets vitale betydning for fiskeriinteressene forøvrig, fraråder også Fiskeridirektoratet undersøkelsen i brev til Oljedirektoratet av 08.05.00.
Begge faginstansene uttrykker også stor bekymring for mulige fremtidige konflikter med fiskeriinteressene dersom en fremtidig oljeutvinning skulle bli aktuelt.
