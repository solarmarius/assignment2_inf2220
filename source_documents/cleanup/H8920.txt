
Oslo, 30.januar 2005
Unge Venstre
Unge Venstre vil flytte nasjonale prøver
- De nasjonale prøvene må flyttes til begynnelsen av opplæringsåret. Dette for å sikre Stortingets målsetning om at prøvene primært skal brukes til å kartlegge den enkelte elevs forutsetninger og behov, og dermed danne grunnlaget for tilpasset opplæring resten av året, sier leder i Unge Venstre Lars-Henrik Michelsen. Som en konsekvens av dette, kan ikke testresultatene inngå som en del av grunnlaget for fastsettelse av karakterer.
Unge Venstre er for bruk av nasjonale prøver i skolesystemet. De mener den beste måten å sikre at ferdighetene i de enkelte fag holder samme høye nivå over hele landet. Åpenhet er et sentralt liberalt prinsipp. Unge Venstre mener at hemmelighold av resultater er like galt på dette området som på andre offentlige områder. Problemer kan aldri løses ved at de holdes skjult.
Unge Venstre ser imidlertid flere utfordringer ved bruken av de nasjonale prøvene:
? For å hindre ensretting av skolene må prøvene være på en slik måte at skolene ikke behøver å legge opp standardiserte opplæringsløp for å få best mulig resultater. Dannelse av A- og B-skoler blir først et aktuelt problem når skolene søker å bli like.
? Resultatene fra den enkelte elevs første prøver bør sammenlignes med elevens avsluttende resultat. En slik sammenligning vil vise læringsutviklingen over tid, og vil derfor være en langt mer verdifull kvalitetssikringsmekanisme for den enkelte skole enn et testresultat fra en tilfeldig dag.
? Like viktig som å komme på offensiven i forhold til andre europeiske land hva angår faglige resultater, er det å opprettholde det høye nivået norsk skole har på felter som ennå ikke omfattes av prøver og undersøkelser. Demokratiopplæring og samfunnsforståelse må ikke gå på bekostning av sterkere faglig innsats.
