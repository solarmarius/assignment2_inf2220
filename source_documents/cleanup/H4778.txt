
18. september 2000
Jens Stoltenberg
St@tsminister
I dette St@tsminister-brevet fra 18. september legger Jens Stoltenberg frem fakta for sitt utsagn om at Fremskrittspartiets politikk vil rasere kommunene i Nord-Norge. Carl I. Hagen ba om at påstanden ble dokumentert - og her kommer dokumentasjon på både raseringen og på at dette er bevisst Fremskrittsparti-politikk.
Ingen skal være i tvil - vi tar utfordringen fra Fremskrittspartiets kraftige framgang på alvor.
Fra partiets første dag har det vært aller først i den politiske køen som har hamret løs på den kurs Arbeiderpartiet og stortingsflertallet har ført for landet. Det har vært bredside etter bredside mot den politikken som siden midt på 1970-tallet har brakt Norge til toppen av de internasjonale statistikkene over land der det er godt å bo - et land med små forskjeller mellom folk og med likeverdige levekår i hele landet.
Vår oppgave er å føre vår politikk og slåss for det velferdssamfunnet vi tror på. Men vi skal også fortelle velgerne om de virkelige konsekvensene av Fremskrittspartiets politikk. Frp i front på borgerlig side bidrar til å klargjøre alternativene i politikken. Det vil gi velgerne et klarere bilde av to ulike samfunnssyn i tiden fram mot den virkelige meningsmålingen - valget om ett år.
Da jeg møtte Carl I Hagen til TV-debatt, ba han om at det måtte være opp til hvert parti å sørge for fortolkningen av partiets program. Når politiske motstandere omtaler Fremskrittspartiets politikk blir det bare vrengebilder, mener han. Derfor reagerte han på at jeg sa fra i Bodø i forrige uke at konsekvensene av Frps politikk vil være en rasering av kommunene i Nord-Norge. Han skrev brev til meg og spurte om hvordan jeg kunne si at Loppa kommune ville tape 13.9 millioner på Frps politikk.
Jeg har svart og utdypet mitt syn. Min påstand bygger delvis på klare tall - og delvis på veldig enkel fortolkning.
Tallene først: I vår skrev Frps medlemmer i kommunalkomiteen at de ser ingen grunn til at Nord-Norge-tilskuddet skal opprettholdes og vil derfor foreslå en avvikling av dette. Et annet sted skriver de samme medlemmene om regionaltilskuddet at de ser intet behov for å ha et særskilt regionaltilskudd og vil derfor gå inn for en avvikling av dette.
Dette er klar tale. Omregnet i kroner betyr frafall av Nord-Norge-tilskuddet at Loppa mister 7.7 millioner kroner. Frafall av regionaltilskuddet betyr minus 6.2 millioner kroner til. Til sammen 13.9 millioner, noe som tilsvarer vel 30 prosent av statens samlede rammetilskudd til Loppa kommune. Det er veldig mye penger.
Slik kan vi regne for kommune etter kommune. Arbeiderpartiet støtter både Nord-Norge- tilskuddet og regionaltilskuddet, fordi disse tilskuddene er med på å bidra til bosetting og likeverdige velferdstilbud i hele landet.
Like interessant som tallenes tale er Frps begrunnelse - og her kommer jeg til fortolkningen. Frp's representanter skriver om Nord-Norge tilskuddet at det bidrar til å opprettholde en unødvendig stor offentlig sektor i landsdelen, noe som ikke er ønskelig.
Dette krever ikke mye fortolkning. Det er klar tale om at offentlig sektor skal bygges ned. Offentlig sektor i kommune-Norge handler ikke om folk på kontor. Det handler om alle de som jobber i barnehager, sykehjem, skole og eldreomsorg. Det er denne sektoren Frp mener er unødig stor.
Og så kommer annen del av begrunnelsen når Frps folk skriver at et slik tilskudd også er med på å motvirke en raskere utvikling i bosettingsmønsteret som burde medføre samling i større og mer slagkraftige enheter. Sagt på en annen måte: Raskere fraflytting ved å kutte tilskuddene.
Jeg holder fast på at dette er en oppskrift for å rasere kommunene i Nord-Norge. Og jeg kan ikke se at dette bildet endres gjennom Hagens løfter om massive skattelettelser. For dette rammer jo på ny mulighetene til å betale for de offentlige velferdsgodene vi trenger for å opprettholde bosetting i hele Norge. Og fellesskapets satsing på velferd er av særlig betydning for kommunene i Nord-Norge.
Det har jeg god tro på at velgerne i landsdelen vil se rekkevidden av når det nærmer seg valg.
