
Østfold SV
- Regional utvikling vil i tiden fremover bli viktigere. For at vi skal få til en samlet og vel fundert utvikling av Østfold samfunnet så trenger vi en arena som kan dra i gang prosesser, samle folk til å drive prosesser og til å avslutte dem. SV mener at fylkeskommunen er velegnet til dette. - Vi ønsker at Fylkeskommunen skal være en ombud for våre regionale interesser. Den skal bygge broer og allianser mellom forskjellige miljøer i fylket. Vi ønsker at fylkeskommunen skal fange opp forskjellige problemstillinger i fylket og gjøre disse om til politiske temaer. (2002.12.16)
- SV vil ha tre politiske nivå. Tallet og størrelsen på fylkene/regionene må vurderes ut frå et ønske om at folk skal ha gode sjanser til å påvirke de avgjørelsene som gjelder dem selv. Vi har erkjent at enkelte oppgaver rett og slett er for store for kommunene å gjennomføre. Andre oppgaver blir for små for staten. Derfor mener SV at vi trenger fylkeskommunen som et regionalt folkevalgt organ. Videregående skoler, samferdsel, kulturminnevern og folkehelse er gode eksempler på oppgaver som etter vår mening, løses best regionalt.
- For å slippe unødvendig dobbeltarbeid og hindre at enkeltmennesket "faller mellom to stoler" når de møter det offentlige, må det gjennomføres en omfattende samordning av lokale og statlige institusjoner, og tilsvarende kommunale og fylkeskommunale. Hovedprinsippet for en slik samordning er å gjøre det lokale/regionale folkestyret sterkere. Det må skje ved en overføring av makt frå statlig nivå. SV er derfor positive til forsøksordninger som enhetsfylket.
- SV mener at saker som kreves politisk skjønn, skal legges frem for folkevalgte organer. Derfor er SV positive til å prøve ut en parlamentarisk styringsmodell. Det vil da være det politisk valgte fylkesrådet som innstiller i saker, og Fylkestinget med komiteer og utvalg som fatter vedtak. Dette vil synliggjøre og klargjøre den politiske prosessen på en helt annen måte en det som gjøres i dag. Videre ønsker vi å arbeide for at det blir holdt lokale rådgivende folkeavstemminger på områder som har mye å si for Østfolds innbyggere. Spørsmålet om sammenslåing av fylker er en slik sak.
- Ungdom må tas på alvor. Deres meninger skal synliggjøres og presenteres for fylkets politikere. SV vil derfor fortsatt jobbe for at Ungdommens fylkesting videreutvikles og gis forskjellige arenaer i fylkeskommunen for å komme med sine innspill og forslag. For at dette skal kunne være mulig ønsker vi at det ansettes en sekretær for Ungdommens Fylkesting. Vi mener at dette kan kombineres med en ansettelse av et elevombud for våre videregående skoler.
Mye gjøres og er gjort for å fremme likestilling mellom kjønnene men SV erkjenner at kvinner fremdeles undertrykkes politisk, sosialt og økonomisk i resten av verden. Fremdeles møter kvinner mange hindringer som menn ikke møter. Kampen for kvinnefrigjøring er derfor først og fremst en kamp for rettferdighet.
Kvinner som har røtter i flere kulturer, møter tildels andre problemer enn norske kvinner. Mange har problemer med å få arbeid. Dessuten lever gamle, kvinnefiendtlige maktstrukturer i beste velgående lukkede miljøer der menneskerettighetene til kvinnene feies under teppet. I kampen mot dette er det ikke tvil om at SV står på jentenes og kvinnenes side.
Østfold SV's arbeidsprogram for perioden 2003 - 2007
Videregående opplæring
- For SV er videregående opplæring et prioritert område. Alle opplæringsinstitusjoner må legge til rette for et læringsmiljø hvor alle kategorier av elever får en tilpasset læringssituasjon. Videregående opplæring skal gi tilbud til elever og gi de lik muligheter til utdanning på sitt nivå. Som en følge av dette må alle skolene i fylket gis de ressurser som trengs for å få dette til. SV vil i perioden jobbe for en videre utvikling av den videregående skolen i fylket. Østfold fylkeskommune vil bygge ut skolene i Halden og Moss i løpet av valgperioden, SV vil også prioritere å se på skolestrukturen i Sarpsborg før valgperiodens slutt. Alle videregående skoler tilrettelegges for funksjonshemmede elever.
- SV ønsker en dialog med lærerorganisasjonene for å få til et læringsmiljø som er godt. Vi vil på denne måten prøve å få ut de beste ideene og metodene, for å utvikle en skole som tar hensyn til alles behov. SV ønsker å stimulere til å fortsette med utprøving av alternativ pedagogikk og nye læreformer i den videregående skolen. SV mener at det er fylkeskommunen som har den beste muligheten til å drive fram et slik arbeid. Ved å styre fylkets skoler gis vi mange forskjellige muligheter til å løse denne oppgaven. For SV er barn og unge ett satsingsområde og etter vår mening, kanskje også samfunnets viktigste ressurs. Barn og unge er vår alles framtid. SV ønsker å arbeide for at alle elever får et grunnkurstilbud i sitt eget distrikt. Vi mener at utlånsordningen for skolebøker må gjeninnføres og bygges ut til alle skoler. SV ønsker også en videreføring av alternative driftsformer og biologiske produksjonsmetoder ved Kalnes vgs.
- Voksenopplæringen er nå et felt hvor det er innført en rett til videregående utdanning for alle som er født tidligere enn 1978. Det må lages et bredt tilbud ut fra de behov son til enhver tid er tilstede. SV mener det er viktig at det blir tilrettelagt for at voksne tar en utdanning innen helse og sosialfag, da behovet for denne type arbeidskraft vil øke sterkt i årene som kommer.
- Det har i den senere tid vært fokusert på at det er ønskelig at flere elever blir stimulert til å ta allmennfaglig utdannelse. SV mener at det er viktig at man også styrker fagutdanningen på videregående skoler. Det vil alltid være et stort behov for slik arbeidskraft og vi må unngå tilstander hvor industribasert og annen fagutdanningsbasert virksomhet har mangel på kvalifisert arbeidskraft.
- SV vil i perioden se på opptaksordningene for den videregående opplæringen. Vi ønsker at det opprettes et slags restetorg på lik linje med den ordningen høyskolene har. Dette er en ordning som fungerer bra og som det er mulig å overføre til videregående skole. Det er uansett viktig å få til en opptaksordning som fungerer og oppleves rettferdig for alle elever.
- Det er nødvendig å opprettholde oppfølgingstjenesten. Vi ønsker å prioritere dette tiltaket i den videregående skolen. Etter reform 94 har alle en rett til videregående utdanning, derfor er det en plikt å ha en tjeneste som gir oss en mulighet, for en tett oppfølging elevene som står i fare for å falle ut.
- Rådgivningstjenesten i den videregående skolen bør styrkes og organiseres slik at man drar nytte av den kompetanse som finnes. I flere forsøkskommuner har det vist seg at når denne tjenesten er bygget ut tilstrekkelig, er elevene fornøyde og de får utdanningsråd som er relevante. SV ønsker å se på organiseringen av denne tjenesten.
Regional utvikling
- SV's miljøpolitikk baserer seg på erkjennelsen av at vår tids økonomiske vekst og velstandsutvikling ikke kan videreføres i verdens rike land. Norge har gjennom internasjonale avtaler forpliktet seg til å oppnå en bærekraftig utvikling. Det innebærer at naturens tålegrense må respekteres samtidig som vi arbeider for en rettferdig fordeling. Vi ønsker en kretsløpstenkning for produksjon og forbruk hvor materialer og ressurser i størst mulig grad. Dette vil også bidra til en sterk reduksjon av avfallsmengden. Vi mener at miljøkostnader må inngå i beregningsgrunnlaget når varer og tjenester skal prissettes og når kostnader ved bruk av naturressurser og areal skal analyseres. Alt planarbeid i forhold til utvikling og utbygging skal analysere konsekvenser for natur og miljø. Det er vår mening at forurenser skal betale.
- Fylkeskommunen har ansvar for å gjennomføre en helhetlig nærings- og miljøpolitikk på tvers av kommunegrenser og regioner. I denne sammenheng må fylkets rike natur- og kulturressurser vektlegges med henblikk på å skape en fylkesidentitet. Vi ønsker at fylkeskommunen utarbeider en regional handlingsplan for bærekraftig utvikling, en Regional Agenda 21. Dette bør skje i tilknytning til det lokale Agenda 21-arbeidet som allerede er gjort i flere kommuner, og i samsvar med statens planlagte arbeid med en Nasjonal Agenda 21 plan.
- Østfold er et fylke med økt tilflytting og utbygging. Derfor er det svært viktig å bevare mulighetene for en "grønn velferd": Det vil si et rikt tilbud av naturkvaliteter for rekreasjon og friluftsliv. Ikke minst gjelder dette i kystsonen men også i områder ved vann og vassdrag ellers i fylket. Bare en gjennomtenkt og detaljert kommunal planlegging, samt en konsekvent oppfølging av statlig lovgivning og regelverk vil sikre den grønne velferden. Dette gjelder for eksempel strandplanloven, som SV vil anvende meget restriktivt. Med dette utgangspunktet vil SV bidra til en fylkeskommunal planprosess som også gir føringer for helhetlige og samordnet kommunal planlegging og praksis. Saker hvor dette er påkrevd, vil blant annet være vannkvaliteten i Østfolds sjøer og vassdrag hvor det må stilles tilfredsstillende krav til badevann og vannforsyning. Mulighetene for friluftsliv i og ved vassdrag må sikres, det samme må vassdragenes natur- og kulturlandskap og biologiske mangfoldet. SV vil i denne sammenheng foreslå følgende tiltak:
- Vi ønsker at staten må gi landbruksnæringen pålegg om å drive slik at jordtap og lekkasje av næringsstoffer blir minst mulig. Det må også bli mulig å sanksjonere overfor bønder som ikke driver miljømessige forsvarlig, f.eks. ved å neglisjere gjennomføring av miljøtiltak som det gis statlig støtte til. SV ønsker å støtte gårdbrukere som legger om driften til økologisk landbruk. Dette kan gjøres gjennom innkjøp av økologisk mat til fylkeskommunens og kommunenes institusjoner, skoler osv.
- SV vil bidra til å finansiere forsøk med alternativ markedsføring og distribusjon av økologiske matvarer i Østfold
- SV vil stå for en restriktiv politikk i behandling av saker som gjelder inngrep i kyst- og vassdragsområder, det vil bli lagt avgjørende vekt på allmennhetens rett til fri bevegelse i naturen. Ellers vil SV følge arbeidet med planene om en nasjonalpark i deler av Hvaler-skjærgården, og støtter så langt intensjonene i dette arbeidet.
- SV vil videreføre støtten til Skjærgårdstjenesten og Oslofjordens friluftsråd.
- SV ønsker at fylkeskommunen skal arbeide for at Vansjø, og de andre vassdragene i Østfold blir renset og bevart både som drikkevannskilde og rekrasjonsområde.
- SV ønsker at fylkeskommunen aktivt skal søke å forhindre virksomhet på svensk side som kan tenkes å forringe naturkvaliteter i vassdrag på norsk side.
- SV vil arbeide for at det gjennomføres prosjekter for miljøvennlig drift og forbruk i fylkeskommunen, integrering av miljøkunnskap i fylkeskommunens opplæringsprogrammer for ledere, ansatte og politikere og redusert privat forbruk gjennom tilrettelegging for kildesortering og gjenvinning.
- SV vil støtte prosjekter for utvikling av miljøteknologi og alternative energiformer ved Institutt for energiteknikk atomreaktoren legges ned.. Vi ønsker videre å arbeide for å utnytte miljøvennlige energikilder som solenergi, biobrensel eller varmepumper for oppvarming.
- SV ønsker en kontinuerlig utvikling av programmer for miljøovervåkning som gir grunnlag for tiltak som gir mindre støy og renere luft.
Samferdsel og trafikk
- Samferdselen, med sitt forbruk av energi og arealer samt forurensende utslipp, har stor negativ betydning for miljøet. Klimagassutslippene må derfor reduseres gjennom mindre bruk av privatbil. Skal det lykkes, må vi satse på en radikal forbedring av kollektivtrafikken. SV innser på den annen side at privatbilen spiller en viktig rolle i vår tids samfunn. Deltagelse og produksjon forutsetter en høy grad av mobilitet. På grunn av dette, og for å styrke næringslivet i distriktene, er det nødvendig med en tilfredsstillende standard på fylkesveiene. For å redusere transportbehovet vil SV gå inn for at ny utbygging fortrinnsvis skal skje som fortetting i bebygde områder. Det må imidlertid avsettes tilstrekkelig med ubebygde arealer i byer og tettsteder, slik at en grønnstruktur sikrer så vel biologisk mangfold som rekreasjon.
- Rutetilbud og bedre samordning mellom tog og bussruter bør styrkes. Kollektivtilbudet må bli mer fleksibelt og billigere for den enkelte bruker. Drosjene bør i større grad benyttes som del av kollektivtilbudet. Det må stilles miljøkrav til kollektivtransport selskapene. Vi vil gå inn for bruk av elbiler framfor bensindrevne biler. Det må også bygges laderstasjoner. Fylkeskommunen må prioritere elbiler ved fornyelse av bilparken.
- Prinsipielt mener SV at utbygging av riks og fylkesveiene skal finansieres av statlige midler. Hvis det allikevel er nødvendig ønsker vi at ordninger med bompenger erstattes av et system for veiprising med differensierte satser etter de ulike veiers trafikkbelastning. Inntektene brukes til investeringer i infrastruktur for kollektivtrafikk, trafikksikkerhet, materiell osv.
- Vi vil fortsatt arbeide for at staten forserer arbeidet med dobbeltsporet jernbane gjennom Østfold. Togforbindelsen mellom østre og vestre linje må bli samordnet og styrket. Vi vil arbeide for at godstransport blir overført fra vei til jernbane. Vi ønsker at fylket får større råderett over de statlige veimidlene. Gang og sykkelstier i hele fylket må prioriteres samtidig som informasjon om gang- og sykkelveinettet i Østfold må utarbeides.
- SV vil fortsatt kjempe i mot forslaget om å åpne Rygge flystasjon for sivil flytrafikk.
Kultur
- Deltakelse i kulturaktiviteter kan bidra til å utvikle identitet og til å skape samhørighet og fellesskap mellom generasjoner og miljøer. Derfor må den regionale kulturaktiviteten styrkes - gjerne gjennom et samspill mellom profesjonelle kunstnere og amatører. Det er viktig med et desentralisert kulturtilbud i Østfold. SV støtter tanken hvor det utvikles forskjellige kulturelle fyrtårn rundt i fylket. Kunstuttrykk og kulturaktiviteter er viktige brobyggere, ikke minst mellom ulike nasjoner, etniske og politiske grupper og aldersgrupper.
- Det internasjonale kultursamarbeidet må styrkes, blant annet ved å støtte opp om møteplasser mellom ulike kulturer i Norge. Hele befolkningen må sikres tilgjengelighet til kulturtilbudene, blant annet ved fysisk tilrettelegging, rimelige priser og fleksible åpningstider. Det må finnes lokaler som utgjør gode arenaer lokalt, både for sambruk og for spesielle behov.
- Biblioteket skal være etsted hvor alle kan få tilgang til informasjonsteknologi og nye medier. Utlån og formidling av bøker, tidsskrifter, aviser og lignende skal fortsatt være gratis. I tillegg skal bibliotekene, sammen med museene, i større grad bli kultur- og informasjonssenter i lokalsamfunnet.
- Forvaltningen av kulturlivet preges i dag av en stadig økende byråkratisering. For mye energi bindes opp i arbeid med søknader, rapporter og liknende. Derfor ønsker SV å bidra til å bedre arbeidsvilkårene for frivillige organisasjoner. Vi vil arbeide for økt satsing på informasjonsteknologi i bibliotekene og for samarbeidet mellom skole- og folkebibliotek. Bibliotekene må styrkes som arenaer og møteplasser for etniske minoriteter/flyktninger og asylsøkere.
- Vi ønsker å arbeide for utvikling og videre utbygging av kulturskoler for barn og unge - gjerne også med deltakelse for voksne. SV vil arbeide for at alle barn jevnlig får oppleve profesjonell kunst, derfor vil vi jobbe for at den kulturelle skolesekken blir prioritert i kommunene og i Østfold fylkeskommune.
- SV vil bidra til å ta vare på kulturarven og styrke museenes stilling som arenaer for kulturopplevelser, kunnskapsformidling, identitetsskaping og nyorientering. SV støtter en omorganisering av fylkes museumsvesen for å samordne ressursene og sørge for at vi får en effektiv utnyttelse av de offentlige tilskuddene til museene.
Idretts- og friluftsliv
- SV mener at tilrettelagte idrettsaktiviteter er viktige av flere grunner. Idrett og friluftsliv gir positive opplevelser og livsutfoldelse. Idretten gir helsegevinst og utvikler fellesskapsholdninger og respekt for medmennesker. Mange får styrket selvbilde og bedre selvtillit ved at de mestrer idrettsaktiviteter. SV mener at breddeidretten må prioriteres. Dette betyr satsing på et allsidig tilbud og idrettsglede framfor tidlig spesialisering og konkurransealvor. Vi vil sikre arealer til friluftsliv, bading, fiske og fangst.
- SV vil i perioden arbeide for å prioritere midler til idrettsanlegg og aktiviteter beregnet på masse-, ungdoms- og mosjonsidrett.
HELSE OG SOSIAL
- Det er en klar sammenheng mellom den generelle samfunnsutviklingen og helsemessige og sosiale forhold i befolkningen. SVs politikk tar primært sikte på å påvirke samfunnsforholdene slik at de på en grunnleggende måte ivaretar folks helse, sosial og økonomiske trygghet. Fra 2002 har fylkets 5 somatiske sykehus og den psykiatriske spesialisthelsetjenesten blitt overført til staten som helseforetak under Helseregion Øst. Det samme gjelder habilitering- og rehabiliteringstjenesten. Videre foreslår regjeringen i ulike Stortingsmeldinger at den fylkeskommunale rustjenesten, barnevern og familievern skal overføres til staten fra 2004. Fylkeskommunen vil deretter ikke ha noen direkte innflytelse på utviklingen innen disse viktige områdene. SV er redd for at den nye organisering vil føre til at viktige avgjørelser og prioriteringer som gjelder sykehustilbud, psykiatri, behandling av rusmisbruk, barnevern og familievern vil bli tatt uten at befolkningen i Østfold får påvirke resultatet.
- SV ønsker at fylkeskommunen arbeider aktivt for å få helseforetakenes styremøter åpne og en større folkevalgt representasjon i styrene. Dette arbeidet må rettes mot våre stortingspolitikere.
- SV er opptatt av at hele befolkningen, uansett alder, sosial status og bosted, sikres nødvendige tjenester etter behov. Vi mener at alle skal ha råd til å søke den hjelp og behandling de trenger. SV vil følge nøye med i utviklingen på disse tjenesteområdene. Vi vil søke å påvirke, ved å reise saker i den offentlige debatt og ta opp saker gjennom Svs politikere på Stortinget. SV vil være pådriver for at fylkeskommunen og kommunen legger til rette for helseforetakene bl.a. gjennom areal og transportplan og bruk av tomtearealer. Vi vil fortsatt sloss for at Østfold-sykehuset bygges snarest mulig. Forsinkelse i disse planene vil bl.a. føre til at tilbudet til psykiatriske pasienter blir ytterligere svekket. Videre vil vi at tilbudet til rusmisbrukere styrkes slik at unge misbrukere får riktig hjelp til rett tid
- Tannhelsetjenesten vil fortsatt være en fylkeskommunal oppgave, og må organiseres slik at befolkningen i ulike deler av fylket har en god tilgjengelighet på tannbehandling. Vi ønsker å øke kapasiteten for tannbehandling under narkose slik at personer med funksjonshemming eller tannlegeskrekk får nødvendig behandling uten ventetid.
- Østfold fylke er et foregangsfylke når det gjelder forebyggende og helsefremmende arbeid. SV vil gå inn for fortsatt engasjement på dette område da vi mener det er store gevinster å hente både for enkeltmennesket og samfunnet ved et godt folkehelsearbeid.
- Målet for SV er å skape et sosialistisk samfunn, - som bygger på rettferdighet, solidaritet og folkestyre. Likeverd og likestilling er grunnleggende verdier i dette samfunnet. Undertrykking og ufrihet vil bli forhindret. Nødvendige betingelser for fellesskap og sosial trygghet for alle, vil være sikret.
