
Søndag 10. april 1994
KrF-leder Kjell Magne Bondevik om Høyres verdi-vedtak:
POSITIVT SIGNAL - HÅPER PÅ OPPFØLGING I PRAKSIS
-Det er positivt at Høyres landsmøte har innsett at partiet må bli klarere i verdispørsmål. Den første prøven på om dette gir seg utslag i praktisk politikk får vi når Stortinget senere i vår skal behandle Regjeringens forslag til lov om gen-teknologi. Det sier Kristelig Folkepartis leder Kjell Magne Bondevik.
-Jeg synes det er positivt at et enstemmig landsmøte ønsker at Høyre i større grad skal føre en enhetlig politikk i verdisaker. Samtidig ligger det inne en viss sprengkraft når man både åpner for resverasjonsrett og mulighet til å fristille representantene i enkeltsaker. Jeg er derfor veldig spent på hvilke konkrete konsekvenser dette vedtaket vil få i Stortinget, sier Kjell Magne Bondevik.
-Fra KrFs side vil vi arbeide for å få et flertall mot en del av regjeringens forslag, blant annet de som handler om forskning på ufødte liv og anonymitet for sædgivere. Hvis Høyre kan samle seg mot disse og andre av Regjeringens forslag, kan vi få et flertall for å stoppe utglidning på dette viktige området, sier Bondevik.
