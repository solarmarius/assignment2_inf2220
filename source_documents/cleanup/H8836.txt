
3.12.2004
Stortingsrepresentant Inger S. Enger (Sp)
?Gasskraftverk bør betale for utslippskvoter
?De tre planlagte gasskraftverkene er beregnet å gi nye utslipp på over 4 mill. tonn CO2 per år. Dette er svært problematisk både for Norges klimaforpliktelser og for det globale miljøet. Vi må derfor legge opp til at eventuelle gasskraftverk må bygges med CO2-rensing, sier Senterpartiets miljøpolitiske talskvinne Inger S. Enger. Senterpartiet går inn for at gasskraftverk skal henvises til å kjøpe kvoter i markedet. På denne måten stimuleres det til å bygge gasskraftverk med lavest mulig utslipp.
?Gasskraftverk er å regne for en ny sektor. Denne sektoren har ikke historiske utslipp å vise til, slik som prosessindustrien. Hvis vi skal bygge gasskraftverk i Norge, må energiutnyttingsgraden være høy og klimagassutslippene må renses. Derfor må ikke gasskraftverk tildeles gratis utslippskvoter, men henvises til å måtte betale for disse, sier Enger i forbindelse med stortingskomiteen har avgitt innstilling om ny klimakvotelov.
Senterpartiet er tilfreds med at Miljøverndepartementet har hatt en nær dialog med industrien, og at Regjeringen på bakgrunn av denne dialogen og utviklingen av et kvotesystem i EU har funnet det nødvendig å foreslå flere endringer i forhold til det kvotesystemet som var skissert i Tilleggsmeldingen om klima. Senterpartiet var i 2002 opptatt av at utslippskravene skulle utformes på en slik måte at de ikke skulle påskynde nedlegging eller utflagging av eksisterende prosessindustri. Det synes nå å bli ivaretatt.
