
27.09.02
Vegard Martinsen, (DLF)
Staten tvinger frem høyere priser!
Staten ved Konkurransetilsynet vil nå pålegge SAS og Braathens å heve prisene på sine lavprisbilletter. Årsaken er en frykt for at SAS nå senker prisene for å konkurrere ut det nystartede lavprisselskapet Norwegian Air Service (NAS), for deretter, når NAS, er konkurrert ut, å heve prisene igjen.
Dette er et forslag som er skadelig for forbrukerne. Forbrukerne tjener selvsagt på lave priser, og under en priskrig vil forbrukerne tjene. Men hva skjer etter en priskrig?
Hvis NAS konkurreres ut og SAS da hever prisene, da kan jo NAS komme tilbake - de kan jo bare vente til SAS hever prisene. Den eneste måten SAS kan hindre lavpriskonkurrenter som NAS å komme tilbake igjen på, er å holde sine priser over tid så lave at det ikke vil lønne seg for et nytt selskap å komme inn på markedet. Men dette vil jo tjene forbrukerne best, fordi de da kan fly billigere.
Det er altså helt feil av Konkurransetilsynet, hvis det er hensynet til forbrukerne som er det viktige, å pålegge SAS å øke sine priser - det som må til for å bedre konkurransen, og derved gi forbrukerne billigst mulige varer og tjenester, er frihet (som er retten til å gjøre hva man måtte ønske så lenge man ikke krenker andres lockeanske rettigheter). Frihet innebærer at det ikke er noen offentlige tvangsmessige restriksjoner på å entre et marked. Og slike restriksjoner er det dessverre svært mange av i dag. Så hvis man skal sette frem et ønske, et ønske som nok er helt urealistisk, så bør Konkurransetilsynet foreslå å fjerne alle restriksjoner som det offentlige legger i veien for entreprenører og kapitalister. (Det er slike regler som gjør det vanskelig for NAS eller eventuelt andre selskaper å komme tilbake på markedet etter at det er konkurrert ut.) Dette er noe som virkelig ville tjene forbrukerne.
