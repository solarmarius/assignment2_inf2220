
13.5.97
Tove Kari Viken,
Kommentarer til eldremeldinga:
SENTERPARTIETS ELDRESATSING:
Vil prioritere pleietrengende eldre som trenger heldøgnsomsorg
Flere må få omsorgskontrakter med lønn og avlastningstiltak
Regjeringens eldresatsing på 30 milliarder kroner koker ned til en påplussing på kun 1,5 milliarder i budsjettet for 1998. Dette er ikke godt nok for Senterpartiet. Det at kommunene får adgang til å ta opp et rentefritt lån i 4 år, er for usikkert i forhold til kommunenes langsiktige økonomiske forpliktelser.
-Senterpartiet har tatt initiativet til et bredt politisk forlik for å sikre et forpliktende vedtak om nok penger til en god eldreomsorg, først og fremst for dem som trenger 24 timers pleie. Enerom er viktig, men ikke nok. Vi trenger flere heldøgnsplasser, og bedre bemanning. Det er behov for flere ansatte og de må sikres bedre arbeidsvilkår, sier Tove Kari Viken i en kommentar til Regjeringas eldremelding som ble lagt fram i dag.
- Senterpartiet vil i tillegg fremheve det omfattende og betydningsfulle omsorgsarbeidet som mange pårørende gjør for sine pleietrengende familiemedlemmer. Vi vil arbeide for at pleietrengende og deres pårørende sikres rett til omsorgskontrakt om blant annet omsorgslønn og avlastningstiltak. Vi har i den forbindelse foreslått at staten skal dekke 50 prosent av utgiftene til omsorgslønn, slik at kommunene gis mulighet til å tilby omsorgslønn til personer med tyngende omsorgsoppgaver.
