
åØStortinget, 5. november 2003
6.11.2003
Liv Signe Navarsete, Senterpartiet
Nedbygging av helsetilbod kan føre til fråflytting og utarming av kommunane.
Planane om nedbygging av fødeavdelingar og akuttberedskap rører ved grunntryggleiken til
mange menneske i distrikta, seier Liv Signe Navarsete frå Senterpartiet. I spørjetimen i Stortinget i dag, sette Navarsete fokus på dei konsekvensar ei nedbygging av helsetilbod vil få for både dei som bur i distrikta og for kommunane som no vert påført store ekstrautgifter.
Navarsete stilte dag spørsmål til kommunalminister Erna Solberg, der Solberg vart utfordra på om ministeren var samd i at nedbygging av helsetilbod i distrikta fører til auka fråflytting og sentralisering. I sitt svar sa kommunalministeren seg einig i at nedbygging av mellom anna fødeavdelingar, vil kunne ha innverknad på val av bustad for nyetablerarar. Ho hevda lokevel at det vil vera vanskeleg å oppretthalde sterk faglegheit og desentraliserte tilbod på same tid. Eg har vanskeleg for å tru at dyktige fagfolk ved lokalsjukehusa seier seg einig i denne beskrivinga, seier Liv Signe Navarsete. Det er dessutan skremmande å sjå at Regjeringa så tydeleg ser faren for fråflytting og sentralisering utan at dette får nokon innverknad på politikken den fører.
Ein konsekvens av omdanning frå fødeavdelingar til fødestover fører er at tilbodet av følgjeteneste må utvidast. Følgjeteneste er eit kommunalt ansvar og dette vil få store konsekvensar for ein allereie stram kommuneøkonomi. Navarsete viser til at for kommunane i Indre Sogn vil denne utgjere ein auke med meir enn 1 million dersom fødeavdelinga ved lokalsjukehuset i Lærdal vert omdanna til fødestover. Statsråd Solberg hadde ingen pengar å love kommunane som kompensasjon for dei auka utgiftene. Ikkje nok med at tryggleiken skal takast frå dei som bur i distrikta, men her skal også kommunane påførast store ekstra kostnadar. Dette er ei tydeleg brikke i det store sentraliseringsspelet som no vert spela av regjeringa, avsluttar Navarsete
