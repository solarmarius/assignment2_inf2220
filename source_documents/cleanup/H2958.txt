
Torsdag 20. februar 1997
Samferdselspolitisk talskvinne May-Helen Molvær Grimstad (KrF):
LIKE BENSINPRISER OVER HELE LANDET
-Bensinprisene må være de samme over hele landet. Derfor bør det etableres et selv-finansierende fraktutjevningsfond der oljeselskapene selv setter av midler. Et slikt fond vil gi oljeselskapene mulighet til å levere drivstoff til samme pris over hele landet. Det sier Kristelig Folkepartis samferdselspolitiske talskvinne May-Helen Molvær Grimstad. Hun representerer Møre og Romsdal.
-Et slikt fraktutjevningsfond vil ikke kunne rokke ved konkurranseforholdet oljeselskapene i mellom, i og med at alle setter av midler i et slikt fond. Dermed skulle ikke en slik ordning kunne rammes av EØS-reglene heller, mener May-Helen Molvær Grimstad.
Hun understreker at et slikt fond ikke i seg selv vil være en garanti for at det blir helt identiske utsalgspriser over hele landet, men det vil kunne motvirke de store forskjellene i pris som vi har i dag.
May-Helen Molvær Grimstad avviser at de bensinavgiftene som Stortinget vedtar er hovedårsak til de store prisforskjellene på bensin i byene og distriktene. -Det er oljeselskapenes konkurransepolitikk som skaper disse forskjellene. I dag kan selskapene variere bensinprisen med opptil tre-fire kroner literen, avhengig av hvor i landet utsalgsstedet er, sier hun.
Kristelig Folkeparti har helt siden 1974 påpekt det urimelige i den store forskjellen i bensinpriser i byene og i distriktene. -Når Revidert Nasjonalbudsjett skal behandles til våren, vil KrF igjen sette fram et forslag om et fraktutjevningsfond, lover May-Helen Molvær Grimstad.
