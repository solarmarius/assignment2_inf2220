
15. mai 2001
Stortingsrepresentant Arne Lyngstad:
Privat lovforslag:
Midtskyss sikrer barnas behov
De minste elevene bør ikke ha for lang ventetid etter skoleslutt. Dette er bakgrunnen for at jeg nå har fremmet et privat lovforslag om at skoleskyssen skal tilrettelegges slik at dette unngåes. Dette uttaler Arne Lyngstad, nestleder i Kirke-, utdannings- og forskningskomiteen.
Midtskyss er navnet på skyssen mellom skole og hjem midt på dagen, og utenom vanlig tid for skolestart og skoleslutt. Korte skoledager gir et skyssbehov midt på dagen for elevene på småbarnstrinnet. En mangel på et slikt skysstilbud vil i praksis kunne bli "heldagsskolen" for de minste. Dessverre ser vi også at flere fylker fjerner ordningen med "midtskyss" først og fremst av økonomiske årsaker. Dette er en uheldig utvikling og derfor har jeg tatt initiativ til å lovfeste i Opplæringsloven at skoleskyssen skal tilrettelegges slik at det ikke blir lang ventetid.
Det må være skoletilbudets utforming som må styre behovet for skoleskyss, ikke omvendt.
I grunnskolen skal skyssen tilrettelegges slik at det ikke blir lang ventetid. Dette sier Arne Lyngstad, nestleder i Kirke-, utdannings- og forskningskomiteen, som sammen med stortingsrepresentantene Åse Gunnhild Woie Duesund og Jon Lilletun står bak lovforslaget.
