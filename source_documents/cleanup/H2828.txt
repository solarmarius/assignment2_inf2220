
Tirsdag 29. august 1995
Stortingsrepresentant Solveig Sollie (KrF) i Notodden:
MINSTESTANDARDER FOR ELDREOMSORGEN
-KrF krever at det blir innført en minstestandard for eldreomsorgen. Vi har minste-standarder for det meste, men hvorfor ikke for eldreomsorg? Det sa Kristelig Folkepartis parlamentariske nestleder Solveig Sollie på et møte i Notodden tirsdag kveld. Solveig Sollie representerer Telemark KrF på Stortinget, og er nestleder i Kultur-, familie- og administrasjonskomiteen.
Solveig Sollie minnet om at det var Høyre og Arbeiderpartiet som "torpederte" et forslag i Stortinget om minstestandarder på eldreomsorg.
-Derfor har vi i KrF utfordret disse to partiene spesielt i denne valgkampen: Er ikke det å innføre en minstestandard på eldreomsorgen et rettferdighetskrav? Ja eller nei? Dersom Høyre og Arbeiderpartiet virkelig vil ha en god eldrepolitikk, hvorfor tør de da ikke lovfeste det? sa KrF-representanten.
Solveig Sollie la til at det har vært oppmuntrende å registrere at svært mange av KrF-lagene rundt om i landet har satt eldrepolitikken øverst på sin prioriteringsliste.
-Det tilbudet vi gir de hjelpetrengende eldre er på mange måter målestaven på hvor troverdig velferdspolitikken vår er. Jeg ønsker at KrF sentralt skal føre en politikk som gjør det mulig for lokalpolitikerne å føre en eldrepolitikk som skaper et varmere samfunn og en bedre hverdag, sa Solveig Sollie, og la til at en bedring av tilbudet til dei hjelpe-trengende eldre, er nedbetaling av en gjeld vi står i til de som har bygd opp dette samfunnet.
-KrF mener at alle som ønsker det, skal ha rett til enerom på sykehjem innen år 2005. Er det et urimelig krav? Dei fleste er enige om at det ikke er urimelig at barna i en søskenflokk har hvert sitt rom. Hvorfor skal vi da godta at folk som aldri har møtt hverandre før, skal måtte dele et lite rom mot slutten av livsdagen sin? Fra KrFs side har vi, blant annet i budsjettforlikene i Stortinget, vært med og skaffet midler til stimulerings-tiltak for flere sykehjemsplasser. Nå er det en utfordring til de lokale politikerne, sammen med Stortinget, å følge dette opp på forskjellige måter, slo Solveig Sollie fast.
Hun etterlyste også bedre ordninger for de mange pårørende som i tiår etter tiår har spart det offentlige for store summer. -Avlastningsordninger er viktige, men like viktig er en erkjennelse fra det offentlige om at de gjør en viktig jobb. Mange har nærmest slitt seg ut i de offentlige korridorene mens de har søkt om omsorgslønn eller annen støtte for arbeidet sitt, sa hun, og la til at KrF under arbeidet med velferdsmeldingen vil gå inn for at det blir opprettet et eldreombud.
-Dette er en sak som mange pensjonist- og eldreorganisasjoner brenner for. Alle problemer blir selvsagt ikke løst med det, og vi har heller ikke svart på alle utfordringene, men med et eldreombud vil de eldre ha en talsperson som er en del av den offentlige forvalting, en "pensjonistenes Trond Viggo" som talar deres sak, sa Solveig Sollie under KrF-møtet i Notodden tirsdag kveld. (KrF-Press/NPE)
