
7/5-02
Rune J. Skjælaaen (Sp):
Senterpartiet med bekymring for landslinjene
- Jeg er skeptisk til en omlegging av landlinjeordningen til landsdekkende tilbud kun finansiert gjennom gjesteelevoppgjør, sier Rune J. Skjælaaen, Senterpartiets medlem i KUF-komiteen i en kommentar til Regjeringens forslag i Revidert nasjonalbudsjett.
Senterpartiet er prinsipielt for en reduksjon i antall øremerkede tilskudd, men er bekymret for at viktige opplæringstilbud, der bransjene etterspør faglært arbeidskraft, vil falle bort dersom de foreslåtte endringene vedtas av Stortinget.
Det er særlig landslinjer som på grunn av spesielle krav til lokaler, kostbart utstyr etc. er spesielt kostbare å drive, som vil kunne gå en usikker framtid i møte. Dersom slike tilbud skal finansieres kun gjennom gjesteelevoppgjør mellom fylkeskommunene, blir viktige tilbud svært sårbare for konjunktursvingninger i søknadsmassen.
- Med en meget vanskelig økonomisk situasjon i mange fylkeskommuner, er jeg bekymret for at kostnadskrevende tilbud med lav søkning står i fare for å forsvinne, sier Skjælaaen.
- Regjeringen referer til konklusjonene fra en arbeidsgruppe uten å presenterer rapporten for Stortinget, sier Skjælaaen og etterlyser en total gjennomgang av tilskuddsordningen for landslinjene slik Stortinget ba om i forbindelse med behandlingen av statsbudsjettet for 2002.
