
25.10.2001
Feministbrev 25. oktober 2001
Feministbrev 25. oktober 2001 er skrevet av Sylvia Brustad og handler om kjønnsbasert forfølgelse. Sylvia Brustad er tidligere leder av Aps kvinnebevegelse og var inntil nylig kommunal- og regionalminister.
Kjære alle sammen/feminist!
Kjønn påvirker det meste, de fleste steder. Det vet vi som er kvinner i Arbeiderpartiet. Om man er mann eller kvinne, ja så behandles vi ulikt, selv om alt annet er likt. Det gjelder i private bedrifter eller i det offentlige. På skolen eller på arbeidsplassen. I mediene eller i politikken. Dette er viktig å innse og forholde oss til, særlig for oss kvinner, siden det oftest er vi som opplever urettferdigheten.
I tiden jeg satt som kommunal- og regionalminister var det særlig ett felt jeg følte særlig at kjønnsdimensjonen var viktig. Og det var på innvandringsfeltet. På integreringssiden er det store utfordringer å ta fatt i; tvangsekteskap, bigami, kjønnslemlestelse, isolerte hjemmeværende kvinner er noen stikkord. Men også det faktum at mange unge gutter tilsynelatende opplever større frustrasjoner og problemer i forhold til sin multikulturelle bakgrunn enn det de pliktoppfyllende og ofte skoleflinke jentene gjør. På disse feltene er vi langt fra i mål. Problemstillingen omkring hvem som får asyl i Norge og om det påvirkes av kjønn er også noe mange med meg har vært opptatt av.
Asylrett er vanskelig i seg selv. Internasjonale forpliktelser legger noen føringer, men tolkningen må naturlig nok gjøres nasjonalt, og den må gjøres profesjonelt av et forvaltningsorgan. Politikerne må selvfølgelig bestemme regelverket, men vi kan ikke og bør ikke gå inn i hver enkelt sak og ta den endelige beslutningen. Dette er Utlendingsdirektoratets (UDI) jobb, med den nyopprettede Utlendingsnemda (UNE) som ankeinstans. Det viktigste spørsmålet for oss politikere blir derfor: er regelverket godt nok og slik vi vil ha det?
UDI og UNE er viktige etater som foretar vanskelige avveininger og tøffe avgjørelsen. Men de som alle andre har også med seg en forestilling av verden hvor kjønn påvirker beslutninger. Som tidligere Kommunal- og regionalminister ble det derfor viktig for meg å forsikre meg om at kjønnsdimensjonen ble viet ekstra oppmerksomhet. I valgkampen la jeg derfor fram et dokument over hvordan vi ville gripe dette an. Der står det:
1. Regjeringen vil ivareta kjønnsperspektivet ved revisjonen av utlendingsloven. Det betyr at regelverket ikke skal virke diskriminerende på noen måte. Lovutvalget vil bli satt ned i løpet av høsten 2001.
2. Regjeringen vil ha et klart og tydelig regelverk for flyktninger som er i tråd med anbefalingene til FNs høykommissær for flyktninger. Regelverket skal oppdateres for å synliggjøre at forfølgelse på grunn av kjønn kan danne grunnlag for asyl i Norge. Videre vil jeg ta initiativ til at også andre sentrale vilkår for rett til asyl blir nedfelt i forskrift til utlendingsloven. Dette arbeidet er nylig satt i gang.
3. Regjeringen vil lyse ut et eksternt oppdrag om å vurdere grensegangen mellom asyl og opphold på humanitært grunnlag på grunn av behov for beskyttelse. Det vil her være aktuelt å gjennomgå praksis vedrørende personer som får asyl og personer som får oppholdstillatelse på humanitært grunnlag på grunn av behov for beskyttelse.
4. Jeg vil be Utlendingsdirektoratet lage asylstatistikk som skiller mellom kjønn.
5. Jeg vil forsikre meg om at kvinner får nødvendig informasjon om at kjønnsbasert forfølgelse vil inngå i vurderingen av enhver asylsak.
6. Jeg vil oppfordre advokater og andre som jobber med asyl- og utlendingssaker til å sette seg inn i regelverk og praksis vedrørende kjønnsbasert forfølgelse.
7. Jeg vil videreføre uttak av utsatte kvinner på kvoten for overføringsflyktninger. Norge har siden 1970-tallet overført flyktninger til Norge som UNHCR mener har behov for gjenbosetting utenfor hjemlandet. Utsatte kvinner eller "women at risk" er et av kriteriene for uttak.
Flere av disse tiltakene begynte vi arbeidet med før vi gikk av i midten av oktober. Men dessverre ga ikke velgerne oss nok tillit til å fortsette. Vi kom derfor ikke i mål. Likevel må vi som parti fortsatt ha et fokus på dette med kjønnsbasert forfølgelse. Da kan det være nyttig for kvinner i partiet å kjenne til hva en flykting er, juridisk sett, og vite hvordan reglene er i forhold til kjønnsbasert forfølgelse.
Flyktningkonvensjonen av 1951 definerer en flyktning slik:
"enhver person som  på grunn av at han med rette frykter for forfølgelse på grunn av rase, religion, nasjonalitet, medlemskap i en spesiell sosial gruppe eller på grunn av politisk oppfatning, befinner seg utenfor det land han er borger av, og er ute av stand til, eller på grunn av slik frykt, er uvillig til å påberope seg dette lands beskyttelse;".
Forfølgelse på grunn av kjønn er ikke nevnt som en årsak som omfattes av konvensjonen. FNs høykommissær for flyktninger (UNHCR) har imidlertid i flere år gitt uttrykk for at Flyktningkonvensjonen må tolkes i lys av at kjønn er en relevant faktor ved vurderingen av om en person er flyktning - såkalt kjønnsperspektiv i flyktningvurderingen. Dette innebærer at sentrale begrep i flyktningdefinisjonen, som forfølgelse, religion, politisk oppfatning og medlemskap i en spesiell sosial gruppe, må tolkes slik at de typer forfølgelse som kvinner tradisjonelt blir utsatt for, faller inn under begrepene.
For å få asyl i Norge må asylsøkere være flyktning slik som Flyktningkonvensjonen definerer dette. Noe mange kanskje ikke vet, er at alle vilkårene under må være oppfylt før man regnes som flyktning:
· Søkeren må være utenfor hjemlandet
· Det må være fare for forfølgelse
· Faren for forfølgelse må henge sammen med at myndighetene ikke har evne eller vilje til å gi beskyttelse
· Overgrepet må være av et visst alvor. Forfølgelse kan svært forenklet defineres som brudd på grunnleggende menneskerettigheter av en viss art og varighet.
· Faren personen er utsatt for eller frykter må henge sammen med vedkommendes rase, religion, nasjonalitet, medlemskap i spesiell sosial gruppe eller politiske oppfatning.
Det avgjørende for om en person risikerer slik forfølgelse er hva hjemlandets myndigheter kan eller vil gjøre for å beskytte den enkelte mot overgrep. Norge legger ikke vekt på hvem forfølgeren er.
Både kvinner og menn kan bli utsatt for kjønnsbasert forfølgelse. Ett eksempel på slik forfølgelse er forfølgelse på grunn av seksuell orientering. Andre eksempler kan være kjønnslemlestelse, brudebrenning, æresdrap, tvangsekteskap, tvangsprostitusjon, tvangssterilisering, tvangsabortering og menneskehandel.
Justisdepartementet slo fast i 1998 at forfølgelse på grunn av kjønn og seksuell orientering skal kunne danne grunnlag for asyl. Siden retningslinjene trådte i kraft har noen personer fått asyl på grunn av frykt for kjønnsbasert forfølgelse. Årsaken til innvilgelse av asyl har variert; noen har fått asyl fordi de frykter for forfølgelse på grunn av seksuell orientering, andre på grunn av frykt for inngåelse av tvangsekteskap eller på grunn av inngått ekteskap i strid med familiens ønsker.
Det er synd at det ikke har blitt ført statistikk over grunnlaget for innvilgelsen av asyl. Men det skyldes blant annet at en del blir forfulgt på grunn av flere årsaker som virker sammen. For eksempel kan kvinner i krigssituasjoner bli voldtatt fordi kvinner blir sett på som symbol på en nasjonalitet på grunn av kvinners reproduktive, biologiske rolle. Hensikten kan være å systematisk bryte ned samfunnsstrukturer ved å fornedre kvinnene på denne måten.
I slike tilfeller er ikke årsaken til forfølgelsen alene det at offeret er kvinne, andre grunner for forfølgelsen er sannsynligvis hennes nasjonalitet, rase eller politiske oppfatning av konflikten. I et tilfelle som dette er det ikke nødvendig å ta stilling til hvilken årsak som tilsier at kvinnen skal ha asyl, siden flere konvensjonsgrunner virker sammen. Det er nettopp en slik tolkning UNHCR anbefaler, ikke at kjønn som sådan skal være en egen grunn til å innvilge asyl.
Kjønnsbasert forfølgelse har vært debattert mye både i Norge og i andre land de siste årene. Ennå er vi ikke i mål i forhold til å sikre at kvinner som blir forfulgt i sine hjemland ikke på nytt opplever kjønnsdiskriminering i sitt møte med norske utlendingsmyndigheter. Den debatten håper jeg fortsetter. Vi må blant annet følge nøye med på hvordan den nye regjeringen håndterer dette. Av den grunn håper jeg dette feministbrevet har oppdatert de som er interessert i temaet.
Med hilsen fra
Sylvia
