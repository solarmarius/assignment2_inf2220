
Stortinget, 29. april 2002
Søren Fredrik Voie
Et løft for fagopplæringen
Stortinget har i dag vedtatt å be Regjeringen utarbeide tiltak for å øke yrkesrettingen i fagopplæringen i videregående skole ved å bedre integreringen av teori og praksis, og ta nødvendige skritt for å få avviklet ordningen med sakkyndig vurdering for at en elev skal få tilbud om alternativt utdanningsløp fram til praksis/lærekandidat.
Helt siden innføringen av Reform 94 har dette vært en kampsak for Høyre, og i dag får vi endelig flertallet med oss. Den nye modellen vil gi gode tilbud til ungdom som er lite skolemotivert eller som har problemer med teorimengden. Fremdeles er hovedmodellen for fagopplæringen to år i skole og to år i lære, men med dagens vedtak åpnes det for at elever etter eget ønske kan gå rett fra ungdomsskolen til fagopplæring i bedrift.
- Dette er først og fremst en gledens dag for elevene og innebærer et løft i kvaliteten og mangfoldet i yrkesopplæringen. Jeg vil også berømme næringslivet for den positive holdningen de viser ved å påta seg det ansvaret og de ekstra forpliktelser som ligger i å gi fagopplæring og imøtekomme opplæringsbehovet for flere yrkeselever, sier Høyres utdanningspolitiske talsmann Søren Fredrik Voie.
