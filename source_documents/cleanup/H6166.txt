
30.08.02
Arbeiderpartiet
En felles skole for alle
Arbeiderpartiet mener det er en styrke ved det norske samfunnet at de aller fleste barn, uansett hvilken bakgrunn de har, møtes i den samme offentlige skolen. Skolen er en møteplass hvor mange stifter bekjentskaper på tvers av sosiale lag og kulturelle forskjeller, og hvor alle skal gis de forutsetninger som er nødvendige for å utvikle seg og bidra i samfunnet. Skolen skal sikre at alle barn uansett bosted, sosial eller økonomisk bakgrunn skal gis like muligheter.
Arbeiderpartiet sier nei til privatisering og kommersialisering av skolen. Vi mener den beste måten å bekjempe en slik privatisering på er å gi den offentlig skolen god kvalitet og utviklingsmuligheter i tråd med kravene i et moderne samfunn. Da må vi prioritere å bevilge mer penger til kommunene, slik at disse kan gi ungene våre et skikkelig skoletilbud. Den offentlige skolen skal sikre mangfold og at den enkelte får utviklet sin evner. Grunnskolen og videregående utdanning skal være gratis. Det gjelder også læremidler og leirskole.
Den satsingen på private skoler vi nå opplever fra Regjeringens side er bekymringsfull.
Regjeringen foreslår å gjøre det lettere å starte private skoler og å øke støtten til disse. Dette vil gå på bekostning av kvaliteten i den offentlige skolen. Arbeiderpartiet mener dette vil føre til en uakseptabel todeling i norsk skole.
