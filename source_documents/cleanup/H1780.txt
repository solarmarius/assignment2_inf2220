
Mandag 2. november 1992
Odd Holten (KrF) i finansdebatten:
FORDELINGSPOLITIKKEN VIKTIG I EN NEDSKJÆRINGSPERIODE
Fordelingspolitikken er spesielt viktig i en nedskjæringsperiode, og det politiske valg står mellom å la alle bære etter evne, eller å gå mot to-tredjedels-samfunnet. Vi må bare konstatere at Arbeiderpartiet har valgt høyresiden i norsk politikk for å få gjen-nomslag for sitt budsjettforslag. Når sonderingene med mellompartiene og SV ikke førte fram, skyldtes dette manglende vilje fra regjeringspartiet. Slik oppsummerte Kristelig Folkepartis finanspolitiske talsmann Odd Holten situasjonen i Stortingets finansdebatt mandag.
Odd Holten viste til at KrF hadde lagt fram et alternativt budsjett som både ville ha redusert underskuddet med nærmere tre milliarder, og som ville gitt en bedre fordeling enn regjeringens forslag. Han nevnte spesielt de nødlidende i den tredje verden, og barnefamiliene, og slo fast at KrF ikke kan akseptere at man fra norsk side inviteres "til å spise ekstra 500 millioner kroner av matfatet til de fattigste i verden for å øke eget forbruk". Han beskrev det som "uklok og usolidarisk politikk" at Arbeiderpartiet vil svekke familieøkonomien ved å fryse fast barnetrygden og øke melkeprisene.
-En slik politikk er uforståelig for oss, slo Odd Holten fast, som også pekte på det paradoksale i at regjeringen la fram et budsjettforslag som ville gi dyrere melk og billigere alkohol, noe han mente ville garantert føre til økt alkoholforbruk.
Forslaget om økning av svangerskapspermisjon for yrkesaktive kvinner, vil ytter-ligere forsterke skjevheten mellom ute- og hjemmearbeidende mødre. Den fortsatt sterke utbyggingen av barnehager vil forsterke dette enda mer, sa Odd Holten, som heller ville gå inn for å øke fødselspengene for hjemmearbeidende og prisjustere barnetrygden, sam-tidig som man begynner en gradvis oppbygging av kontantstøtte for alle barn under tre år som ikke har fått tildelt barnehageplass.
Odd Holten pekte også på at regjeringen fremdeles ikke har konkretisert hvordan den vil medvirke til å få slutt på uretten som gjør at gifte pensjonister får 20.000 kroner mindre i pensjon enn samboende pensjonister. Han beskrev det som ansvarsfraskrivelse ikke å støtte et forslag om å skape rettferdighet i all anstendighets navn.
Holten stilte også spørsmålet om det er vanskeligere for Norge enn for andre land å innføre gradert moms. Dette er et viktig element i KrFs budsjettopplegg, der man går inn for 12 prosent moms på alle basismatvarer, mens momsen på andre forbruksvarer, ofte luksuspregede varer, og noen tjenester foreslås økt til 22,5 prosent.
