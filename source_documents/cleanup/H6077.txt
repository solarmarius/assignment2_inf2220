
10.07.02
Unge Venstre
Norge bør følge etter !
Besittelse og bruk av cannabis vil ikke lenger gi grunnlag for arrestasjon og påtale i Storbritannia, dersom innenriksminister David Blunketts forslag går gjennom. Dermed har nok et europeisk land åpnet for en mer liberal tilnærming til narkotikaproblemet.
- Norge bør følge etter, sier leder i Unge Venstre Monica Tjelmeland.
Dagens lovgivning, som ikke skiller mellom hasj og heroin, bidrar til å kriminalisere en stor andel av dagens ungdom som ikke selv oppfatter seg som narkomane. Tall fra Sirus viser at 17-18% av ungdom mellom 15 og 20 år har prøvd enten hasj eller marihuana. Et sentralt mål må være å forhindre at disse ungdommene havner over på tyngre stoffer. Den skremselspropagandaen som har preget politiske virkemidler og statlig informasjon, og som bare i minimal grad har skilt mellom tyngre og lettere stoffer, mangler troverdighet hos de unge. De søker dermed sine opplysninger - og skaffer seg sine erfaringer - på annet hold.
Disse problemstillingene har stått sentralt i de landene som har liberalisert narkotikapolitikken sin. Intiativet til det britiske forslaget kom fra politiet, som nå får frigjort ressurser til å bekjempe langerne og den organiserte narkotikavirksomheten.
- Dagens politikk har virket mot sin hensikt, fordi bruk og misbruk av lette og tunge narkotiske stoffer har økt dramatisk de siste årene. For å snu denne trenden må også vi være villige til å tenke nytt! sier Unge Venstres leder, Monica Tjelmeland.
