
Stortinget, 14. mars 2002
Leif Frode Onarheim
Balanse mellom eiendomsrett og allemannsrett
Energi- og miljøkomiteen har i dag avgitt innstilling om Friluftsmeldingen. Høyre er svært tilfreds med å ha bidratt til å finne gode avveininger som sikrer allmennhetens adgang til å bruke naturen, samtidig som vi greier å verne om grunneiernes råderett over egen eiendom.
For bønder og grunneiere i distriktene er utleie av jakt og fiske viktig for å sikre både arbeidsplasser og nødvendige inntekter. Høyre er svært glad for at det blir sikret flertall mot å innføre maksimalpriser på jakt- og fiskeutleie.
Høyre går mot å utvide adgangen for fritt fiske for 16-18 åringer, som i dag gjelder for ungdom under 16 år. For likevel å oppmuntre interessen for fiske- og friluftsliv, vil Høyre at det legges til rette for å gjennomføre en ordning med ungdomskort som gir rabatt på fiskekort for ungdommer mellom 16 og 18 år. På denne måten tar vi hensyn både til grunneiernes rett til fiske og ungdommens adgang til sunne friluftsaktiviteter.
Høyre er kjent med det betydelige engasjementet og de sterke interessekonfliktene knyttet til forslaget om at allmennheten kan ferdes i sjøkanten hvor det er minst 25 meter mellom hus eller hytte og sjø. Høyre og KrF har derfor funnet sammen og vil sikre allemannsretten og allmennhetens tilgang til naturområder og strandsonen samtidig som grunneiers rettigheter ivaretas. Vi ber derfor Regjeringen om å kartlegge utviklingen og komme tilbake til Stortinget med en vurdering av ulike forslag som kan sikre dette, deriblant et eventuelt forslag om en ny 25-meters regel.
Høyre ser ikke noe behov for lovendringer for å skjerpe byggerestriksjonene i 100-meters beltet i strandsonen. For Høyre er det viktig å understreke at det er kommunene som har ansvaret for arealplanleggingen.
Høyre har registrert at det forsøkes å skape et bilde fra andre partier om at det er uenighet mellom regjeringspartiene og miljøvernministeren på disse områdene. Høyre er derimot svært tilfreds med det arbeidet miljøvernministeren gjør for å følge opp Sem-erklæringens formuleringer om å kartlegge utviklingen og sikre allemannsretten og allmennhetens tilgang til naturområder og strandsonen. Den forsøksvise kritikken fra andre partier faller dermed på sin egen urimelighet.
