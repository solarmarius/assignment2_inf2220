
05.06.02
Leserinnlegg av Senterpartiets leder Odd Roger Enoksen
Nord-Norge sviktes!
De største sikkerhetspolitiske utfordringene for Norge finnes i nordområdene. Derfor må også Forsvarets tyngdepunkt ligge i Nord-Norge. Regjeringens forslag til endringer i forsvarsstrukturen bryter med disse grunnleggende prinsippene. Høyre, KrF og Venstre reduserer landforsvaret fra å være et territorielt landforsvar til å produsere soldater til deltakelse i internasjonale operasjoner. Summen av de siste års strukturendringer er en svekket forsvarsevne i nord, og dermed også nasjonalt.
Tyngdeforskyvningen av Forsvaret fra nord til sør bekymrer meg og de mange andre som er opptatt av vår forsvarsevne. Dette skjer i små trekk og gjennom de irreversible investeringsvalg som foretas i disse dager. Forsvaret legger nå opp til å investere rundt 3 milliarder i Regionfelt Østlandet. Dette er et vanvittig prosjekt der Stortingets opprinnelige forutsetninger er brutt på en rekke punkt. Kostnadsrammen har eksplodert og prosjektet er en miljømessig katastrofe. Dette skjer samtidig som det er kjent at Hærens behov for øvelser i regionfelt kan dekkes av det etablerte feltet i Nord Norge. Regionfelt Østlandet vil forsterke tyngdeforskyvningen fra nord til sør.
Når bevilgningene til det nasjonale forsvaret reduseres, tvinger det fram spørsmålet om det er god ressursbruk å fortsatt dele hæren mellom Nord-Norge og Sør-Norge. Tilstedeværelse i nordområdene er en absolutt forutsetning for vår evne til suverenitetshevdelse, myndighetsutøvelse og kontroll. Det gjelder ikke minst havområdene, der 90 % av de totale norske havområdene er utenfor Nord-Norge. Nettopp av hensyn til dette ønsket Senterpartiet å legge det fellesoperative hovedkvarteret til Reitan ved Bodø. Sp mener fortsatt at hovedkvarteret må ligge der utfordringene er, nemlig i nord.
Jeg er også svært urolig over at kystovervåkningen via sjø- og luft svekkes. Våre mest verdifulle ressurser er samlet langs kysten i sårbare gass- og oljeinstallasjoner og i fisken i havet. Nedbygging gir økt risiko i norske farvann. Overvåkningsaktiviteten reduseres på tross av at Sårbarhetsutvalget advarte mot dette. For å sikre overvåknings- og beredskapsoppgavene i nord går Senterpartiet fortsatt inn for at MTB-skvadronen skal ligge ved Olavsvern i Tromsø. Fartøyene må også få nødvendig vedlikehold her. Dette har også Stortinget sluttet seg til, under forutsetning av at dette skulle skje gjennom samarbeid mellom lokalt næringsliv, Forsvaret og det offentlige. I Harstad er næringsstrukturene rundt en slik base allerede etablert. Senterpartiet krever at det bygges en beredskaps- og vedlikeholdsbase for sjøforsvarets fartøy i Harstad i tråd med Stortingsvedtaket.
Strukturendringene som presenteres kan hver for seg virke tilforlatelige, men summen av endringene og de investeringene som skisseres framover, betyr økt satsing på internasjonale operasjoner og svekket nasjonal forsvarsevne. Senterpartiet mener norsk deltakelse i internasjonale operasjoner ikke kan gå foran slike hensyn, men må underordnes nasjonale forsvarsbehov. Vi vil gjøre det vi kan for å hindre den ytterligere svekkelsen av Forsvaret i nord som Regjeringen legger opp til!
