
Dato: 22. juni 2005
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
Disiplin i skolen: - Velkommen etter, Clemet!
Utdanningsminister Kristin Clemet tar nå til orde for at skolene må skjerpe bruken av ordensreglementet og lærerne skal gjenvinne autoriteten i klasserommet.
- Det er selvfølgelig gledelig at Regjeringen nå tar tak i problemene med bråk og uro i skolen, og her må det være lov å ytre en aldri så liten "velkommen etter"- hilsen fra FrP. FrP har i lang tid fokusert på det alvorlige i at vi har et læringsmiljø i skolen som ikke fungerer. Norske elever troner øverst i internasjonale undersøkelser når det gjelder bråk og uro i skolen. Det er ikke bare lærere og skoleledelse som har påpekt dette problemet, elevene har også gjort det. Det er jo først og fremst elevene som taper dersom vi ikke tar tak i dette problemet, sier Arne Sortevik, skolepolitisk talsmann i FrP.
- For at elevene skal få noe utbytte av skoledagen og lære ny kunnskap som de kan ta med seg videre i livet, er det helt nødvendig at klasserommet preges av trivsel, ro og respekt for medelever og lærere. Noen få bråkebøtter kan ødelegge svært mye for dette. FrP har lenge ment at tiden er overmoden for et sterkere fokus på atferdsproblemer i skolen. Foreldrene må dessuten bli bevisst sitt ansvar for sine håpefulle. Skolen må fra dag en sende bråkebøtter hjem til foreldrene - med klar melding om at ansvaret også er deres for at deres håpefulle lærer seg folkeskikk. Det er heller ikke gammeldags å ville gjenreise den ansvarsfulle, tydelige og disiplinerende lærerrollen. Det er rett og slett sunn fornuft, avslutter Sortevik, som ikke legger skjul på at han er spent på hvor mye som virkeliggjøres av de nye løftene.
