
Dato: 22. mars 2004
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Nedgangen i midler til skolebøker og undervisningsmateriell
Krever økt fokus på skolens innhold
- At vi bruker mindre penger på skolebøker og undervisningsmateriell i den norske skolen i dag sammenlignet med tidligere år, er ikke det største problemet knyttet til skolen. Den norske enhetsskolen har først og fremst spilt fallitt på de områder som knytter seg til skolens innhold, sier stortingsrepresentant Arne Sortevik, skolepolitisk talsmann for FrP.
- Hverdagen i skolen for elever og lærere er i dag preget av mye uro og mangel på fokus i læringssituasjonen. Dette er med på å forringe kvaliteten på læringsutbyttet for elevene. FrP mener at vi må få et mye sterkere fokus på elevenes læringssituasjon, måten lærerne organiserer undervisningen på og ikke minst på hvilke resultater man forventer av den enkelte elev, hevder Sortevik.
- Det hjelper lite å øke innsatsen på skolebøker og undervisningsmateriell, dersom man ikke samtidig tar på alvor de problemer som knytter seg til selve organiseringen av skolehverdagen. Økt fokus på den enkelte elevs forutsetninger, økt fokus på ro i læringssituasjonen i klasserommet og økt fleksibilitet for lærerne i organiseringen av undervisningen, vil samlet sett være nødvendige skritt å ta for å heve kvaliteten i den norske skolen, sier Arne Sortevik.
- FrP har dessuten i årevis vært klar på at det beste virkemiddelet for å sikre finansiering av god opplæring og fokus på innholdmessig kvalitet i skolen, er å satse på en løsning med bruk av stykkpris i skolen. Staten vil da betale skolepenger for den enkelte elev, og det vil bli konkurranse mellom skolene om å få elevene på inn på sin skole. Dette vil etter FrP`s mening heve nivået blant skolene, og få den enkelte elev i sentrum, uttaler stortingsrepresentant Arne Sortevik, skolepolitisk talsmann for FrP.
