
Fredag 9. desember 1994
Finanspolitisk talsmann Einar Steensnæs (KrF) om salderingsproposisjonen:
POSITIVE TILTAK FOR FISKERINÆRINGEN
- Det er behov for tiltak for å styrke fiskerinæringen. Forslagene i salderingsproposisjonen vil dekke viktige behov for næringen. Rammen som Regjeringen legger inn i salderinsproposisjonen virker imidlertid for snau, sier Kristelig Folkepartis finanspolitiske talsmann, Einar Steensnæs.
Steensnæs sier Kristelig Folkeparti er tilfreds med at regjeringen i salderingensproposisjonen kommer fiskerinæringen i møte. Etter hans mening har næringen reelle behov for ulike støttetiltak. I hovedsak går dette på tiltak for å sikre råstofftilgangen, bedring av produksjonsutstyr, sikre hyggienekrav og vannkvalitet, samt å bygge opp et effektivt salgs- og markedsføringsapparat.
- De 170 millioner regjeringen har lagt inn som ramme for støtten til fiskerinæringen, virker imidlertid for snau. Særlig fordi denne rammen også skal deles med skogbruksnæringen, mener Steensnæs. Han understreker at Stortinget gjennom salderingen av 1995-budsjettet må sørge for å legge forholdene til rette for at fiskerinæringen kan gjennomføre den nødvendige omstilling for å bedre sin konkurranseevne.
