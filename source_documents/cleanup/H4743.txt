
12. november 2000
Landsmøtet
2. Verdens barn
Vedtak fra Arbeiderpartiets landsmøte 12. november 2000
I Norge har solidaritetstanken en bred oppslutning. Arbeidet for rettferdig fordeling har ført til at flertallet har det materielt sett bra. I dag handler derfor solidaritetskampen i første rekke om å løfte opp mindretallet i Norge, og å hjelpe det store antall fattige i resten av verden gjennom omfordeling av våre ressurser.
Ved årets forslag til statsbudsjett demonstrerer Arbeiderpartiet solidaritet med de som trenger det mest. Budsjettforslaget er et verdivalg hvor Arbeiderpartiet satser på solidaritet og rettferdig fordeling. Bistanden øker med over 1,5 milliarder kroner. Aldri har vi gitt mer, og aldri har økningen vært større.
Forslaget til bistandsbudsjett er først og fremst et løft for verdens fattige barn. Det er barna som rammes sterkest av fattigdom, konflikter og sykdom. Arbeiderpartiet ønsker å gi verdens fattigste barn et håp for framtida, og gjennom utviklingspolitikken vil vi øke mulighetene for en tryggere oppvekst. FNs barnekonvensjon må ligge til grunn for å sikre en trygg og god behandling i asylsaker når barn er involvert.
Utdanning
Kravene til kunnskap blir stadig større. Evnen til utvikling og omstilling blir stadig mer kritisk. Mangelen på kunnskap blir stadig mer drepende.
Arbeiderpartiet støtter FNs tiårsplan om utdanning av jenter i u-landene. Planen ble varslet av Kofi Annan i hans Milleniumsrapport til Generalforsamlingen og lansert under World Education Forum i Dakar den 26. april i år. Målet er å redusere gapet mellom kjønnene markant innen 2005, og sikre at innen 2015 skal alle jenter og gutter ha tilbud om og mulighet til å gjennomføre grunnskoleutdanning.
Ifølge Verdensbanken er investering i utdanning, og særlig utdanning av jenter, det som gir best lønnsomhet og utviklingseffekt. Norge har allerede i dag utdanning som et prioritert satsingsområde i bistanden. Denne innsatsen må styrkes og bli enda mer effektiv. Dette handler på mest grunnleggende vis om å gi ungdom muligheter og forutsetninger for å skape sin egen fremtid.
AIDS rammer barn
12 millioner afrikanske barn har mistet begge sine foreldre på grunn av HIV/Aids. Innen 2010 frykter man at over 40 millioner barn vil være foreldreløse på grunn av denne fryktelige epidemien. Foreldre dør. Det samme gjør lærere og helsepersonell. Ingen yrkesgrupper er skjermet fra AIDS-epidemien. Også barna smittes og dør. For et barn som i dag fødes i Zambia eller Zimbabwe er sjansen større for at det vil dø av AIDS, enn for at det ikke vil det.
AIDS-epidemien rammer selve grunnstrukturen i en rekke afrikanske samfunn på en svært alvorlig måte. Den truer resultater som man har oppnådd gjennom tiår med solidaritetsarbeid og bistand. Dette er ikke lenger bare et helseproblem - HIV/AIDS er en utviklingskatastrofe. Vi må nå gjøre alt som står i vår makt for å bekjempe denne ødeleggende epidemien. Vi har ikke lov til å si at det ikke nytter. Vi har en moralsk forpliktelse til å gjøre vårt ytterste.
Arbeiderpartiet vil at det internasjonale samfunnet, i samarbeid med legemiddelindustrien, skal arbeide for etablering av et fond som kan styrke AIDS-forskningen, og sikre billigere og mer effektive medisiner til den fattige delen av verden.
Vaksiner til verdens barn
3 millioner barn dør hvert år av sykdommer som norske barn er vaksinert mot. Det er 6 barn hvert minutt - og det er helt unødvendig. Vaksinene finnes, og de er billige. Gjennom deltakelse og lederskap i det globale vaksineinitiativet GAVI skal Norge være med på å sikre alle verdens barn vaksine.
Barnearbeid
Verden over foretas jevnlig overgrep mot barn og deres rettigheter. I dag jobber mellom 200 og 400 millioner barn som billig arbeidskraft i jordbruk og industri. Arbeiderpartiet vil at det internasjonale arbeidet mot barnearbeid intensiveres.
Arbeiderpartiet støtter fagbevegelsens kamp mot barnearbeid. Både offentlige myndigheter og selskaper, private selskaper og organisasjoner i Norge må, så langt det er mulig å kontrollere, sikre at våre ressurser ikke investeres i selskaper som benytter seg av barnearbeid. I en verden hvor selskaper stadig inngår i nye krysseierskap og samarbeidsformer, må det kontinuerlig arbeides med holdninger og systemer som kan sikre dette. Arbeiderpartiet vil arbeide for at det bygges opp ekspertise slik at vi kan nå dette målet.
