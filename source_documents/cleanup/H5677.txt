
15.03.2002
Stortingsrepresentant Karl Eirik Schjøtt-Pedersen, Ap
- Sørg for at Berlevåg sikres råstoff
- Jeg vil så sterkt jeg kan, be statsråden sørge for at Berlevåg igjen sikres det råstoffet de hadde før 20. desember. La ikke Berlevåg igjen komme ut i den krisa de opplevde i 1996 - 97. Og, bring ikke andre lokalsamfunn ut i slik usikkerhet. Trålleveransene er viktig for å sikre arbeidsplasser og bosetting. Det er derfor disse trålkonsesjonene er gitt. Tvert imot må statsråden sette makt bak at vilkårene skal holdes, anmodet en sterk engasjert Karl Eirik Schjøtt-Pedersen i Stortinget i fredag. - Kort sagt; Hvis tråleren ikke holder leveringsvilkårene, så må konsesjonen inndras, sa han.
- Vi kan derfor med brei penn slå fast at mange av de som har fått trålkonsesjon aldri ville ha fått det hvis ikke siktemålet var å sikre råstoff til en eller en gruppe bedrifter, alternativt til et lokalsamfunn. Det hevdet stortingsrepresentant Karl Eirik Schjøtt-Pedersen da Stortinget i fredag 15. mars 2002 debatterte hans interpellasjon om betingelser knyttet til trålerkonsesjoner. Her viste han til at en rekke konsesjoner i fiskeflåten er gitt med særskilte betingelser om at fangsten skal leveres et bestemt sted eller i en bestemt region. Ifølge Schjøtt-Pedersen ville ikke dem som har mottatt en slik rettighet, fått denne uten at betingelsene var akseptert.
Og legger til: - Da blir det desto mer provoserende at leveringsplikten ikke opprettholdes. Fiskeridirektoratets regionkontor i Finnmark foretok for en tid tilbake en gjennomgang som viste at størsteparten av trålerne ikke oppfyller leveringsplikten. Noen gjør det. Jeg nevnte de såkalte Findus-trålerne som et godt eksempel. Men svært mange gjør det ikke.
- Min vurdering er helt klar; Dersom en tråler har fått konsesjon med leveringsvilkår, så ville denne tråleren ikke hatt rett til å drive dette fisket hvis selskapet ikke hadde akseptert disse vilkårene. Dersom leveringsplikten ikke følges, så er heller ikke forutsetningene for konsesjonen til stede. Og den faller bort. Kort sagt; Hvis tråleren ikke holder leveringsvilkårene, så må konsesjonen inndras. Det følger da også direkte av konsesjonsvilkårene hvor det normalt står "Ved brudd på disse vilkårene vil tillatelsen bli trukket tilbake", sier Finnmarksrepresentanten.
Han mener det er fullstendig uinteressant om trålselskapet kunne tjent mer ved å levere et annet sted. For hadde den ønsket å levere et annet sted så ville selskapet ikke hatt tillatelse til å drive trålfiske i det hele tatt. Det er bare, bare, det at fisken skal levere der som angitt som er årsaken til at de får lov til å drive fiske. Derfor blir det også fullstendig uinteressant å si at mannskapet kunne tjent mer ved å levert et annet sted. De er ikke på en båt som har fritt valg.
-Men motstykket må ikke være at vilkårene svekkes. Nok et eksempel. Også et annet sted sto stille i rundt et år i den tiden jeg kom inn som fiskeriminister, nemlig Berlevåg. Hovedproblemet var at tråleren som hadde leveringsplikt til Berlevåg ikke leverte. Vi fikk ordnet opp i det. Med nye eiere som overtok både fabrikk og trålkonsesjon. Og, de strengeste konsesjonsvilkår som noen gang var pålagt med krav om levering og foredling ved anlegget i Berlevåg. Poenget var jo at hvis vi ikke helt entydig sikret råstoffet til bearbeiding i Berlevåg, så ville Berlevåg på ny ende i usikkerhet. Derfor bandt vi tråleren til Berlevåg, sier han.
- Så får vi nå melding om at statsråd Ludvigsen har opphevet dette vilkåret. Ikke fordi at selskapet selv har bedt om det. Ikke fordi Fiskeridirektoratet har foreslått det. Nei, fordi denne regjeringen finner det politisk ønskelig. Etter 20. desember i fjor må ikke tråleren lenger levere i Berlevåg. Betingelsen er nå Berlevåg eller anlegg i Øst-Finnmark.
- Hva betyr det. Jo, nå kan tråleren oppfylle leveringsplikten ved å levere i Vadsø, Kiberg, Vardø, Båtsfjord, Mehamn, - eller Berlevåg. Berlevåg har ikke lenger sikkerhet for jevn tilførsel av råstoff. Og, kan havne i nøyaktig samme situasjon som da folk gikk arbeidsledige i et år, hevder Schjøtt-Pedersen. Og han mener denne faren forsterkes ved at statsråden har tillatt to ulike eierselskap for flåte og industri, noe som normalt har gjort det mer komplisert å følge opp leveringsplikten, sier Ap-representanten.
- Jeg vil så sterkt jeg kan, be statsråden sørge for at Berlevåg igjen sikres det råstoffet de hadde før 20. desember. La ikke Berlevåg igjen komme ut i den krisa de opplevde i 1996/97.
Og, bring ikke andre lokalsamfunn ut i slik usikkerhet. Trålleveransene er viktig for å ikke arbeidsplasser og bosetting. Det er derfor disse trålkonsesjonene er gitt. Tvert imot må statsråden sette makt bak at vilkårene skal holdes, anmodet en sterk engasjert Karl Eirik Schjøtt-Pedersen i Stortinget i dag.
