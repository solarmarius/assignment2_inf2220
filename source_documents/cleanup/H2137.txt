
Mandag 6. desember 1993
Stortingsrepresentant Ola T. Lånke (KrF):
GODE KOMMUNIKASJONER - FORUTSETNING FOR NÆRINGSLIV OG BEFOLKNINGSGRUNNLAG
-Det er et tankekors dersom et distrikt som har satset sterkt på turistnæring, skal få redusert sitt kommunikasjonstilbud i en periode der Reisemålet Norge er på dags-orden som aldri før. I tillegg rammes lokalbefolkningen på en måte som gjør at man må spørre om sentrale myndigheter mener at sentralisering er god distrikts-politikk. Det sier stortingsrepresentant Ola T. Lånke (KrF, Sør-Trøndelag) om NSBs forslag om å sløyfe flere togstopp på Dovrebanen. Onsdag tar han saken opp i spørretimen.
Ola T. Lånke spør samferdelsminister Kjell Opseth hvor saken står når det gjelder NSBs forslag om å sløyfe blant annet Berkåk som togstopp, og om statsråden vil sørge for at kommunikasjonstilbudet ikke blir redusert i dette distriktet.
-Jeg er av den oppfatning at det mest rasjonelle er å beholde det tilbudet som er innarbeidet over mange år. I tillegg er tog et mer miljøvennlig framkomstmiddel enn buss og bil, og det avlaster trafikken på veiene. Erfaringen tilsier stort sett at et redusert kommunikasjonstilbud fører til økt privatbilisme, sier Ola T. Lånke.
Han minner også om at dette er et område som sårt trenger arbeidsplasser, og at det virker selvmotsigende å redusere på kommunikasjonstilbudet.
Ola T. Lånke sier han har stor forståelse for de sterke reaksjonene i lokalmiljøene som rammes av eventuelle reduksjoner. Slutter toget å stanse i et lokalsamfunn og knutepunkt som Berkåk, vil dette få store konsekvenser. Det vil også gjelde ved en eventuell sløyfing av Støren stasjon.
-Det er ikke bare det aktuelle lokalsamfunnet som merker dette, men det gir ring-virkninger i hele distriktet, sier Ola T. Lånke.
