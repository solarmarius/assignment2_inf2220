
Onsdag 26. januar 1994
Kristelig Folkepartis stortingsgruppe:
REVURDER TILBAKESENDELSESPOLITIKKEN!
Situasjonen i Kosovo er så vanskelig og usikker at det nå ikke bør sendes kosovo-albanere tilbake til Kosovo. De bør som gruppe få midlertidig opphold i Norge. Det skriver Kristelig Folkepartis stortingsgruppe i et brev til regjeringen ved justisminister Grete Faremo. KrF-gruppen mener uttalelsene fra flere humanitære og menneskerettsorganisasjoner i det siste, og fra FNs høykommisær for flyktninger, tilsier en revurdering av tilbakesendelsespolitikken.
Kristelig Folkepartis stortingsgruppe viser i brevet til at justisministeren tidligere har sagt at regjeringen vil vurdere situasjonen fortløpende. Med bakgrunn i den debatten som har vært om situasjonen i Kosovo i det siste, og de meldingene som er kommet om overgrep og mishandling, mener gruppen det ikke er forsvarlig å sende kosovo-albanere tilbake nå. Derfor bør tilbakesendingen stoppes.
Det heter også i brevet at man synes det er positivt at det til nå ikke er sendt tilbake noen av dem som var i kirkeasyl. Stortingsgruppen oppfordrer også regjeringen til å ta fornyet kontakt med regjeringene i de andre nordiske landene for å få drøftinger om en felles nordisk politikk overfor kosovo-albanerne. "Dette er viktig med tanke på en holdbare, og mer langsiktig og permanent løsning på problemet," heter det i brevet som Kristelig Folkepartis stortingsgruppe har sendt til justisminister Grete Faremo.
