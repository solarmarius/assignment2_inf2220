
torsdag 13. januar 2000 13:17:58
May Britt Vihovde (V):
- Grov overtramp av sjømannsforbundet
- Sjømannsforbundet kaster stein i glasshus. Deres kritikk av næringsminister Lars Sponheim i forbindelse med Sleipner-ulykken, er både uriktig og utidig.
Dette sier stortingsrepresentant May Britt Vihovde, Venstre. Hun representerer Hordaland og er med i samferdselskomiteen på Stortinget.
- Ikke nok med at Sjømannsforbundets påstander mot Sponheim er direkte gale. I tillegg er det forbundet sjøl som opptrådte mest krenkende, da de rett etter Sleipner-ulykken - mens det ennå pågikk søk etter omkomne og overlevende - knyttet forliset til gamle fagforeningskrav om økt bemanning. Det til tross for at det ikke var noen sammenheng mellom ulykken og størrelsen på bemanningen ombord.
- Det er ille at Sjømannsforbundet benytter en dødsulykke til å drive fagforeningskamp og politisk råkjør på løgnaktig grunnlag, sier Vihovde, og viser til Næringsdepartementets redegjørelse for Sponheims gjøremål i forbindelse med ulykken.
- Den slår beina under Sjømannsforbundets useriøse og utidige utspill, sier Vihovde.
