
Torsdag 30. oktober 1997
Lars Gunnar Lie, finanspolitisk talsmann for KrF og leder av finanskomiteen:
Pressemelding fra Kristelig Folkeparti
Kommentar til Høyres alternative budsjettforslag
Dette er lett gjenkjennelige Høyre-standpunkter, uttaler Lars Gunnar Lie i en kommentar til Høyres alternative budsjettforslag. - Forslaget inneholder lavere utgiftsnivå for det offentlige og skattelette for både private og for næringslivet med samme balanse som i regjeringen Jaglands budsjettframlegg.
Høyre finansierer skattelette bl.a. ved hjelp av kutt i budsjettet til utviklingshjelp og overføringer til jordbruket. Dette er en innretning på budsjettet som Kristelig Folkeparti ikke deler, påpeker han.
Det er også punkt i Høyres forslag som nærmer seg KrF, bl.a. opplegget til en sparepakke og satsing på helsesektoren. Dessuten er forslaget om å innføre en form for kontantstøtte for småbarnsfamilier, egnet for videre samtale med Kristelig Folkeparti.
Lie understreker at det er stor avstand på enkelte punkt i forhold til det Kristelig Folkeparti primært ønsker som innretning på budsjettet for neste år. Dette vil gjøre eventuelt budsjettsamarbeid med Høyre problematisk, sier Lars Gunnar Lie.
