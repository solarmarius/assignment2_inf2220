
Fredag 21. februar 1997
Stortingsrepresentant May-Helen Molvær Grimstad:
3,1 MILLION MEIR TIL SULA KOMMUNE
-Sula kommune har fått 3,1 million meir i 1997, som eit resultat av det presset mellompartia i Stortinget la på Regjeringa. I alt fekk kommunane fem milliardar meir, og vart dermed "dei sigrande" i statsbudsjettet. Det sa stortingsrepresentant May-Helen Molvær Grimstad på årsmøtet til Sula Kristeleg Folkeparti fredag.
Dei drygt tre millionane til Sula fordeler seg med 2,4 million i auka rammetilskot og 0,7 million til kyrkje og skule, mellom anna som ei oppfølging av den nye kyrkjelova.
-Det vart ei brukbar løysing til slutt, jamvel om Regjeringa la inn ei stor fallhøgde for seg sjølv då ho kom med ei salderingsproposisjon som kunne gje inntrykk av at ein ikkje såg på Stortinget som anna enn eit høyringsorgan. Alle påplussingane som fagkomitéane hadde gjort, hadde den nye finansministeren stroke, sa May-Helen Molvær Grimstad.
-Kristeleg Folkeparti er óg oppteken av at kommunane skal få høve til å satse sterkare på helse og omsorg. Ein truverdig helse- og omsorgspolitikk vil være ei av dei viktigaste sakene våre i valkampen, saman med familiepolitikk, skule og utdanning og menneskerettar, sa May-Helen Molvær Grimstad på årsmøtet i Sula KrF fredag.
