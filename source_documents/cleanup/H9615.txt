
2.9.2005
Stortingsrepresentant Steinar Bastesen, Kystpartiet
Kystpartiet satser milliarder på sykehus
Jeg har i dag, fredag 2. september, stilt spørsmål til helseminister Ansgar Gabrielsen og bedt han sette i gang undersøkelser for å få fastslått om det er riktig at 1600 dør av sykehustabber årlig. Jeg stiller også spørsmål om sykehussektoren vil bli tilført mer midler for å unngå stress og uheldige og feilaktige disposisjoner hos personalet.
Mona Jørgensens i Troms Høyre påstår i nordnorske aviser at Kystpartiet bruker for kraftig valgflesk når vi vil ha en milliardsatsing på sykehusene. Høyre er vel snart det eneste partiet på Stortinget som ikke innser at det er nødvendig med en storstilt satsing på på sykehus- og eldresektoren. Men det er riktig at Kystpartiet har kjempet for økte bevilgninger til sykehusene siste året, og at vi tidligere har stilt spørsmål om Norge kan være bekjent av at det dør 1.000 mennesker på grunn av feilbehandling og overdoser på sykehus
Helseforetakene har ført til en dramatisk svekkelse av innsatsen for de syke. Derfor vil vi at Fylkeskommunen igjen skal overta sykehusene, og at de skal få tilført milliarder ekstra i forhold til i dag. Vi er inne i en eldrebølge, det er en viktig grunn til at vi nå må satse på sykehus og eldre.
Jørgensen anklager Kystpartiet for ikke å ha sitt eget statsbudsjett. Det er feil. Kystpartiet har hatt sitt eget statsbudsjett siden 1998.
Mona Jørgensen er irritert for at vi vil fjerne arveavgiften som utgjør to milliarder kroner i inntekter til Staten. Vi kan godt forstå at Høyre vil beholde den, for det er en ekstraskatt for folk flest. Kystpartiet vil kjøpe tilbake Statoil, Hydro og kraftproduksjonen. Vi snakker om å kjøpe tilbake aksjeposter som ble solgt ut mens Jens Stoltenberg var statsminister. Vi mener Staten kan bruke Petroleumsfondet til å kjøpe tilbake disse selskapene som er svært lønnsomme. Omtrent 90 prosent av norsk kraftproduksjon er eid av staten, kommunene og fylkene. Mona Jørgensen, vi vil ikke kjøpe noe tilbake, men vi vil hindre Høyre og Bondevikregjeringen å selge de enorme verdiene vannkraften utgjør. Det er snakk om flere tusen milliarder kroner på sikt, på billigsalg til milliardvennene til Bondevik og Foss.
Jeg tror ikke at Mona Jørgensen har forstått hva sjømanns- og fiskerpensjonen er for noe. Samordningen mellom pensjon og fisker er en ordning der fiskerne og sjømennene betaler inn en viss premie når de er aktive i yrket. Denne premien betales ut når de er mellom 60 og 67 år. Ved uførhet blir denne premien samordnet bort. De får ikke fem flate øre av den forsiktingen som de har betalt i kansje 30 år. Det har aldri vært intensjon at fisker- og sjømannspensjonen skal komme til erstatning for lønnsinntekt slik uførespensjon og alderspensjonen er. Fisker- og sjømannspensjon kommer til utbetaling uavhengig om vedkommende har lønnsinntekt eller ikke. Dette er vesentlig forskjellig for de andre pensjonsordningene som samordningen omfatter, siden disse ordningene har til hensikt å kompensere for redusert eller bortfalt lønnsinntekt.
