
2/5-02
Ane Aadland Kvinnepolitisk talsperson for Miljøpartiet De Grønne
Kjønnsbasert forfølgelse må gi rett til asyl !
Denne retten bør omfatte kvinner som mishandles i flyktningeleire, kvinner som mishandles/misbrukes i norske asylmottak og kvinner som kommer til Norge i gjenforeningssaaker og utsettes for vold, samt kvinner som utsettes for sex-handel. Kvinner som kommer til Norge som følge av den globale sex-handelen med kvinner, bør i tillegg til asyl, få tilbud om terapautisk hjelp og rehabilitering.
Stadig flere kvinner "bestilles over nett" av norske menn. De mishandles og misbrukes, for så å sendes ut med myndighetenes hjelp. Kvinnenes oppholdstillatelse er avhengig av at de har vært gift med en med norsk bostedstillatelse i tre år. Vi krever egen status for kvinner fra dag en. Ingen skal behøve å leve med mishandling i tre år, i fare for å bli utvist hvis de kontakter myndighetene.
Utlendingsforskriftene åpner for oppholdstillatelse for kvinner utsatt for vold, men som vi vet av mishandlingssaker er det ikke alltid lett å dokumentere.Tidligere het det at det måtte dokumenteres "varig skade", men det er i anstendighetens navn endret. Kravet er fortsatt dokumentert skade, noe som kan være vanskelig nok.I tillegg er psykisk mishandling svært vanskelig å bevise. Mange holdes innesperret, nektes egne penger, nektes prevensjon, tvinges til abort og lignende.
Norske pedofile menn, til og med dømte pedofile, har nå begynt å søke etter kvinner med barn . De behandles på samme måte, misbrukes for så å vrakes og kastes ut. Spesielt krisesentrene i nord har stor pågang fra russiske , thailandske og filippinske kvinner og barn som har vært utsatt for dette.
Det vi krever er kort og godt menneskerettigheter for kvinner og barn, på linje med menn. Et liv i frihet fra undertrykkelse og vold.
