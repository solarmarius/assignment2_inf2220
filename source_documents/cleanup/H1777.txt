
Torsdag 2. juli 1992
Parlamentarisk leder Kåre Gjønnes (KrF):
STØTTER KRAV OM STRENGERE PATENTLOV
Naturvernorganisasjonene har Kristelig Folkepartis fulle og helhjertede støtte i sitt krav om en skjerpet lovgivning når det gjelder patent på liv. Det sier KrFs parla-mentariske leder Kåre Gjønnes. Bakgrunnen er oppslag i Nationen denne uka. Kåre Gjønnes sier at KrF allerede har bebudet at de vil ta opp et forslag om dette i Stortinget til høsten.
-KrF har også tidligere fremmet forslag om strengere lovgivning på dette området, men uten å få flertall for det i Stortinget. Det viser at det er like viktig å finne ut hva det er flertall for i Stortinget, som å fokusere på hva som er lovbestemmelsene i EF-landene idag, sier Kåre Gjønnes. Han minner om at da Stortinget drøftet dette i 1989, hadde KrF en særmerknad sammen med med SV og Senterpartiet der disse partiene gikk inn for et forbud mot patent på liv.
-Dette vil vi nå ta fram igjen, enten som et Dokument 8-forslag, eller senest når regjeringens forslag til Lov om genteknologi skal behandles til høsten, sier Kåre Gjønnes.
-I 1989 var Høyre og Arbeiderpartiet de liberale partiene i dette spørsmålet. Imidlertid håper jeg saken har fått modne seg såpass godt også i disse partiene at det nå kan la seg gjøre å samle et flertall for en restriktiv patentlov, sier Kåre Gjønnes.
