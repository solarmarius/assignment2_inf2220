
06.09.02
KrF
Vi vil innfri kravene i Norge!
10 % av norsk energi må komme fra ny fornybar energi innen år 2010. Norge må følge opp sin pådriverrolle i Johannesburg og arbeide målrettet for å øke andelen av ny fornybar energi. Ord må gjøres om til handling, uttaler KrFs landsstyre.
Norge må ta på alvor at menneskelige aktiviteter forandrer sammensetningen av atmosfæren raskere enn vi har sett noen gang før. "Hvis dagens utvikling fortsetter , kan planeten stå ovenfor et klimasjokk uten sidestykke i noe av det vi har opplevd de siste 10 000 år", sier Irving Mintzer, Stockholm Environmental Institute. Dersom vi ikke tar vårt ansvar på alvor og stopper den ødeleggende utviklingen i verden, vil våre fremtidige generasjoner straffes for det vi ikke gjorde.
Over 2 mrd mennesker lever uten tilgang på elektrisitet, som er en grunnleggende forutsetning for utvikling. Samtidig sløser vi bort elektrisk kraft i den rike del av verden. Det er skuffende at det på verdenstoppmøtet i Johannesburg ikke var vilje til å satse på fornybare energikilder. Norge må allikevel vise at vi er villige til å ta utfordringen. Vi er forpliktet til å ta vår del av ansvaret for en bærekraftig utvikling. Vi må gi de fattige og de kommende generasjoner et bedre utgangspunkt, uttaler KrFs Landsstyre.
