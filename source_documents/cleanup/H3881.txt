
4.10.2000
Odd Roger Enoksen,
Pressemelding fra
VERRE ENN FRYKTET FRA ARBEIDERPARTIET
Det framlagte budsjettet er verre enn fryktet og definitivt ingen invitasjon til samarbeid med Senterpartiet , sier Odd Roger Enoksen til det framlagte statsbudsjettet. Regjeringen foreslår en ekstra skatt på arbeidskraft på 1,5 prosent, som øker lønnskostnadene til bedriftene. Regjeringen velter altså det aller meste av kostnadene over på næringslivet. Det rammer småbedrifter og svekker konkurranseevnen i norsk næringsliv på en uakseptabel måte, sier Sp-lederen.
Kommunene har ikke fått kompensert de økte utgiftene som følge av vedtak i stortinget og dermed vil kommunenes økonomi svekkes. Antakeligvis vil dette innebære kutt i tjenestetilbudet som kommunene i dag gir og dermed blir det mindre penger til oppvekst, skole og omsorg, sier Enoksen. Regjeringens forslag til momsreformen er en provokasjon og langt unna Senterpartiets mål om en halvert matmoms.
Arbeiderpartiet nedprioriterer nødvendige investeringer i kollektivtrafikk i byene og veibygging i Distrikts-Norge, til tross for at Norge er blitt stadig rikere.
For Senterpartiet vil det være avgjørende å få gjennomslag for følgende saker:
Halvering av matmomsen
Økte bevilgninger til oppvekst, skole og omsorg
Styrket kollektivsatsing og midler til veibygging i distriktene
Økte bevilgninger til de ovenfor nevnte poster og løsninger på en del viktige strukturspørsmål, som nasjonalt og statlig eierskap, drivstoffavgifter og kommunenes inntektssystem, vil det være avgjørende å finne løsninger på dersom Senterpartiet skal være med på en eventuelt budsjettforlik.
- Jeg tror det kommer til å bli svært vanskelig å komme fram til et budsjettforlik med Arbeiderpartiet, avslutter Senterpartiets leder Odd Roger Enoksen.
