
torsdag 28. september 2000 12:37:27
20 punkter for en liberal framtid
Førsteutkastet til nytt stortingsvalgprogram for Venstre ble torsdag presentert av Venstres programkomité. Programutkastet har fått tittelen "Framtida er liberal", og markerer en tydeliggjøring av Venstres liberale ideologi. I programmet foreslås bl.a. følgende tiltak for en liberal framtid:
Økt frihet til barnefamiliene
Venstre vil gi småbarnsfamiliene mer tid sammen, og går inn for å innføre en ekstra ferieuke for foreldre med barn under 10 år.
Økt arbeidsinnvandring
Framtidas samfunn vil være flerkulturelt. En åpnere lovgivning for innvandring vil gi signaler om at Norge ønsker et mangfoldig samfunn. Økt arbeidsinnvandring vil både tilføre det norske samfunnet en bredere, mer mangfoldig kompetanse, gjøre det mulig å løse viktige velferdsoppgaver og lette integreringsprosessen mellom nordmenn og innvandrere. Venstre vil også grunnlovsfeste retten til å søke asyl.
Mer velferd for hver krone
Venstre vil åpne for økt fristilling av kommunale virksomheter, og at private aktører får prøve seg på områder som i dag er dominert av det offentlige. Særlig må frivillige og idéelle organisasjoner få være med å utvikle alternative velferdstilbud og løsninger. Å slippe flere til betyr ikke at det offentlige skal fraskrive seg ansvar for tjenestene som blir utført. Dette ansvaret bør tvert imot tydeliggjøres.
Slipp skolen fri og styrk forskingen
Venstre ønsker at skolene skal få være selvstyrte, i samspill mellom lærere, foreldre, elever og folkevalgte. Et engasjert nærmiljø er nødvendig for en god skole, og da må det gis tillit til at viktige beslutninger kan tas av de daglige brukerne og lederne av skolen. Da kan lokal skaperkraft slippes fri, og lærerne frigjøres fra byråkratisk overstyring gjennom unødvendig mange møter og detaljplaner. Venstre forplikter seg også til en kraftig optrapping av forskingsmidlene.
Et nasjonalt kulturløft for barn og ungdom
Venstre ønsker sterkere satsing på kunst og kultur i det offentlige rom, i skolen, på arbeidsplassen og i hjemmet. Venstre vil gi barn og ungdom en "kulturell skolesekk" gjennom å sette av mer penger til innkjøp av kulturtilbud i skolen, og innføre et rabattkort som gir ungdom adgang til kunst- og kulturtilbud til sterkt redusert pris. Ordningen må omfatte flest mulig av kulturinstitusjonene.
Miljø som rettighet
Tilgang til natur, rent vann, ren luft og ren jord er en grunnleggende rettighet for alle mennesker. Allemannsretten gjør vår natur tilgjengelig for alle, uavhengig av bosted og betalingsevne. Denne og andre miljørettigheter må styrkes, ikke uthules. Dette krever også rask overgang fra bilavhengighet til kollektivsatsing i byene, for å bedre luftkvalitet og miljøtilstand for øvrig.
Et enklere, miljøvennlig og rettferdig skattesystem
Venstres ønsker en skattereform som gir et enklere, mer effektivt og miljøvennlig skattesystem, uten at det offentliges skatteinngang reduseres. Hver krone som tas inn i miljøavgifter skal gis ut igjen som lavere skatt, bla. redusert formueskatt for næringslivet og lavere inntektsskatt for husholdningene. Venstre vil gå i retning flat skatt for alle inntekter, med en kraftig økning i bunnfradragene som først og fremst kommer de med lave inntekter til gode.
Mer fleksibelt arbeidsliv
Stadig flere arbeidstakere har individuelle ønsker og behov når det gjelder arbeidstid og -vilkår. Venstre vil myke opp regelverket for midlertidige ansettelser og bestemmelsene om begrensninger i overtid per uke og per måned for å gi større fleksibilitet i arbeidsforholdet. Utleie og innleie av arbeidskraft bør være tillatt.
Samling og opprydning av statlig eierskap
Det offentlige eierskapet i norsk næringsliv er omfattende, organisert på en rekke ulike måter og med svært ulike formål. Staten som stor og dominerende eier er i seg selv et demokratiproblem, og skaper rollekonflikter mellom staten som eier og staten som regulator. Venstre vil at staten skal definere hva en vil med eierskapet i hvert enkelt tilfelle. Det er ikke et mål at statlige virksomheter på rene markedsmessige vilkår tilbyr produkter og tjenester som private kan gjøre like godt. Der det ikke er spesielle grunner for statlig eierskap bør staten derfor selge seg ut av virksomhetene, og bruke midlene til storsatsing på næringsrettet forsking, såkornkapital og risikoavlasting til nye bedrifter.
Gjenreis lokaldemokratiet
Lokale løsninger er som oftest bedre enn statlige standardoppskrifter. Kommunene må selv få bestemme hvordan de best vil løse oppgavene, og få beholde mer av inntektene fra lokal verdiskaping. Venstre vil at kommunene skal kunne holde valg når de selv ønsker det innenfor valgåret. Venstre ser positivt på å ta i bruk Internett og annen teknologi for å vitalisere lokaldemokratiet.
Globaliser politikken
Skal vi styrke menneskerettigheter og demokrati må vi styrke internasjonale institusjoner, regelverk og samarbeidsordninger. Svaret er ikke isolasjon eller proteksjonisme. Dette vil heller føre til større avmakt og mindre internasjonal rettferdighet. Den økonomiske globaliseringen må følges av en globalisering av politikken.
Vern det private rom
Den eksplosive økningen i bruk av informasjonsteknologi gjør at presset mot personvernet og den enkeltes private rom blir stadig sterkere. Et sterkt personvern er avgjørende både for den enkeltes frihet og for demokratiet. Personvern handler for Venstre ikke om teknologifrykt, men om ta med seg sunn fornuft og stødige liberale prinsipper inn i nettsamfunnet.
Frihet for alle - tilgjengelighetsreform for funksjonshemmede
Frihet må gjelde alle. Det er samfunnets plikt både å fastslå rettigheter og å utforme ordninger fysisk slik at alle kan leve et verdig og normalt liv. Funksjonshemmede skal ha tilgang til servicetilbud, arbeid og utdanning på linje med funksjonsfriske.
Uavhengige tros- og livssynssamfunn - skill stat og kirke
Valg av livssyn er et strengt personlig anliggende, og livssynsfrihet er en viktig liberal verdi. Ut fra en prinsipiell liberal tankegang kan det ikke forsvares at ett kirkesamfunn skal være spesielt begunstiget som statens religion. Venstre ønsker derfor å framskynde prosessen med et skille mellom kirke og stat.
Homofile må få rett til å bli vurdert som adoptivforeldre
Ingen har rett til å adoptere barn, men alle som ønsker det bør ha mulighet til å bli vurdert som adoptivforeldre ut fra felles kriterier. Homofile bør derfor kunne vurderes på lik linje med alle andre som adoptivforeldre.
Nei til genetisk forskjellsbehandling
Venstre vil lovfeste genetisk ikke-diskriminering i Norge. Forsikringsselskaper må ikke kunne kreve tilgang på genetisk informasjon før man kan tegne forsikring, og genetisk risiko for sykdom bør ikke være grunnlag for dårligere eller dyrere forsikringstilbud. Arbeidsgivere skal ikke kunne kreve tilgang på genetiske opplysninger.
Styrk den frie rettshjelpen - økt trygghet i hverdagen
Ulike økonomiske ressurser må ikke få avgjøre behandlingen i rettsapparatet. Venstre vil derfor styrke ordningen med fri rettshjelp som sikrer den enkelte nødvendige ressurser i kontakt med rettsvesenet. Venstre mener trygghet for liv, helse og eiendom er grunnleggende rettigheter, som best oppnås gjennom trygge sosiale ordninger, gode oppvekstvilkår, engasjerte borgere og et velfungerende politi og rettsvesen.
Lokale åpningstidsbestemmelser
De lokale folkevalgte kan selv best vurdere åpningstidene for tjenestetilbudet i sin kommune. Det bør derfor ikke være statlige begrensninger på åpningstider i butikker, for salg/skjenking av alkohol mv. Åpningstidene skal fastsettes av kommunene, og Venstre vil derfor oppheve de statlige bestemmelsene på området, blant annet den såkalte "Brustad-bua".
Bedre vilkår for ytringsfrihet
Ytringsfrihet er et grunnleggende element i demokratiet. Venstre vil arbeide for å grunnlovsfeste den enkeltes rett til å ytre seg. Venstre ønsker å avskaffe blasfemiparagrafen og endre Grunnloven slik at frimodige ytringer blir tillatt også når de omhandler religion. Pornografilovgivningen må liberalisere slik at skildringer av alminnelig seksualitet tillates.
Rettigheter for den enkelte i velferdstilbudene
Den enkelte borger må ha klare plikter og rettigheter i møte med det offentlige eller det offentlig finansierte velferdstilbudet. Det tilbudet som gis skal hele tiden bygge opp under respekten for det enkelte menneskes integritet og spesielle situasjon og behov. Praktiske hensyn eller andre bekvemmelighetshensyn må ikke gi adgang til å bryte med denne målsettingen. I situasjoner der mennesker er ute av stand til å ivareta sine egne interesser er det nære pårørende som i første rekke må kunne stille krav på vedkommendes vegne, og bli kontinuerlig konsultert om det tilbudet som gis.
