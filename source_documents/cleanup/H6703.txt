
24.01.03
Unge Venstre
Kjære Bernander
Unge Venstre ber om at kringkastingsjefen lar ytringsfriheten seire i spørsmålet om filmen "Sansenes rike" bør sendes på NRK2. Krfus moralistiske og meningsløse forslag om å å ta filmen ut av sendeplanen må forkastes. Filmens lovlighet kan ikke bestrides. Sensur vil derfor gi signal om at NRK støtter opp om konservativ kristenmoralisering.
Krfu-leder Osmundsen har en kristenkonservativ bakgrunn som gjør at vi ikke overraskes av at han selv ikke ønsker å bli eksponert for mennesker i fri seksuell utfoldelse. Han valgte likevel selv å se filmen, men vil nekte andre muligheten til å gjøre seg opp sin egen mening. Denne formyndende holdningen tar vi som liberale sterk avstand fra.
Unge Venstre er for tiden opptatt med å mobilisere mot krig i Irak, og er derfor mer kritisk til kringkastingssjefens behandling av Petter Nome. Vi vil gjerne unngå blodige krigsbilder fra Irak, som vi oppfatter som langt mer alvorlig enn filmatisering av varianter av frivillig sex mellom voksne mennesker. Vi håper derfor at kringkastingsjefen vil bidra til at NRK opprettholder sin kritiske rolle med tanke på faren for krig i Irak.
