
03.12.2004
Rolf Reikvam, SV, leder av utdanningskomiteen på Stortinget
- Et korstog mot offentlig utdanning
I behandlingen av utdanningsbudsjettet i dag kuttet regjeringspartiene og FrP ytterligere 20 mill. kroner til høgskolene i distriktene. Dette vil ramme det desentraliserte studietilbudet i Norge hardt. Pengene skal i stedet brukes på bla. utvalgte kristne private høgskoler. Lederen av utdanningskomiteen, Rolf Reikvam fra SV, mener dette er korstog mot den offentlige utdanningen.
- Regjeringa raner distriktene for å prioritere private høgskoler. Dette er det verste angrepet på offentlig utdanning jeg har sett på lenge. Her velger de å kutte i det allmenne høgskoletilbudet i distriktene, for å finansiere flere private kristne studier. Dette er KrF og FrP på sitt aller verste, tordner Reikvam.
Det er de kristne private høgskolene som tilgodesees i avtalen mellom regjeringspartiene og FrP. De vil bla. heve statusen til flere av dem ved å overføre dem fra friskolekapittelet til høgskolekapittelet. Dette gjelder Menighetssøsterhjemmets høgskole i Askim, Ansgar teologiske høgskole, Fjellhaug Misjonshøgskole og Høgskolen i Staffeldtsgate i Oslo. Reikvam reagerer kraftig på dette.
- Det er ikke opp til stortingspolitikere å bestemme nivået på utdanningsinstitusjoner etter eget forgodtbefinnende. Det har vi NOKUT, et eget faglig og nasjonalt organ som tar seg av, sier han.
De borgelige partiene øremerker i tillegg 2 mill. kroner til stipendiatstillinger ved bla. Norsk Lærerakademi og Diakonhjemmet Høgskole. Den kristne forskningen styrkes, mens statlige institusjoner får færre forskerstipendiater til neste år.
Rolf Reikvam undrer seg også over de moralske disposisjonene til avtalepartene. Regjeringen har allerede kuttet kraftig i voksenopplæringas studietilbud, som særlig brukes av voksne i bosatt utenfor de store byene. De kutter i tillegg 3 mill. kroner til kartlegging av funksjonshemmedes adgang ved universiteter og høgskoler.
- Her velger de altså å redusere studiemulighetene for funksjonshemmede og folk bosatt i distriktene, for å prioritere sine egne kristne kandidater. Det er vanskelig å se den kristne nestekjærligheten og solidariteten i det, fortsetter han.
