
29.10.98:
Unn Aarrestad,
TILTAK FOR Å HINDRE MARKEDSFØRING RETTET MOT BARN OG UNGE
Stortingsrepresentant for Senterpartiet, Unn Aarrestad, stilte i onsdagens spørretime spørsmål til Barne- og familieministeren om mulige tiltak for å hindre markedsføring og reklame som er direkte rettet mot barn og unge. Markedsføring rettet mot de minste konsumentene ser nå ut til å øke. Reklame distribuert gjennom flere medier henvender seg ofte direkte mot barn og unge, gjerne fordekt gjennom spill og andre aktiviteter som appellerer til barn. Det kan derfor reises spørsmål om markeds­føringslovens regler gir ett tilstrekkelig vern, sier Aarrestad.
Når norsk næringsliv inviteres på kurs under vignetten «Kids- har du råd til å overse dem?», er det grunn til å frykte at reklameframstøt mot barn vil intensiveres og bli mer aggressiv i tiden som kommer, frykter Aarrestad og etterspør tiltak for å stoppe en slik utvikling. I sitt svar til Aarrestad, uttrykte Valgerd Svarstad Haugland uro over det kommersielle presset som barn og unge blir utsatt for. Barne- og familieministeren mente at det er nødvendig med ett sett av tiltak for å skjerme de minste forbrukerne. Viktig her er å bevisstgjøre barna og gi dem sunne holdninger som forbrukere.
- Som barneminister mener jeg det bør utvises stor aktsomhet på dette området og at barndommen til en viss grad bør skjermes for pågående markedsføring, sa statsråden i sitt innlegg i Stortinget og viste til at Regjeringen i arbeidet med meldingen om forbrukerpolitikk vil ha barn og reklame som ett viktig tema.
