
12.02.98 - 12.03.98
Folkets Hus, Oslo
LANDSSTYREMØTE 12/2-98
Møtet behandlet følgende saker:
1. Den politiske situasjonen.
2. Organisatoriske utfordringer og Evaluering av arbeidet med Strategisk Plasn.
3. Landsmøtet og Landskvinnekonferansen 1998.
a) Fastsettelse av tidspunkt for Landsmøtet.
b) Forslag til saksliste for Landsmøtet.
c) Fordeling av fylkespartienes representanter til Landsmøtet og Landskvinnekonferansen.
4. Utnevnning av æresmedlemmer.
Møtet vedtok følgende uttalelse:
"Bedre hverdag for barn og foreldre"
Barn og foreldre trenger mer tid sammen for å få en god og trygg hverdag. Det er riktig bruk av fellesskapets ressurser å gi småbarnsforeldre bedre muligheter til å kombinere omsorg og jobb. Midlene må brukes slik at de frigjør mest mulig tid for samvær mellom foreldre og barn. Dette gjør vi i dag først og fremst gjennom betalt foreldrepermisjon. Denne vellykkede ordningen kan og bør utbygges videre i tråd med målene i partiprogrammmet som Arbeider-partiet gikk til valg på.
Arbeiderpartiet vil tilpasse takten i utvidelsen av foreldrepermisjonen både til situasjonen på arbeidsmarkedet og økonomien generelt. Reformen skal gradvis trappes opp, slik vi har gjort siden starten. Vi utvidet foreldrepermisjonen fra 18 til 52 uker i tidsrommet 1986-93. Det var nødvendig å skape bedre muligheter for alle til å være i arbeidslivet og samtidig ha god omsorg med barna. Vi har klart å få opp yrkesdeltakelsen særlig blant kvinner, fordi vi har lagt bedre til rette for barnefamilier ved å utvide foreldrepermisjonen og bygge barnehager.
Det samme siktemålet må vi ha i framtida. Hele vår felles velferdsbygging hviler på at flest mulig deltar i lønnsarbeid. Særlig trengs mer arbeidskraft i omsorgsyrkene når vi skal gjennomføre satsingen på eldre og helse. Da må vi fortsette å utvikle tiltakene som gjør det enklere for småbarnsforeldre å delta i yrkeslivet, slik bedre foreldrepermisjon og full barne-hagedekning gjør. Dette er noe helt annet enn å lage nye ordninger som legger opp til at fedre og mødre skal være langvarig eller permanent utenfor arbeidslivet. Bedre foreldrepermisjon er en nødvendig investering som er til gode både for barna, foreldrene og samfunnet. Arbeider-partiets landsstyre går inn for at
foreldrepermisjonen skal utvides gradvis med ytterligere 52 uker til to år med 80% lønnskompensasjon.
Vi vil at foreldrene skal kunne ta ut den økte permisjonen på forskjellige måter helt opp til barna er 10 år. Det er ikke bare mens barna er små at familiene trenger mer tid sammen. Vi vil at foreldrene skal kunne velge blant annet å bruke større deler av permisjonen på å være sammen med barna i skoleferier, på å følge opp barna i første skoleår ved å ta ut permisjon i form av redusert arbeidstid, ol. Utgangspunktet må være at småbarnsforeldrene selv er de som best kan vurdere hvilken form for samværstid som passer best på et gitt tidspunkt. Dette vil også bety at det lettere kan planlegges fleksible tilpasninger på den enkelte arbeidsplass, slik at virksomheten ikke rammes. Arbeiderpartiets landsstyre går inn for at
foreldrene må gis stor grad av valgfrihet når det gjelder bruken av permisjonstida. Den skal kunne tas ut i form av økt samværstid helt til barnet fyller 10 år.
De senere årene har fedrene økt sin utnyttelse av den nåværende fedrekvoten på fire ukers foreldrepermisjon betraktelig: 75 prosent av fedrene som i det hele tatt tar betalt permisjon bruker hele fedrekvoten, mens 22 prosent benytter en mindre del av den. Men kun seks prosent av fedrene tar lengre foreldrepermisjon enn kvoten ved å ta en del av den permisjonstida som kan deles. Vi har altså en situasjon hvor fedre samlet sett utfører lite omsorgsarbeid i form av betalt foreldrepermisjon, samtidig som det er en positiv utvikling i gang. Arbeiderpartiets landsstyre går inn for at antallet uker av foreldrepermisjonen som forbeholdes faren skal utvides, i første omgang fra 4 til 8 uker. Målet er at fedre skal ta ut en stadig større del av den samlede permisjonstida enn tilfellet er i dag.
* Fedrene må få selvstendige opptjeningsrettigheter til fødselspenger.
De som er i yrkeslivet har rett til betalt foreldrepermisjon når de får barn - det har ikke de hjemmeværende. I stedet får de utbetalt nedkomsstønad ved fødselen - en ordning som yrkesaktive ikke har rett til. Kvinner som føder mens de er under utdanning, får i tillegg til nedkomsstønaden omgjort lånet sitt til stipend i 42 uker. Det er nødvendig å sikre en forsvarlig økonomisk situasjon for både hjemmeværende og utdanningssøkende kvinner som får barn. Arbeiderpartiets landsstyre går inn for at
engangsstønaden ved fødsel til dem som ikke har opptjent permisjonsrettigheter, skal økes.
Barna trenger trygge og gode barnehageplasser, og det store flertallet av småbarnsforeldre ønsker å kombinere god omsorg for barna med å være yrkesaktive eller under utdanning. Derfor må tilgang på barnehageplass være en grunnleggende forutsetning i familiepolitikken. Arbeiderparti-regjeringens handlingsplan for full barnehagedekning må gjennomføres. Det er nødvendig å bygge ut ca 40 000 nye heldagsplasser. Vi vil at hver kommune skal utarbeide egne planer for barnehage-utbyggingen. Ved hjelp av inntektsgradert foreldrebetaling og søskenmoderasjon vil vi sørge for et barnehagetilbud til en overkommelig pris. Hensikten må være at ingen skal avstå fra å søke barnehageplass av økonomiske grunner. Arbeiderpartiets landsstyre går inn for at
alle småbarnfamiliers valgfrihet til å ha barnehageplass skal sikres ved at målet om full barnehagedekning innen år 2000 gjennomføres.
Mange småbarnsforeldre ønsker å ha barna i barnehage noen timer pr dag. Dette kan være særlig aktuelt for dem som vil bruke foreldrepermisjonen til å få redusert arbeidstid pr uke i en periode - og dermed få mer tid til eget samvær med barna. For andre familier kan det være behov for enkelte tilbud om kvelds-, natt- og helgeåpne barnehager. For å legge bedre til rette for slik fleksibel bruk av barnehageplasser, må flere barnehager innføre betaling for reell oppholdstid. Arbeiderparti-regjeringen bidro til dette ved å foreslå at barnehagene skulle få tilnærmet samme tilskudd fra staten for kombinasjoner av deltidsplasser som for vanlige heldagsplasser. Arbeiderpartiets landsstyre går inn for at
mulighetene for mer fleksibel bruk av barnehager noen timer pr dag må forbedres ved at betalingen for det enkelte barn gjenspeiler faktisk oppholdstid.
