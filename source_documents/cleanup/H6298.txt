
25.10.02
Aslak Sira Myhre, RV
ER DE NORSKE F 16 FLYENE I AFGHANISTAN UTSTYRT MED KLASEBOMBER?
Forsvarsminister Kristin Krohn-Devold prøver å dysse ned meldingen om at norske F 16 fly trente med klasebombeslipp over øvelsesfeltet på Hjerkinn, ved å hevde at forsvarsledelsen ikke hadde kjennskap til dette, og at det skal gjennomføres en full granskning av "episoden".
-Det er all grunn til å stille seg skeptisk til denne ansvarsfraskrivelsen, sier leder i Rød Valgallianse, Aslak Sira Myhre. -Flygerne hadde neppe anledning til å velge ut hvilke bomber de skulle bruke sjøl. Og når det trenes i bruk av disse bombene, må det også bety at de inngår i utrustningen til flyene, fortsetter Sira Myhre.
Han utfordrer derfor forsvarsministeren til å si klart i fra hvorvidt de norske F 16 flyene i Afghanistan er utrustet med klasebomber eller ikke. Hvis dette er tilfelle, stiller det de norske anstrengelsene for å få til et forbud mot klasebomber i et merkelig lys, avslutter RV-lederen.
