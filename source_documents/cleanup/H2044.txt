
Onsdag 27. mai 1992
Av Nils-Petter Enstad
Pressestoff
KrF-Press
Informasjonsplikten i abortloven:
HALVPARTEN AV LEGENE INFORMERER IKKE OM ABORTALTERNATIV
En abortsøkende kvinne har ifølge Lov om svangerskapsavbrudd krav på å bli infor-mert både om selve inngrepet og de medisinske virkningene av dette, og om mulig-hetene for bistand til vanskeligstilte gravide som finnes. En undersøkelse foretatt ved Agderforskning etter initiativ fra Kristelig Folkepartis Kvinner viser at havlvparten av legene ikke informerer om de tilbudene som finnes.
Intensjonen med den lovfestede informasjonsplikten er å gi den abortsøkende mulighet til å vurdere sitt valg en gang til, og eventuelt ombestemme seg, både utfra det hun får vite om selve inngrepet, og det hun får vite om det støtteapparatet som finnes.
Aud-Inger Aure, leder for Kristelig Folkepartis Kvinner, forteller at organisasjonen høsten 1990 tok et intitativ overfor Sosialdepartementet til en undersøkelse av hvordan denne veiledningsplikten ble fulgt opp. Departementet ba Helsedirektoratet sørge for at en slik undersøkelse ble foretatt. Omtrent samtidig hadde Alternativ til Abort i Norge (AAN) tatt et initiativ overfor Agderforskning i Kristiansand om en liknende undersøkelse. Dermed ble de to initiativene ført sammen, og oppdraget ble gitt til forsker Anne Halvorsen.
Spørreskjema
Anne Halvorsen sendte et spørreskjema til 309 leger i de to fylkene Troms og Vest-Agder om deres forhold til og praktisering av den opplysningsplikten de har overfor abortsøkende i henhold til loven. I februar 1992 hadde hun resultatet klart, og skrev i sitt sammendrag at "undersøkelsen viser at legene ikke alltid gir den foreskrevne informasjon".
Svarene fra de 309 legene viser at mer enn halvparten av dem sjelden eller aldri gir den informasjon som den abortsøkende har krav på når det gjelder de bistandstilbud for vanskeligstilte gravide som finnes. Bare 2,4 prosent svarte at de alltid anbefalte den abortsøkende å henvende seg til sosialkontoret eller til en sosionom, mens 8,4 prosent av legene svarte at de alltid henviser til et AAN-kontor.
Ingen av de spurte legene svarte at de alltid henviser til familievern- eller familierådgivningskontor, mens 1,2 prosent oppgir at de henviser til "andre", eksempelvis helsesøster.
Av det totale antallet, svarte bare 12 prosent av legene at alltid henviser en abortsøkende videre for informasjon og veiledning, mens 36 prosent svarte at de gjør dette "av og til". Av disse henviser 37 prosent som oftest til sosialkontor eller sosionom, mens 30 prosent svarer at de av og til henviser til et AAN-kontor.
Avdekker store gap
-Undersøkelsen avdekker store gap mellom den informasjon og rådgivning en abortsøkende kvinne har krav på etter loven, og den bistand de faktisk får, sier lederen for Kristelig Folkepartis Kvinner Aud-Inger Aure. Hun karakteriserer situasjonen som "verre enn vi fryktet", og mener det er viktig å at abortsøkende kvinner både får den informasjonen de har krav på, og informasjon om at de har krav på informasjon.
-KrF la fram et forslag til en lov om vern av liv i Stortinget som ble forkastet. Det må vi ta til etterretning, men selv med den loven som finnes idag, er det viktig å arbeide for å redusere aborttallene med de virkemidlene som loven åpner for, slår Aud-Inger Aure fast.
Rapporten fra forsker Anne Halvorsen konkluderer med at "legene oppfatter seg som pliktige til å informere om selve abortinngrepet og virkningene av det, i langt større grad enn til å informere om samfunnets bistand til vanskeligstilte gravide. Mangel på klar oppgavefordeling (hvilken lege som skal informere om hva) og rutiner for systematisk informasjon og veiledning, fører til at den gravide som vurderer abort ikke alltid får den informasjon og veiledning loven var ment å sikre dem."
