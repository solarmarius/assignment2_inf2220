
23.06.02
Vegard Martinsen, (DLF)
Politikere i bakvendtland
Politikere kommer svært ofte med uttalelser som det er vanskelig å ta alvorlig, men Kristin Halvorsens uttalelser om de kommende demonstrasjoner mot Verdensbanken må vel være toppen av å sette tingene på hodet. Dagbladet (22/6) gjengir henne slik: «Politiet skaper konflikt ...Halvorsen mener politiet har bidratt sterkt til å øke konfliktnivået i forkant av Verdensbank-konferansen».
Det er et faktum, et faktum som Halvorsen burde ha fått med seg, at i de siste årene har møter av denne typen (i Seattle, i Gøteborg, i Sydney) medført at demonstrantene har forårsaket omfattende hærverk og ødeleggelser. Det eneste et ansvarlig politi kunne gjøre var å forberede seg slik som Oslo-politiet nå har gjort; ved å innkalle ekstra mannskaper og å ha klart utstyr som kan holde demonstranter som begår hærverk etc. i sjakk. De som har øket konfliktnivået før konferansen er demonstrantene i Seattle, i Gøteborg og i Sydney. Politiet fortjener honnør for å ha gjennomført (det som hittil ser ut som) grundige forberedelser.
Det er en rekke andre ting som man kan kommentere her, f.eks. Oslo kommunes totale feilvurdering når de leide ut Hersleb skole som tilholdslokale for demonstranter, og kommunens oppsigelse av denne avtalen. Man kunne tatt opp pressens rolle, de har for det meste mest vært opptatt av politiets forberedelser og mulighetene for hærverk og ødeleggelser, og ikke av saklig informasjon og debatt om Verdensbankens rolle.
Men vi håper at demonstrasjonene, som forgår på et totalt feilaktig grunnlag - Verdensabanken/IMF står for en type styring og u-hjelp som demonstrantene ønsker - blir fredelige, og at politiet klarer å ta seg av de demonstrantene som måtte begynne å begå vold og hærverk.
