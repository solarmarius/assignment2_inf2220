
16. juni 2004
Arbeiderpartiets stortingsgruppe
Stortingsrepresentant Kjell Engebretsen
- Næringsministeren har opptrådt kritikkverdig
Stortingsrepresentant Kjell Engebretsen var kritisk til Regjeringens håndtering av salget av aksjene i SND Invest da Stortinget i dag behandlet denne saken. Stortingsflertallet bestående av AP, FRP og SV fremmet også et daddelsvedtak som innebærer vedtatt kritikk av statsråd Ansgar Gabrielsen.
- Kritikken av statsrådens håndtering i denne saken er av en så alvorlig karakter, at kommentarer i merknads form ikke tilstrekkelig, sier Kjell Engebretsen.
Han viste i sitt innlegg i dagens debatt til at det ikke forelå noen fullmakt fra Stortinget for salg av aksjene da salgsprosessen ble igangsatt våren 2002.
- Da salgsprosessen av aksjene i SND Invest ble igangsatt, forelå det ikke fullmakt til salg. Salget skjedde på et markedsmessig svært ugunstig tidspunkt med betydelige rabatter. Rabatter som i følge SND Invest selv lå på over femti prosent av de reelle verdier når skattemessige forhold holdes utenfor. Salgsprosessen ble gjennomført i strid med styrets klare råd. Når et styre kommer med så klare anbefalinger og gir signal om at man på statens vegne er i ferd med å si fra seg en gevinst i størrelsesorden på en halv milliard kroner, har statsråden en særlig aktsomhetsplikt. Det må og med en viss logikk kunne hevdes at styrets erfaringer med selskapet måtte være et aktivum i salgsprosessen. Flertallet Ap, SV og FRP er også forundret over at det ble gitt uttrykk for at det kunne være en interessekonflikt mellom styret og eieren i denne saken. Vår oppfatning er at ethvert styre har eierens interesse som rettesnor for sitt arbeid og sine disposisjoner. Om ikke dette er tilfelle så vil eieren bytte ut styret, sa Engebretsen.
