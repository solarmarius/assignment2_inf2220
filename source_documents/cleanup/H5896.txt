
22.05.2002
Arbeiderpartiet holder ord
Arbeiderpartiet ønsker å utsette behandlingen av Bondevik-regjeringens forslag om å legge ned flyplassene i Vardø, Narvik og Fagernes. Saken kan da tas opp igjen til ny vurdering i 2005. Sv og Sp støtter forslaget om utsettelse. Frp har gått i tenkeboksen. Hva med regjeringspartiene Venstre, Krf og Høyre ? Bør ikke de også støtte forslaget og gi en så viktig sak en mer forsvarlig behandling, spør leder av Nord-Aurdal Arbeiderparti, Olav Magne Thyri
Arbeiderpartiet har fremmet forslag om å utsette behandlingen av Bondevik-regjeringens forslag om å legge ned flyplassene i Vardø, Narvik og Fagernes. Får dette forslaget flertall blir behandlingen av saken utsatt til Nasjonal Transportplan skal opp til ny vurdering i 2005.
SV og SP har sluttet seg til forslaget om utsettelse. Frp har gått i tenkeboksen. Hva med regjeringspartiene Venstre, Krf og Høyre ? Bør ikke de også støtte forslaget og gi en så viktig sak en mer forsvarlig behandling ?
I forrige stortingsperiode gjorde samferdselskomiteen enstemmig vedtak om at Leirin skulle få prøve et likeverdig ruteopplegg med de øvrige regionale flyplassene. Samferdselsminister Terje Moe Gustavsen (AP) la opp til en 3-års prøveperiode for flyruta på Leirin. Med Arbeiderpartiets forslag om utsettelse til 2005, vil Leirin få en prøveperiode på 3 år regnet fra 1. april i år.
Thore A. Nistad (Frp) sin hestehandel med flyrute mot veg, har undertegnede lite sans for. Det blir lite veg av et årlig tilskudd på vel 8 millioner. En velfungerende flyplass er langt mer verdt for befolkningen og reiselivsnæringen i Valdres. Det beviste Leirin de 16 første årene med et årlig snitt på om lag 18.000 rute- og charterpassasjerer. Nistad bør stå ved sin stemmegivning i samferdselskomiteen. Han var med på det enstemmige vedtaket om at Leirin skulle få en prøveperiode på 3 år.
Hvis det er vilje til å prioritere samferdsel i distriktene, har Stortinget penger til både flyruta og utbedring av rv 33. For strekningen fra Tonsåsen til Høljarast er det tross alt bare snakk om 25 millioner.
