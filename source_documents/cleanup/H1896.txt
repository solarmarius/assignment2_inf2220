
Torsdag 12. mars 1992
Stortingsrepresentant Odd Holten:
KLASSEINNDELING AV ØL HAR
ALKOHOLPOLITISK EFFEKT
Finansdepartementet bør påse at den gode trend vi har i Norge når det gjelder klasseinndeling av øl blir beholdt. Erfaringene har vist at dette har alkoholpolitisk effekt. Derfor er det et positivt signal når finansministeren lover å sørge for at merkingen av øl blir så klar og utvetydig som mulig. Dette sier Odd Holten (KrF, Østfold) etter finansministerens svar i Stortingets spørretime onsdag, der øl-merkingen var ett av spørsmålene.
Odd Holten viste i sitt spørsmål til presseoppslag om at det vil bli slutt på å markere øl i klassene I, II og III, og spurte om finansministeren vil sørge for at ølmarkeringene kan fortsette som før.
Sigbjørn Johnsen kunne fortelle at departementet har foreslått at man dagens klassemarkeringer på ølkorken blir erstattet med en angivelse av ølets alkoholinnhold på etiketten. Han understreket at det skal gå klart fram av markeringen hvor sterkt ølet er. Grunnen til denne forandringen er å få til en samorndning av markeringen for importert øl og norskprodusert øl i forbindelse med EØS-prosessen.
Med et løfte fra statsråden om at også den nye markeringen skal gjøres så klar og utvetydig som mulig, var Odd Holten litt beroliget.
-Alkohol er ikke, og må ikke bli, en vanlig handelsvare. Dertil er skadevirkningene for alvorlige. Norges framtidige forhold til Europa må ikke bli organisert slik at alkohol-bruken blir mer liberal eller mer frittflytende, konkluderte Odd Holten.
