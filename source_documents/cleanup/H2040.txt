
Torsdag 27. februar 1992
Stortingsrepresentant Odd Holten:
VIKTIG AT VINTEREN KAN BRUKES
TIL BYGGEVIRKSOMHET I LANDBRUKET
Vinteren er en viktig tid for utbedrings- og nybyggingsaktiviteter i landbruket. Det er derfor beklagelig at forskriftene for utdeling av lån fra Statens Landbruksbank ikke er kommet tidligere. Det sier stortingsrepresentant Odd Holten (KrF, Østfold) etter onsdagens spørretime i Stortinget.
Odd Holten stilte et spørsmål til landbruksminister Gunhild Øyangen der han spurte om når forskriftene var ferdige, og statsråden kunne fortelle at de ble sendt fra departementet fredag 21. februar.
Holten pekte på at forsinkelsene med forskriftene har ført til at mange i landbruket er kommet på etterskudd med sine byggeprosjekter, og ba statsråden medvirke til at fordelingen til fylkene ble påskyndet fra departementets side.
Gunhild Øyangen forsikret på sin side at alt er under kontroll. Forskriftene var blitt forsinket fordi høringsrunden hadde tatt lenger tid enn beregnet.
Holten kunne ikke la være å undre seg over at en såpass enkel forskriftsjustering måtte ut på en lengre høringsrunde. Til det svarte statsråd Øyangen: -Vi har en veldig demokratisk prosess forut for utsendelse av nye forskrifter, og dette demokratiet tar tid.
