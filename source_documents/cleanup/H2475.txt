
Fredag 11. mars 1994
Stortingsrepresentant Are Næss (KrF):
"DAGEN DERPÅ"-PREVENSJON ER ABORT!
-Snedig bruk av ord og uttrykk kan ikke forandre på den realitet at det å bruke en såkalt "angre"-pille eller andre former for "dagen derpå"-prevensjon, er å få foretatt en tidlig abort. Det sier stortingsrepresentant Are Næss (KrF, Hordaland).
-Livet begynner ved befruktningen, og det "angrepillen" gjør, er å ta livet av ufødte barn, slår Are Næss fast. Det er et oppslag i Bergens Tidende fredag der bruk av slike piller innen 72 etter et samleie blir anbefalt som har fått ham til å reagere.
-Denne typen prevensjonsmidler kan ikke aksepteres av dem som ønsker å stå for det ufødte barns menneskeverd, uansett hva slags betegnelse de markedsføres under, sier Are Næss, som vil advare mot den privatisering av abortproblematikken som dette vil medføre.
-"Dagen derpå"-prevensjon medfører at alt ansvaret for om det blir svangerskap eller ikke, blir lagt på kvinnen alene, og det er verken rettferdig eller rimelig, understreker Are Næss.
