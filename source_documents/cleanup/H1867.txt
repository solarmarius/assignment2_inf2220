
Onsdag 9. september 1992
Valgerd Svarstad Haugland (KrF) om Senterpartiets programutkast:
PROGRAMFORSLAG MED INNLAGT GLIDESKALA
I spørsmålet om partnerskapslov, er forslaget til nytt program for Senterpartiet nærmest å betrakte som et programforslag med innlagt glideskala. Når forslaget på den ene siden går inn for lovregulert samliv for samboende par, både homofile og andre hustandsfellesskap, og på den andre siden slår fast at "homofilt partnerskap ikke skal gi rett til adopsjon", er dette et klassisk eksempel på at man forsøker å si noe uten å si det, sier nestleder Valgerd Svarstad Haugland i Kristelig Folkeparti.
Valgerd Svarstad Haugland betrakter Senterpartiets programforslag som en gjentakelse av det som har skjedd med partiets holdning til abort: Man velger runde formuleringer som i realiteten innebærer at partiet fristiller sine politikere i viktige etiske og moralske spørsmål.
-Det er interessant, og ikke så lite oppsiktsvekkende når lederen i Senterpartiets programkomité sier til Vårt Land at Senterpartiets økonomiske program heretter er det samme som Arbeiderpartiets, minus EF. Mer tragisk er det at Senterpartiet blir mer og mer likt Arbeiderpartiet også i familiepolitikken, sier hun.
-Fra KrFs side kan vi ikke ha unngått å registrere Senterpartiets lunkenhet overfor spørsmålet om kontantstøtte i en eller annen form til småbarnsforeldre. Også når det gjelder arbeidet med å få fjernet de urettferdige forskjellene i pensjonene til gifte og samboende pensjonistpar, virker det som om det viktigste for Senterpartiets leder har vært å komme med motforestillinger til et slikt forslag. Det må derfor være lov å mene at Senterpartiets fagre ord om "verdier" kommer i et nokså merkelig lys dersom dette forslaget skal være det programmet Senterpartiet går til valg på, sier Valgerd Svarstad Haugland. Hun understreker at hun foreløbig bare har lest referater av programforslaget i pressen, og legger til at hun ser fram til å lese forslaget i sin helhet.
-Jeg ser ikke bort fra at verdispørsmålene da totalt sett vil komme noe annerledes ut, men jeg holder fast ved at det som er kommet fram av verdisignaler til nå, er nokså forskjellig fra hvordan vi i KrF ser på de samme verdispørsmålene, sier hun.
