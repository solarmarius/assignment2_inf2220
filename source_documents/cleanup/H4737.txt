
11. september 2000
Thorbjørn Jagland
J@glandbrev
Partileder Thorbjørn Jagland advarer mot hva som vil skje om Fremskrittspartiet får økt innflytelse. - Resultatet vil bli et Norge som styres etter jojo-prinsippet. Samfunnet vil gynge opp og ned med stigende og fallende oljepriser og galluptall. Stabiliteten og tryggheten i samfunnet vil forsvinne. Dette vil undergrave både velferden og arbeidsplassene., skriver Jagland i dette @-brevet fra mandag 11. september 2000.
Jeg pleier ikke å legge stor vekt på meningsmålinger. De går opp og ned. Og det er valg som avgjør, ikke meningsmålinger. Det er et år til stortingsvalget. Mye kan skje.
Men de målingene som er kommet i det siste må Arbeiderpartiet ta som et alvorlig varsku. Jeg tror det som nå skjer i høy grad er resultat av spontan misnøye med bensinpriser og avgifter. Men dette hadde ikke kunnet skje hvis ikke marka var pløyet på forhånd. Denne situasjonen er skapt over lang tid.
For hva har høyreradikalismens anfører hatt som prosjekt? Jo, å rive ned landets politiske sentrum - Arbeiderpartiet og dets lederskap. Ingen her i landet kan sette seg selv i sentrum uten først å skade det som nå er sentrum - Arbeiderpartiet. Det har Hagen forstått.
Husker man sommeren 1998. Da Hagen og Siv Jensen stadig stod fram og hevdet at de godt kunne tenke seg å samarbeide med Arbeiderpartiet bare man fikk den moderne Jens Stoltenberg som leder. Flere i Arbeiderpartiet fulgte opp.
Nå hører vi ikke noe til støtten til Jens Stoltenberg fra Fremskrittspartiets ledere. Tvert imot. Nå har de startet trinn to i operasjonen. Jens Stoltenberg og dermed Arbeiderpartiet skal undergraves ved hjelp av oljemilliardene.
Også denne gangen får man hjelp av folk i Arbeiderpartiet.
Det er på tide å tenke igjennom hva man er med på. Hvis ikke folk i og rundt Arbeiderpartiet skjønner hva som foregår, vil Hagen lykkes i å skifte ut det nåværende politiske sentrum med seg selv, Carl I. Hagen, og Fremskrittspartiet.
Resultatet vil bli et Norge som styres etter jojo-prinsippet. Samfunnet vil gynge opp og ned med stigende og fallende oljepriser og galluptall. Stabiliteten og tryggheten i samfunnet vil forsvinne. Dette vil undergrave både velferden og arbeidsplassene.
Dagsavisens redaktør Steinar Hansson skrev lørdag at vi ved neste valg bør få anledning til å velge oss et nytt folk. Jeg tror det er bedre om redaktøren tenker seg om.
Det bør alle vi andre gjøre også.
Arbeiderpartiets ledelse skal bidra med å lytte til signalene fra folket - ikke forsøke å bytte det ut.
Det er åpenbart at Norge må tilpasse seg pris- og avgiftsnivå i Europa. Men vi må gjøre det på en ansvarlig og skrittvis måte.
Vi skal bruke oljepenger. Bl.a. ved å følge opp Stortingets planer for innkjøp av sykehusutstyr, kreftomsorg, eldreinvesteringer og psykiatri.
Men vi vil ikke bruke mer oljepenger enn forsvarlig. Og vi skifter ikke politikk fra måned til måned.
Hva har egentlig skjedd siden Stortinget behandlet revidert nasjonalbudsjett i juni? Det eneste som har skjedd er at oljeprisene har steget noe.
Dette er begrunnelsen for at Hagen kommer med nye løfter om å bruke mer oljepenger. Hva vil Hagen si hvis oljeprisene faller igjen som følge av at OPEC øker oljeproduksjonen?
Faller da Hagens forslag bort?
I 1996 fremmet Hagen forslag om å grunnlovsfeste at oljefondet skulle gå til fremtidige pensjoner. Dette gjorde han for å hindre at grådige politikere gikk og forsynte seg i fremtidige generasjoners sparepenger. Nå bruker han midlertidig høye oljepriser som begrunnelse for at nettopp han går i oljefondet for å dekke løfter om lavere bensinpriser.
Dette er høyreradikalismens metode over hele Europa: skifte politikk alt etter hva som er populært. Men ønsker vi et Norge som svinger opp og ned på denne måten?
I Dagens Næringsliv lørdag skjeller Hagen ut samtlige økonomer, unntatt en - Knut Anton Mork. For Knut Anton Mork mener at vi kan bruke mer oljepenger. Hagen ser imidlertid bort fra medaljens bakside. Knut Anton Mork sier nemlig at sentralbanksjefen da må bruke renta til å sørge for at den samlede etterspørsel ikke blir for høy. Landets låntakere skal altså betale i form av høyere rente for løssluppenhet i bruk av oljepenger.
Dette blir dårlig fordelingspolitikk. Og det vil gradvis slå ut den konkurranseutsatte industrien slik det skjedde på 80-tallet.
Det hører for øvrig med til historien at Hagen i det samme intervjuet i Dagens Næringsliv gir sentralbanksjefen kraftig på pukkelen. Han blir kalt frekk og arrogant og ute av stand til å skjønne økonomi. Det er denne sentralbanksjefen Knut Anton Mork (Hagens favorittøkonom) vil gi ubegrenset makt til å holde orden i landets økonomi ved hjelp av renta.
Det er mot slik irrasjonalitet Arbeiderpartiregjeringen nok en gang må holde stand. Landet trenger ikke et nytt folk. Landet trenger politikere og redaktører som er villige til å stå imot dette uhemmede dobbeltspill.
