
Tirsdag 17. februar 1998
Helseminister Dagfinn Høybråten i Kristiansand:
LIVSHJELPSUTVALG OPPNEVNES OM KORT TID
-Regjeringen vil om kort tid oppnevne et utvalg som skal foreslå hvordan en kan forbedre innhold og organisering av pleie og omsorg for alvorlig syke og døende mennesker. Det opplyste helseminister Dagfinn Høybråten i et foredrag i Kristiansand Kristelig Folkeparti tirsdag kveld.
-Dette livshjelpsutvalget kan ses som et motstøt mot de krefter som vil åpne for aktiv dødshjelp, noe vi er dypt uenig i, sa Høybråten.
Utvalget vil bli bredt sammensatt med representanter fra helsevesenet, helseadministrasjon, brukere og folk med direkte erfaring fra spesielle pleietilbud for døende.
Helseministeren viste til at det i de senere år er høstet verdifulle erfaringer med såkalte hospicetilbud til døende mennesker, blant annet tilknyttet Regionsykehuset i Trondheim og ved Lovisenberg sykehus i Oslo. Blant annet på bakgrunn av de erfaringer som der er høstet, er det ønskelig å få utarbeidet en samlet plan for organisering og innhold i en slik tjeneste framover.
-Det er viktig at døende mennesker ikke opplever seg som oppgitt av helsevesenet, men får god omsorg og smertebehandling mot livets slutt. Denne grunnholdning som preger hospicetankegangen må integreres i en samlet helsetjeneste. Derfor er det viktig at hospicetilbud blir en innarbeidet del av den samlede helseplanleggingen, sa han.
Han understreket at helsevesenets fremst oppgave er å kjempe for livet.
-Fremstøt for å åpne for aktiv dødshjelp vil måtte påregne sterk motstand også fra helsepersonell, sa helseminister Dagfinn Høybråten i Kristiansand tirsdag kveld.
