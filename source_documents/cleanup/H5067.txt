
30.08.2001
Gro Harlem Brundtland
Vennlig hilsen
Feministbrev 30. august 2001
- Mange kvinner opplever det: Å slå hodet i "glasstaket" - en usynlig barriere som setter en stopp for kvinner som vil opp og fram, skriver direktøren for Verdens helseorganisasjon, Gro Harlem Brundtland i feministbrev 30. august 2001.
Mange kvinner opplever det: Å slå hodet i "glasstaket" - en usynlig barriere som setter en stopp for kvinner som vil opp og fram.
Disse begrensningene i kvinners liv og menneskerettigheter kan egentlig benyttes om alle kvinner som arbeider for forandringer. For snart seks år siden, under FNs store kvinnekonferanse i Beijing, utrykte jeg det som er virkeligheten: Det er ikke et eneste land eller institusjon i verden hvor menn og kvinner har like muligheter. Selv om vi har kjempet i årevis for å oppnå forandringer, så må vi allikevel innrømme at det er en lang vei igjen.
Jeg har møtt denne utfordringen også i WHO. Jeg har økt kvinneandelen i ledende stillinger og gjør det jeg kan for å oppmuntre kvinner til å våge å ta alle sine muligheter i bruk. Men alle beslutningstakere har en jobb å gjøre før vi kan si at vi har oppnådd like rettigheter.
I Beijing var jeg opptatt av at endringene må komme i styrerommene så vel som i de fattige landsbyene. Endringene må skje fra utkanten i Europa og Nord Amerika til de fattige småstedene i Afrika, og overalt i mellom.
Vi må utrydde fattigdommen og diskrimineringen som kvinner møter i mange deler av verden. Fattigdom og diskriminering er nært koplet sammen. Fattigdom og diskriminering er en byrde for både kvinner og menn.
Men uansett hvordan man måler det så dette virkeligheten: Fattigdom har en kvinnes fjes. Mer enn 1.3 milliarder mennesker lever i ytterste fattigdom. Syv av ti av dem er kvinner.
Kjønnsbasert diskriminering, kombinert med fattigdom, hindrer kvinner fra å rives seg løs fra overgrep og utnyttelse. Alt for mange steder dominerer en mannlig maktelite, enten det er ekstremt tradisjonelle mannlige regjeringer, eller landsbyens eldste og tradisjonelle vismenn. Altfor ofte opprettholdes ødeleggende og diskriminerende praksis i ly av å være kulturelle eller religiøse tradisjoner.
Og all historie kan vise til det samme: Fattigdom leder til dårlig helse, og dårlig helse leder igjen til mer fattigdom. Kvinner lider mye mer enn de burde. Derfor er dette en global kamp for kvinners rettigheter. Samtidig er det en kamp for barns rettigheter - og for menns rettigheter. Med andre ord er vi ved kjernen av kampen for menneskerettighetene.
Når jeg ser tilbake på mitt liv kan jeg ikke si at jeg har blitt stoppet av noe "glasstak". Jeg husker min egen erfaring som en personlig og politisk kamp. Hva hjalp meg til å takle fiendtlige holdninger og diskriminering, selv i mitt eget rimelige opplyste samfunn? Det var overbevisningen om at samfunnet trengte forandring og at det vare var mennesker fylt av troen på at mennesker kan forandre og forbedre sin egen framtid som kan drive disse forandringene igjennom.
Når jeg opplevde personlige angrep fra politiske motstandere - ofte med en undertone som så ned på kvinner som ville opp og fram, sa jeg til meg selv: "Du er den første. Hvis du klarer dette, så vil den neste kvinnelige lederen i Norge ikke møte de samme motkreftene". Dette hjalp meg. Jeg sa til meg selv: - Stå på, fortsett, du rydder grunnen for fremtidige kvinner, og for et bedre samfunn.
Jeg er nok ikke alene om denne typen refleksjoner. Og jeg er sikker på at andre lesere har møtt lignende situasjoner i sine liv. Mulighetene til forandringer stimuleres gjennom eksempler og inspirasjon. Det fører til en bredere anerkjennelse av det virkelige potensialet som utløses når kvinner trosser glasstaket og vil framover for et bedre liv og et bedre samfunn.
