
1.12.2003
Sp
Lesarinnelegg
Eli Sollied Øveraas om likestilling i styrer: Nytt, viktig steg for likestilling mellom kvinner og menn
90 år etter at kvinnene fekk røysterett her i landet, kan vi no feire jubileet med ein lov som vil gje likestilling også i styre i statsaksjeselskap, statsforetak, stiftingar og private allmennaksjeselskap. Mykje har skjedd på 90 år, og om ikkje utviklinga i desse åra har gått jamt og trutt, har visjonen og målet stått fast: Likestilling mellom kvinner og menn. Noreg har ofte vore i førarsetet på dette området. Eit av dei verkeleg store gjennombrota var Gro Harlem Brundtlands første "kvinneregjering", som vakte internasjonal oppsikt då ho vart skipa i 1986. Oppsikt vakte det òg da det vart klart at politikarane her i landet ville lovfeste reglar om likestilling i styra.
Bak lovforslaga om likestilling i styra, ligg eit breitt politisk fleirtal. Alle parti unntatt Frp støttar lovendringa. Fleirtalet er samde i at kvinneandelen på 7,3 prosent i dei faste styreverva i norske privateigde allmennaksjeselskap er altfor låg. Skal ein fremje ei samfunnsutvikling som anerkjenner og gjer seg nytte av både kvinners og menns kompetanse, er det naudsynt å gripe inn. I tillegg til at dette er positivt for likestilling og demokrati, er mi meining at dette òg vil gjere leiinga i næringslivet betre.
Når det gjeld statlege selskap, er målet om 40 prosent kjønnsrepresentasjon allereie oppnådd. Likevel er det eit viktig skritt, og ei synleggjering av eit viktig prinsipp, at dette no vert lovfesta.
Usemja mellom partia gjaldt når og om lovreglane skal trå i kraft for privat eigde allmennaksjeselskap. Senterpartiet var med i fleirtalet som meiner ein skal freiste å oppnå likestilling i dei private allmennaksjeselskapa gjennom frivilligheit. Dersom den ønska kjønnsrepresentasjonen er oppnådd innan 1. juli 2005, ser ikkje fleirtalet at det er naudsynt å innføre lovreglar. Om dette ikkje skjer, er det ein klar føresetnad at lovreglane trer i kraft snarast råd etter 1. september 2005.
