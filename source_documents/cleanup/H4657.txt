
27. oktober 1999
Marit Nybakk
- Internasjonale kjøreregler skal hindre sosial dumping
- Den globaliserte økonomien reiser behov for helt nye kjøreregler mellom land og regioner for å sikre like betingelser ved handel og investeringer. I en nord-sørsammenheng må u-landene sikres særskilte tiltak for å hindre sosial dumping, utbytting, barnearbeid og miljøødeleggelse. Dette er like viktig for investeringer som for handel, sier stortingsrepresentant Marit Nybakk. Les hele pressemeldingen fra Nybakk.
- Den globaliserte økonomien reiser behov for helt nye kjøreregler mellom land og regioner for å sikre like betingelser ved handel og investeringer. I en nord-sørsammenheng må u-landene sikres særskilte tiltak for å hindre sosial dumping, utbytting, barnearbeid og miljøødeleggelse. Dette er like viktig for investeringer som for handel, sier stortingsrepresentant Marit Nybakk.
- Det Arbeiderpartiet understreket i WTO-debatten 17. juni i år, var at det er vanskelig å snakke om politiske kjøreregler i internasjonal handel uten å ta med en så vesentlig del av den globale økonomien som investeringene utgjør. Videre ga vi uttrykk for at det er viktig og nødvendig å komme i gang med et multilateralt regelverk for investeringer, men med klare forutsetninger og betingelser. Her er Arbeiderpartiet og regjeringen helt enige. Arbeiderpartiet har hele tiden satt som betingelse at det skal tas hensyn til arbeidsstandarder, miljø og helse, og at u-landenes krav og innvendinger må tillegges vekt. Vi må ha fair trade - ikke bare free trade, understreker Nybakk.
Marit Nybakk er også forundret over SVs Øystein Djupedal, som i Stortingets spørretime henviste til WTO-forhandlingene og spurte utenriksministeren om en ny MAI-avtale nå er akseptabel. Nybakk viser til at det ikke fra Stortingets side er tatt til orde for en ny MAI-avtale.
Marit Nybakk peker på at internasjonale kjøreregler for investeringer kan være nødvendig for å sikre like vilkår for uland og iland. Hun viser til at sosial og økonomisk utvikling i sør er en forutsetning for permanent bedring av levekår og for å redusere fattigdom. Dette er også i tråd med norsk politikk. For å hindre sosial dumping og miljøødeleggelser og regulere de store konsernenes etableringer, vil internasjonale kjøreregler være en forutsetning.
