
29. november 1999
Anneliese Dørum
Presseutdrag fra finansdebatten 1999
De fleste partiene i Stortinget har innsett at skolen trenger mer penger. Vi ser det kanskje best på det fysiske miljøet ved mange av skolene våre, hvor det er overfylte klasserom, dårlig inneklima og nedslitte lokaler. Arbeidsmiljøet for elever og lærere er dårlig, særlig ved mange av våre ungdomsskoler. Forholdene er kanskje verst ved mange skoler i Oslo, hvor Arbeidstilsynet nylig helt eller delvis har stengt flere skoler på grunn av at forholdene var direkte helsefarlig for elevene.
Det er kommunene og fylkeskommunen som har ansvaret for grunnskolen og den videregående skolen. De statlige midlene til finansiering av grunnskolen overføres i hovedsak i rammetilskuddet til kommunene. Det samme gjelder den videregående opplæringen, hvor det statlige tilskuddet er lagt inn i rammetilskuddet til fylkeskommunene.
Når mange kommuner har redusert driftsmidlene til grunnskolen, går det ut over kvaliteten i skolen og rammer både elever og lærere. Så kan man spørre seg om kommunepolitikerne ikke bryr seg om skolen og at det er derfor den blir salderingsposten under de årlige budsjettbehandlingene. Jeg tror ikke det, men kanskje har elever, lærere og foreldre vært for tålmodige.
Arbeiderpartiets mener at det viktigste vi på kort sikt kan gjøre er å øke kommunesektorens frie inntekter. I denne omgang økes de med 650 mill kroner. Det vil gi over 800 mer pr. elev i grunnskolen.
Så gjenstår det å se hvordan kommunepolitikerne vil bruke midlene. Lærerorganisasjonene hadde foretrukket at midlene til grunnskolen ble øremerket, de har dårlige erfaringer med dagens rammeoverføringer. En ting er klart, vi må sette inn resurser og tiltak på mange områder for at elever og lærere skal få en bedre skolehverdag.
Høyre har enkelte bra forslag til styrking av utdanningssektoren, men det er lite som går til styrking av grunnskolen, og det er der behovene etter mitt skjønn er størst nå, særlig gjelder det ungdomsskolen. Svakheten er også at ingen av midlene går til kommunene. Tvert imot svekker de kommunebudsjettet ved å redusere statens tilskudd til skolefritidsordninger.
De vil ytterligere øke midlene som går til etterutdanning av lærere, noe som er viktig, men her kreves det også en kommunal egenadel. Den setter de ikke kommunene i stand til å bidra med.
De vil øke timetallet i småskolen og på mellomtrinnet med en uketime og mener derved at behovet for skolefritidsordninger blir mindre. Det er jo ren ønsketenkning og tilsvarer på ingen måte en reduksjon i statstilskuddet med en tredjedel. Det er en rasering av dette tilbudet. Barna bruker skolefritidsordningen både før og etter skoletid, mange er der helt til foreldrenes arbeidsdag er slutt. Det betyr så godt som ingenting at de i løpet av en uke har 1 times mer undervisning. Dette er en dårlig begrunnelse for å overlate mesteparten av finansieringen av denne ordningen til kommunene og foreldrene.
Jeg er glad for budsjettforliket med regjeringspartiene. Vi har stått sammen om de fleste reformene i utdanningssektoren og vi har et felles mål om at enhetsskolen skal bygges ut og forbedres. Vi vet at Høyre og Frp har andre mål for skolepolitikken sin. Det er derfor godt at de ikke har innflytelse på denne budsjettbehandlingen.
