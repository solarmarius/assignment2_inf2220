
Program for Aust-Agder Arbeiderparti 2003  2007
Aust-Agder Arbeiderparti vil basere sin politikk på grunnverdiene frihet, likhet og solidaritet. På denne måten vil vi gjøre Aust-Agder til et enda bedre fylke å bo i.
Alle skal ha like muligheter uavhengig av bakgrunn og sosial status. Gjennom rettferdig fordeling og gode velferdsordninger, vil vi skape trygghet for alle.
Vi må ta på alvor at ikke alle føler trygghet i hverdagen. Barn som opplever fattigdom, ungdom som ikke har råd til egen bolig, voksne som mister jobben, unge og eldre som fanges av rusmidler, eldre og syke som får mangelfull pleie, er bevis på at vi fortsatt har uløste oppgaver i samfunnet. Når fellesløsningene blir tatt bort, er det enkeltmennesket det går utover.
Vårt mål i Aust-Agder Arbeiderparti er å gi trygghet gjennom fellesløsninger.
Oppvekst:
Aust-Agder Arbeiderparti vil at alle barn og unge skal ha en trygg oppvekst. Derfor må vi sikre gode offentlige velferdsordninger som kan benyttes av alle.
Barnehager utgjør et godt omsorgs- og pedagogisk tilbud for alle barn, og egner seg spesielt også for integrering av barn med innvandrerbakgrunn eller funksjonshemming.
Et godt utbygd fritidstilbud for barn og unge er viktig for å sikre et godt oppvekstmiljø. Gode og trygge fritidstilbud for ungdom er viktig også i det forebyggende arbeid mot rus.
Aust-Agder Arbeiderparti vil at skoleanleggene i større grad enn i dag skal kunne tas i bruk av hele nærmiljøet.
Aust  Agder Arbeiderparti vil:
· at offentlige lokaler stilles til gratis disposisjon for barn og unge.
· gi barn og unge muligheten til kulturaktiviteter som teater, musikk, scenekunst og litteraturformidling.
· støtte idretten gjennom Aust-Agder idrettskrets og tildeling av Fylkesidrettsanlegg.
· støtte de frivillige organisasjonene gjennom Aust-Agder barn og ungdomsråd.
· få til et bedre samarbeid mellom skole, hjem, idrett og kultur ved å lage gode tilbud i nærmiljøet.
Helse:
Vi vil alle før eller siden ha behov for bruk av velferdssamfunnets tjenester innen helse- og sosial omsorg. Størsteparten av disse tjenestene er det kommunene som har ansvaret for. Etter at sykehusene ble overført fra fylkeskommunene til staten fra 01. januar 2002, har også staten blitt en viktig aktør for levering av helsetjenester.
Uavhengig av hvilket forvaltningsnivå som leverer tjenesten, er det for Aust-Agder Arbeiderparti viktig å sikre folk et best mulig offentlig tilbud innen helsesektoren.
Aust-Agder Arbeiderparti kan ikke godta at eldre, barn og unge står uten hjelp på grunn av budsjettreduksjoner.
Tannhelsetjenesten for alle aldersgrupper må styrkes og forskjellene på tannbehandling i og utenfor institusjon må utjevnes. Tannpleiere må i større grad ansettes i tannhelsetjenesten og det må tilrettelegges for rekruttering av tannleger til distriktene.
Aust-Agder Arbeiderparti vil fortsatt prioritere barnevern og rus ved fremtidige budsjettbehandlinger, der vi definerer rus som et helseproblem..
Aust-Agder Arbeiderparti vil:
· at egenbetaling for tannhelsetjenester blir redusert
· utarbeide tiltakspakker for å rekruttere tannleger til distriktene
· arbeide for at antall offentlige plasser i barnevernsinstitusjoner dekker behovene.
· arbeide for en godkjenningsordning for private barnevernsinstitusjoner.
· videreutvikle og styrke/øke tilbudet av familiebaserte tiltak i barnevernet.
· øke behandlingsplasser i russektoren ,og et mer differensiert behandlingstilbud i forhold til brukernes behov.
· sikre en best mulig samordning av tjenestene innen psykiatri og rusomsorg gjennom økt og variert tjenestetilbud.
· arbeide for at opptrappingsplanen for psykiatri gjennomføres.
· holde fokus på forebyggende arbeid.
· arbeide for mer offentlighet rundt beslutningene i de statlige helseforetakene.
Kultur:
Aust-Agder skal være et fargerikt og spennende fylke, med et levende rikt og mangfoldig kulturliv. Kulturopplevelser er den viktigste trivselsopplevelse for oss mennesker og kan være en viktig faktor både for å utvikle kreative personer, men også i det helseforebyggende arbeid. For Aust-Agder Arbeiderparti er det viktig å sørge for gode og engasjerende kulturtilbud for alle. Aust-Agder har en unik historie å vise til gjennom sin kystkultur og innlandskultur.
En viktig side av fylkes kulturliv er de frivillige organisasjonene som på ulike områder skaper både engasjement og opplevelser.
Det er viktig at Aust-Agder har et rikt og mangfoldig teatermiljø, derfor vil vi støtte opp om det arbeidet som skjer innenfor amatørteater, barneteater, musikk oppsetninger og historiske spill. Bibliotekene og museene er viktige arenaer i denne sammenheng.
Bibliotekene i skoler er viktige kultur- og kunnskapsformidlere, og viktige sentra innenfor informasjons- og kommunikasjonsteknologi.
Aust  Agder Arbeiderparti vil:
· sikre alle god og gratis tilgang til litteratur og informasjon gjennom de offentlige bibliotekene i fylket.
· arbeide for å øke tilskuddene til frivillige organisasjoner.
· bruke kultur som brobygger mellom mennesker i arbeids- og samfunnsliv for å bekjempe rasisme og intoleranse.
· rekruttere og beholde kunstnere i fylket ved hjelp av kunstnerlønn/stipend.
· støtte amatørteater, musikkoppsetninger og historiske spill.
· arbeide for at Agder Teater blir landsdelsteater.
· sikre en videreutvikling av våre museer, slik at de kan levendegjøre vår unike historie, og binde fortid og nåtid sammen.
Arbeid og næringsliv:
Full sysselsetting har alltid vært et hovedmål for Arbeiderpartiet. Retten til arbeid henger uløselig sammen med enkeltindividets mulighet, og rett til å delta både i arbeidsliv og samfunnsliv. Det lokale næringsliv må gis gode vilkår, og næringspolitikken må fremme bosetting og sysselsetting i hele fylket.
Aust-Agder Arbeiderparti vil:
· at næringslivet må sikres konkurransedyktige og forutsigbare vilkår.
· at næringssvake områder i fylket må gis økonomisk prioritet, bl a gjennom regionale næringsfond og ved bedret tilgang til SND  midler.
· bidra til størst mulig verdiskapning av ressursene i landsdelen, bl a ved å åpne for leteboring etter olje og gass på kontinentalsokkelen i Skagerrak, innenfor miljømessige forsvarlige rammer.
· praktisere konsesjonslovene slik at dette bidrar til å opprettholde bosettingen.
· medvirke til at arbeidsmarkeds- og arbeidssamvirkebedriftene til enhver tid har tilstrekkelig med plasser.
· medvirke til en styrking av Aetat og en utvidelse av etatens virkemidler, slik at de til enhver tid er i stand til å handtere svingningene i sysselsettingen.
· at fylkeskommunen kun benytter firma med tariffavtale, som ikke bryter lover og forskrifter og som forplikter seg til å ha lærlinger.
· sikre godt samarbeid mellom næringslivet og det offentlige, slik at næringslivets behov for arbeidskraft vektlegges tilstrekkelig ved utforming av tilbud innen opplæring.
· bidra til en forsert utbygging av bredbånd i hele fylket i samarbeid med kommunene.
· at all ungdom under 25 år i fylket får tilbud om arbeid eller utdanning.
· arbeide for en aktiv oppfølging av intensjonsavtalen om et inkluderende arbeidsliv, både internt og eksternt.
· arbeide for at det utbygges en effektiv infrastruktur for distribusjon av norsk naturgass.
Utdanning:
Det er et mål for utdanningspolitikken at all ungdom gis et likeverdig og desentralisert utdanningstilbud, tilpasset den enkeltes ønsker og behov, og der næringslivets behov for utdanning av fagfolk gis tilstrekkelig prioritet.
Aust Agder Arbeiderparti vil
· arbeide for at utdanningstilbudet skal være desentralisert, og videreutvikle livskraftige skolemiljøer.
· arbeide for å opprettholde landslinjene ved de videregående skolene.
· arbeide for å videreutvikle teknisk fagskole til en felles fagskole på Sørlandet, plassert i Grimstad.
· arbeide for at Høgskolen i Agder gis universitetsstatus så snart som mulig.
· arbeide for å videreutvikle desentraliserte studietilbud på høgskolenivå.
· sette inn tilstrekkelige ressurser for å skaffe til veie nok lærling- og lærekandidatplasser innenfor offentlig og privat sektor, og stimulere til at det er nok lærlinger og lære- kandidater i alle relevante faggrupper i vårt fylke.
· arbeide for å høyne kvaliteten på undervisningstilbudene, spesielt må bibliotek og IT mulighetene forbedres.
· arbeide for at alt læremateriell skal være gratis i videregående opplæring.
· arbeide for å øke elevenes innflytelse i videregående opplæring.
· arbeide mot de sentrale myndigheter for å hindre at etablering av private skoler går på bekostning av det offentlige skoletilbud.
· legge forholdene til rette for etter- og videreutdanning i nært samarbeid med de frivillige studieorganisasjonene.
Natur, miljø og friluftsliv:
Hver Aust-egd har et ansvar for at vi i fylket har et godt miljø og en ren natur. Det er den beste investering for kommende generasjon, at de får ta over et fylke, en jord, som har samme ressursmengde og biologisk mangfold som vi har i dag. Samtidig skal vi få lov til bruke og høste av naturen.
Vi må ha en større satsing på fornybare energikilder, samtidig som en må få til et større omfang av energisparing både i offentlige og i private bygg.
Aust-Agder Arbeiderparti vil:
· sikre bærekraftig forvaltning av naturressursene i Skagerrak.
· fortsette kampen mot sur nedbør, og arbeide for en bedring av vannkvaliteten.
· styrke forskningen på miljøproblemene i våre nære kyst- og havområder.
· få fjernet kryp-sivet i vann og vassdrag.
· synliggjøre miljøskader og vise gevinster av miljøtiltak.
· verne om allemannsretten til hav, strand, hei og fjell.
· sikre attraktive rekreasjonsområder mot privatisering.
· styrke vern av sårbare naturområder og øke offentlige oppkjøp.
· arbeide for at konsesjon for kraftutbygging bare gis til offentlige eide kraftverk, med unntak av det som defineres som mikro- /minikraftverk.
Samferdsel:
Vi har et naturskjønt, variert og langstrakt fylke, som ligger strategisk til, i forhold til øst- og vestlandet, og kontinentet. Derfor må det bli enkelt og trygt å komme hit, og enkelt å ferdes her.
Aust-Agder Arbeiderparti vil:
· øke hastigheten på Sørlandsbanen, og opprette direkte tog fra Arendal.
· oppgradere Kjevik flyplass til å møte morgendagens krav.
· presse på for økte statlige bevilgninger til veiutbygging, blant annet for å unngå ytterligere bomfinansiering.
· ha firefelts motorvei på E-18.
· øke standarden på de fylkeskommunale veiene.
· at Rv 9 skal ha stamvei status og standard.
· sikre ulykkes- og rasfarlige strekninger.
· ha flere gang- og sykkelveier.
· at studentene skal få 50 % rabatt på all kollektiv transport.
· samordne rutetilbudet som gjør kollektiv trafikken attraktiv.
· arbeide for en sammenkobling av Sørlandsbanen og Vestfoldbanen, med knutepunkt Brokelandsheia.
Utvikling av Aust-Agder:
Aust-Agder er et fylke på ca 100 000 innbyggere. Det er viktig at vi i fremtiden utvikler vårt særpreg, som er både kystkultur, innlandskultur og høgfjellskultur. Det er et klart mål å sikre alle våre innbyggere en trygg oppvekst, få seg utdanning og arbeid, nødvendige helsetilbud og en god alderdom. Vi er likevel et lite fylke i landsmålestokk, og samfunnsutviklingen går mot større landsdels- eller regionsenheter.
Vi må evne å arbeide både for utviklingen i vår nære landsdel og for utviklingen i en større region. På mange områder er det et godt og naturlig samarbeid mellom Aust- og Vest Agder for å ivareta utviklingen for hele Agders befolkning. Dette samarbeidet må fortsette også i kommende år.
Aust-Agder Arbeiderparti vil:
· arbeide aktivt for likestilling på alle plan.
· arbeide for at kommunene får en bedre økonomi som gjør at befolkningen kan få de tilbudene og tjenestene de har krav på
· videreutvikle det gode samarbeidet mellom agderfylkene. Vi vil ta stilling til en sammenslåing når resultatet av de pågående utredninger foreligger.
· arbeide for å opprettholde et tredje folkevalgt forvaltningsnivå.
· stimulere til økt regionalt samarbeid.
