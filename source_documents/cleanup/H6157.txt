
06.09.02
Arbeiderpartiet
Ikke legg ned fødeavdelinger!
Vi er kjent med flere fødeavdelinger i landet er foreslått nedlagt. Dette gjelder blant annet fødeavdelingen på Aker. Dette er vi i mot. Vi ønsker et differensiert og desentralisert fødetilbud hvor kvinners behov står i fokus.
Å nedlegge fødeavdelinger er i strid med det Stortinget har vedtatt om framtides fødselsomsorg i Norge. Storingsmelding nr. 43 (1999-2000) slår fast som et overordnet mål at det fremdeles skal tilbys en desentralisert og differensiert fødetilbud i Norge. Stortingsmeldingen bygger på en omfattende kartlegging av hva kvinner selv ønsker og hva fagfolk i praksis erfarer som god fødselsomsorg. Kvinner ønsker de fødeavdelingene som er foreslått nedlagt.
Kvinner skal ha valgfrihet når det gjelder hvor og hvordan de vil føde. Derfor er det viktig at vi opprettholder mangfoldet innenfor det offentlige tilbudet, og ikke bygger det ned. Å kreve at alle kvinner skal føde på store, høyintensive avdelinger er et tilbakeskritt både i forhold til kvinners valgfrihet og i forhold til den faglige utviklingen av alternative fødselsformer.
Storingsmeldingen understreker at det er et stort behov for videre forsknings- og utviklingsarbeid innenfor svangerskaps-, fødsels- og barselomsorgen i Norge. Kvinner ønsker at svangerskap, fødsel og barsel ses som en helhet og foregår i kjente og trygge rammer. Som eksempel ser vi at Aker sykehus ligger i forkant når det gjelder nettopp dette, og er en viktig inspirasjonskilde for fødeavdelinger rundt om i landet. Det gir ikke mening å legge ned et slikt tilbud, når det vi trenger er mer av det samme.
En godt organisert svangerskapsomsorg gjør det mulig å skille de normale fødslene fra de kompliserte allerede i svangerskapet. Dette forsvarer både å differensiere og desentralisere fødselsomsorgen. I tillegg til at det tilfredsstiller kvinners ønsker om valgfrihet, er det god samfunnsøkonomi å bygge ut lavrisikoavdelinger som ikke trenger høyeste nivå av beredskap.
Vi vil følge nøye med på om helseregionene følger opp det som Stortinget har vedtatt skal være gjeldende fødselsomsorg i Norge. Kvinnene i KrF, Arbeiderpartiet, SV, Senterpartiet, Venstre, Høyre og RV går i mot de foreslåtte nedleggingene av fødeavdelingene og ber helseregionene ta hensyn til kvinners helse og kvinners behov.
Oslo, 5. september 2002
Arbeiderpartiets kvinnebevegelse, Kristelig Folkepartis kvinner, SVs kvinnepolitiske utvalg, Høyres kvinnepolitiske utvalg, Senterkvinnene, Venstrekvinnelaget og RVs kvinneutvalg.
