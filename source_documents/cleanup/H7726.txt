
Lørdag 16. august 2003
Ringsaker Høyres program ved kommunevalget 2003 og valgperioden 2003-2007
Vi vil forandre Ringsaker
1. HØYRES POLITIKK
1.1 Høyres formålsparagraf
Høyre vil føre en framtidsrettet konservativ politikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett og et forpliktende nasjonalt og internasjonalt samarbeid.
1.2 Høyres prinsipper
Utgangspunktet for Høyres politikk er det kristne kulturgrunnlag, rettsstaten og folkestyret. Vår kulturs verdinormer har sitt utgangspunkt i en felles historie, i felles tradisjoner og erfaring. Historisk bevissthet og fast forankring vil understøtte følelsen av trygghet og åpenhet overfor forandring, ny kunnskap og nye impulser.
Høyre bygger sin politikk først og fremst på hensynet til det enkelte menneske og samhandlingen menneskene imellom. Alle mennesker er født til frihet og med sin egenart. Samtidig er vi avhengig av fellesskap med andre mennesker i samfunnet. Et fritt samfunn må gi rom for personlig frihet, åpenhet, virketrang og utvikling, men også fremme samarbeid og samhandling til beste for fellesskapet, likeverdet, solidariteten og toleransen.
Høyre vil føre en politikk hvor offentlige inngrep reduseres og den enkelte gis større frihet. Vi vil bidra til å forsterke enkeltindividets ansvarsfølelse og bevissthet om de normer og verdier som samfunnet er bygget rundt hva gjelder omsorg, åpenhet og medmenneskelighet.
Høyre er opptatt av nærhetsprinsippet: "Hver enkelt beslutning bør tas så nær den det angår som mulig." Enkeltmennesker skal se betydningen av å engasjere seg for å forbedre sin hverdag. Derfor må den reelle innflytelsen over flere beslutninger flyttes fra det offentlige til familiene og enkeltmennesket, fra Storting og regjering til regionale og lokale beslutningsorganer. Høyre vil derfor ha lokalt tilpasset mangfold framfor sentralstyrt detaljstyring. Høyre vil styrke den lokale valgfriheten ved å redusere offentlig byråkrati.
1.3 Høyre i Ringsaker
Ringsaker Høyre vil satse på en politikk der Ringsakers egen befolkning, i tillit til egne krefter og muligheter, må ta hovedansvaret for å delta i utviklingen. Vi vil styrke enkeltmenneskets rett og mulighet til reell innflytelse på egen situasjon og eget lokalmiljø. Ringsaker Høyre vil at kommunen gjennom stabile rammevilkår og en fleksibel praktisering av regelverk legger til rette for en slik utvikling.
For å videreutvikle Ringsaker som en god kommune må vi opprettholde vår bostruktur, mulighetene for et rikt friluftsliv og nærheten til naturen. Ringsaker og Mjøsdistriktet er et kjerneområde for jord- og skogbruk. Vi må bygge videre på primærnæringene samt legge til rette for annen næringsutvikling. Vi vil ta vare på Mjøsområdets egne ressurser for selv å viderefordele produkter, skape nye arbeidsplasser og sikre verdiskapningen.
Ringsaker Høyre vil at kommunen må være en aktiv medspiller i å utvikle regionen i tett og forpliktende samarbeid med de andre kommunene.
Ringsaker Høyre ønsker å drive en ansvarsbevisst og realistisk kommunepolitikk. Det betyr i praksis at vi må sette tæring etter næring og være villig til å prioritere enkelte saker eller områder på bekostning av andre. Vi må ha klart for oss at vi ikke kan gjøre alt på en gang .
Ringsaker Høyre vil være en garantisk for å følge opp og videreutvikle 2 nivåmodellen.
I denne perioden vil vi også sørge for at praksisen med brukerundersøkelser tas i bruk og brukes aktivt i kvalitets målinger på de tjenester kommunen yter til brukerne. Ringsaker Høyre ønsker å konkurranseutsette enkelte kommunale tjenester for å sikre skattebetalerne en bedre bruk av kommunale midler. Ringsaker Høyre ønsker på denne måten å gi innbyggerne større frihet til å velge hvem som skal gi dem tjenesten de trenger eller ønsker. For å få til dette må man ha ordninger der pengene følger brukeren.
2. KOMMUNAL ADMINISTRASJON OG ØKONOMI
Ringsaker Høyre vil at kommunen skal være til for folket og ikke omvendt. Kommunen må videreutvikles som en servicevennlig og løsningsorientert kommune. Kommuneadministrasjonen skal være et serviceapparat som tar seg av felles oppgaver til beste for kommunens innbyggere og først og fremst sørge for et godt helsetilbud, en verdig eldreomsorg og en kvalitativ bedre skole.
Kommunen skal drives effektivt og dette må være en kontinuerlig prosess, på alle nivå og i alle ledd. Administrasjonen skal arbeide for optimal bruk av kommunens inntekter og ressurser. Medarbeiderne i administrasjonen og etatene skal være kvalifisert, arbeide rasjonelt og være innstilt på å yte service. Kommunal arbeidskraft bør i den grad et er mulig ut fra kvalifikasjoner settes inn der behovet til enhver tid er størst. Høyre vil innføre brukerundersøkelser for å få innbyggernes og næringslivets syn på kommunens servicenivå og kvalitet.
Ingen skal betale mer for kommunale tjenester enn det de koster eller betale før de er utført. Kommunale avgifter skal være så lave som mulig ved at det innføres konkurranse om tjenesteproduksjonen Ringsaker Høyre vil at alle kommunale tiltak og aktiviteter blir vurdert/revurdert kritisk i forbindelse med utarbeidelse og behandling av planer og budsjetter. Der er ingen selvfølge at aktiviteter og tiltak som hittil har vært gjennomført i kommunal regi skal videreføres på samme måte.
Alle henvendelser til kommunen skal besvares innen bestemte tidsfrister. Brukeren av kommunale tjenester skal kunne holde seg til en og samme tjenestemann i en og samme sak. Vi vil arbeide for å redusere byråkrati og skjemavelde i kommunen.
Ringsaker Høyre ønsker et Service senter i Moelv, hvor målet er at brukeren skal møte en skranke for alle offentlige tjenester, både kommunale og statlige
Ikke løse oppgaver i kommunal regi hvis de kan løses like godt eller bedre av næringslivet, frivillige organisasjoner eller nærmiljøet
Ringsaker Høyre vil ikke innføre eiendomsskatt.
3. NÆRINGS- OG ARBEIDSLIV
For Ringsaker kommune er primærnæringen av grunnleggende betydning. Ringsaker kommune er landets største jordbrukskommune og svært mange av kommunens arbeidstakere har sitt arbeid relatert til næringsvirksomhet knyttet til primærnæringene. Ringsaker Høyre vil opprettholde og sikre grunnlaget for et fortsatt livskraftig jord- og skogbruk i kommunen. Næringen må ta hensyn til de politiske og markedsmessige krav som stilles i dagens samfunn og satse på høy produktkvalitet, aktiv utvikling av nye produkter og markeder samt reduksjon av kostnader i drift og i landbruksbasert industri.
Eiendomsretten er et grunnleggende prinsipp for Ringsaker Høyre og vil bli lagt til grunn der eieren ønsker omstilling. Ringsaker Høyre vil arbeide for å ta vare på naturressursene for å sikre en framtidig miljøvennlig matvareproduksjon med høy kvalitet. Høyre vil prioritere vern av dyrket og dyrkbar mark, men balansere dette opp mot eiendomsretten og eierens eget ønske. Høyre erkjenner at areal er en ikke fornybar ressurs, som må ivaretas såvel i lokal- som i nasjonal- og global sammenheng.
Ringsaker Høyre mener det er ubrukte muligheter og ideer for økt reiseliv i kommunen. Her kan det settes ned en gruppe med personer fra bransjen til å komme med ideer til nyskapning på dette feltet.
Ringsaker Høyre ønsker å jobbe aktivt for å legge til rette for etablering av nye næringer og virksomheter. Både tilrettelegging av næringseiendommer og aktiv markedsføring av kommunen som attraktiv næringskommune. Vi må bestrebe oss på å bli attraktive for større nasjonale virksomheter. Vi skal aktivt selge oss både som bokommune og næringslivskommune.
Ringsaker Høyre vil søke etter gründere som kan danne nettverk for hverandre. Dette skal ikke drives i kommunalregi, men settes i gang med aktiv tilrettelegging. Vi må ta vare på de som har gode ideer og sørge for at de får veiledning og tips av andre som har lykkes.
Ringsaker Høyre ønsker at forholdene legges best mulig til rette for etablering og videreutvikling av små og mellomstore bedrifter. Ringsaker Høyre vil legge vekt på økt innsats på utvikling av kunnskap, kompetanse og ny teknologi for å stimulere til økt bearbeidingsgrad innen kommunen.
Ringsaker Høyre ønsker fortsatt styrkning av Moelv og Brumunddal som handels- og servicesentra i kommunen, bl.a. gjennom videreføring av den estetiske opprustingen. Vi vil også bidra til videreutvikling av Nydal/Olrudområdets forretningsmessige utvikling.
Ringsaker Høyre ønsker en sterkere markedsføring av kommunen som etableringsområde og reisemål. Dette bl.a. for å trekke til oss sikre arbeidsplasser og for bedre å "selge" kommunens og Mjøsområdets reiselivstilbud. Vi mener også at det er nødvendig med et forpliktende samarbeide med nabokommunene for å sikre en helhetlig utvikling av Mjøsregionen.
Ringsaker Høyre ønsker at forholdene legges til rette for en fortsatt hyttebygging i fjellområdene som et element for å styrke næringslivet i kommunen.
4. SAMFERDSEL
Ringsaker Høyre vil arbeide aktivt sammen med regionens øvrige kommuner, for å etablere 4-felt motorveg/E6 fra Gardermoen til Moelv
Ringsaker Høyre mener at en trygg, rask og rasjonell transport av personer og varer er av stor betydning, både for å styrke næringslivets konkurranseevne og utviklingsmuligheter og for å opprettholde vår bosettingstruktur. Vi må derfor arbeide for å sikre et godt utbygget helårs transport tilbud til alle deler av kommunen og for fortsatt opprusting av veiene og tilpasning til økt akseltrykk der hvor behovet er størst..
Ringsaker Høyre ønsker at utbyggingen av gang- og sykkelveier blir intensivert. Begrensede midler til slike tiltak krever imidlertid klare prioriteringer.
5. MILJØ
Ringsaker Høyre ser det som en selvfølgelig og overordnet oppgave å bevare og verne om vårt miljø og våre naturressurser. Et hovedmål er å sikre den økologiske balansen som skal sikre livsgrunnlaget for kommende generasjoner. Vårt forvalteransvar for natur og miljø er en felles forpliktelse overfor dem som kommer etter oss. I arbeidet med å løse våre miljøproblemer vil Ringsaker Høyre legge særlig vekt på at vi, hver og en, har et personlig ansvar. Det skal ikke være lønnsomt å forurense. Som en del av det holdningsskapende arbeidet når det gjelder miljøtiltak er det viktig at kommunen driver et utstrakt informasjonsarbeid overfor innbyggerne, bl.a. for å sikre grunnlaget for en videre positiv utvikling og skape forståelse for de økonomiske konsekvenser (eksempel: rent drikkevann koster penger).
Som landets største jordbrukskommune har Ringsaker et særlig ansvar for at naturens produksjonsevne og variasjonsrikdom opprettholdes. Landbrukets rolle som forvalter av kulturlandskap må understrekes særskilt. Ringsaker Høyre vil at det skal planlegges og legges til rette slik at landbruksnæringen ikke forurenser og jordvernet må praktiseres spesielt ut fra hensynet til miljøet. Helhetssynet må overordnes kortsiktige interesser. Vi vil støtte etableringer/virksomheter innen bioenergi med bakgrunn i vårt ansvar i.f.t. landets forpliketelse til å redusere CO2-utslipp.
6. BOLIGPOLITIKK
Ringsaker Høyre vil at alle som ønsker det skal kunne skaffe seg egen bolig. Nye boligområder må kunne utvikles i regi av private utbyggere og det må legges til rette tomter av variert størrelse. Ringsaker Høyre ønsker at utviklingen av fremtidige boligområder, både større felt eller enkelttomter, skal kunne variere betydelig i størrelse. Ønskene til de som skal etablere seg eller utvikle prosjekter skal veie tungt. Det må tas hensyn til folks bosettingsønsker gjennom å sikre en rimelig adgang til spredt boligbygging. Nye bomiljøer bør reguleres for å sikre lek og ferdsel og det bør legges til rette for at flere generasjoner kan bo sammen.
Ringsaker Høyre vil arbeide for å redusere de totale tomte- og byggekostnadene og forenkle den offentlige saksbehandlingen. Private utbyggere må få delta i fri konkurranse ved planlegging, arealdisponering og utbygging av boligområder. Fortetning i eksisterende boligområder må skje ved frivillighet.
7. OMSORG
Kommunen blir stadig pålagt nye oppgaver innen helse- og sosialetaten og dette fører til at vi må drive en omhyggelig prioritering med de knappe midler som finnes.
Ringsaker Høyre vil at kommunen utarbeider planer for styring av prioriterte oppgaver innen helsesektoren. Vi vil styrke det forebyggende helsearbeidet, spesielt rettet mot barn og unge.
Ringsaker Høyre vil at kommunen må sørge for at de som virkelig trenger hjelp får det.
Et trygt samfunn preges av kontinuitet og formidling av verdier, erfaringer og tradisjoner fra en generasjon til den neste. Ringsaker Høyre vil derfor legge til rette for at eldre mennesker kan få bruke sine erfaringer i samfunnslivet, også slik at de kan være godt representert i de styrende organer i kommunen.
Ringsaker Høyre vil føre en politikk som gir eldre en reell valgfrihet når det gjelder boforhold, økonomi og muligheten til å realisere egne ønsker gjennom fortsatt arbeidsinnsats og eller andre aktiviteter.
Ringsaker Høyre vil legge til rette for at alle skal kunne bo i eget hjem så lenge de er i stand til det og ønsker det, men samtidig vil vi prioritere utbygging av aldersinstitusjoner/ overgangsinstitusjoner/sykehjem. Vi vil være med og sørge for at de som trenger hjelp, får det - så langt det er mulig på egne premisser.
Ringsaker Høyre vil at det skal bygges ut institusjonsplasser for de som trenger plass fra1 uke-6 mnd. Behovet har kommet etter at sykehusene skriver ut pasienter langt raskere enn tidligere. Dette vil avlaste sykehjemsplassene og gi et tilbud til de som antas å kunne flytte tilbake til egen bolig/omsorgsbolig.
Ringsaker Høyre vil støtte private anstrengelser for å bygge ut eldreboliger institusjoner eller andre tiltak rettet mot eldreomsorgen. Vi vil arbeide for flere avlastnings- og dagplasser og mener at også private tilbud må kunne komme i betraktning som avlastningsplasser.
Ringsaker Høyre vil foreslå at kommunen inngår en ordning med ungdomsskoletrinnet der det skrives kontrakter med "Nei til røyking", "Nei til alkohol", " Nei til narkotika". Vi ser det som svært viktig at tidspunktene for debut blir utsatt når det gjelder røyking og drikking av alkohol. Vi vil derfor foreslå en ordning der kommunen sammen med lærere, foresatte, elever og frivillige aktører utarbeider egne kontrakter for elevene ved ungdomstrinnet. De som overholder kontraktene belønnes med f.eks. tilskudd til klassetur eller lignende.
Vi må sørge for at nødvendig kompetanse for å ta seg av utskrevne psykiatriske pasienter finnes i kommunen.
Unge mottakere av sosialhjelp skal i utgangspunktet ha plikt til å gjøre en arbeidsinnsats som gjenytelse.
Ringsaker Høyre ønsker å styrke barnefysioterapitilbudet.
Styrke avlastningstilbudet til foreldre med barn med utviklingshemming
Ringsaker Høyre vil innføre brukerundersøkelser slik at vi kan få svar fra brukeren på hvordan de er fornøyd med tjenesten de mottar. Resultatet av disse undersøkelsene bør være offentlige
8. UNGDOMSPOLITIKK
Ringsaker Høyre vil arbeide for en aktiv ungdomspolitikk som vil virke kriminalitets forebyggende og å få realisert den ressursen de er i seg selv. Ressursene skal ikke ukritisk legges opp i hendene på de unge, men noen vesentlige elementer må være på plass for å muliggjøre en aktiv ungdomspolitikk.
Ringsaker Høyre vil drive en ungdomspolitikk som gjør at ungdommen for realisert sine interesser og kvaliteter gjennom en aktiv egeninnsats. Gjennom aktivt arbeid og samhandlig oppdras barn og unge til toleranse og til å bli selvstendige individer. Ringsaker Høyre vil arbeide for å:
stille lokaler til disposisjon (f.eks. skolebygninger og forsamlingslokaler) ute i grendene der initiativ blant ungdommen finnes.
bedre bane- og anleggskapasiteten for idretten.
sørge for gode arbeidsbetingelser for ungdomsarbeid i lag og foreninger.
Høyre støtter ikke et ungdommenskommunestyre hvis det skal finansieres over dagens kultutbudsjett.
9. SKOLE OG UNDERVISNING
Ringsaker Høyre vil arbeide for at Ringsaker kommune skal oppleves som en god "oppvekstkommune". Gjennom øket satsing på skole og barnehage ønsker vi at Ringsaker blir en attraktiv kommune å flytte til og etablere seg i.
Utdanning er et nasjonalt ansvar, men ansvaret for en god grunnskole ligger først og fremst hos kommunene og foreldrene. Høyre anser det som viktig og riktig at foreldrene er sterkt engasjert i skolen og vil legge forholdene til rette for godt samarbeid mellom skole og hjem.
Målet er å skape en bedre skole for den enkelte (elev - foresatt - ansatt) både når det gjelder rammevilkårene og innholdet i skolen. Elevene skal sikres et trygt og aktivt læringsmiljø.
Høyre vil videre sette fokus på kvalitet i skolen. Skolen skal sørge for tilpasset og likeverdig opplæring ut fra den enkeltes forutsetninger. Dette setter store krav så vel til elever, foreldre som til lærere og skoleledere. Vi mener det er særdeles viktig at den enkelte elev opplever mestringsevne i hverdagen. Positive mestringsopplevelser vil styrke den enkeltes selvbilde, noe som har stor betydning for videre motivasjon og læring.
Med en verden i rask forandring vil skolestrukturen i Ringsaker være under stadig forandring og utvikling. Høyre ønsker et mangfold av skoler med hensyn til størrelse, beliggenhet og innhold, basert på den kvalitet hver skole kan tilby sine elever. Høyre vil i utgangspunktet stille seg positive til alle forsøk som skolene ønsker å prøve for å bedre kvaliteten i skolen. På denne måten kan skoler utvikle ny viten og skoler kan lære av hverandres erfaringer.
Lærere ansatt i Ringsakerskolen bør i løpet av en 10 års periode ha jobbet ved mer enn en skole.
Ringsaker Høyre vil jobbe for at kommunen har fleksible ordninger der foreldrene kan søke om overflytting til annen skole.
Vi ønsker å starte leseopplæring i 1. klasse
Stimulere til flere forsøksordninger i skolene som prøver ut nye undervisningsmetoder og organiseringsformer.
Ringsaker Høyre er positive til etablering av friskoler
10. BARNEHAGENE
Ringsaker Høyre vil fortsatt arbeide for å få en bedre behovsdekkning av barnehageplasser både i privat og offentlig regi. Målet er at alle som ønsker det, skal få barnehageplass til en pris som gjør at foreldre har råd til å benytte tilbudet.
Vi vil oppmuntre til videre samarbeid mellom private og kommunale barnehager. Her kan det læres mye om driftsformer, organisering, økonomi m.m.
Ringsaker Høyre ønsker at kommunen skal yte bistand til nyetableringer av private barnehager, familiebarnehager og firmabarnehager. Slik bistand kan være solid faglig og økonomisk veiledning, rimelige tomter, garantier for lån og driftstilskudd.
RH vil sørge for et det bygges 2 nye private barnehager i Ringsaker Sør
Jobbe for å få til økonomisk likebehandling av private og kommunale barnehager
11. KULTUR OG FRITID
Ringsaker har et rikt tilbud av kultur- og fritidsaktiviteter, som gir de fleste av kommunens innbyggere muligheter til mangesidig kulturell deltakelse og utfoldelse. Dette er et sentralt element i innbyggernes trivsel og livskvalitet og bør videreutvikles.
Ringsaker Høyre vil støtte det frivillige idrettsarbeidet og det frivillige arbeidet innen sang og musikk. Vi vil at Ringsaker Idrettsråd og Ringsaker Musikkråd skal være viktige rådsorgan overfor beslutninger og økonomiske disposisjoner som berører disse.
Ringsaker Høyre vil arbeide for at teaterbygget i Brumunddal blir videreutviklet til et regionalt kulturhus.
Ringsaker Høyre vil at brukerne i størst mulig grad står for driften og vedlikeholdet av samfunns- og grendehus. Kommunal støtte til restaurering og nybygg vurderes i hvert enkelt tilfelle.
Gjennom samarbeide og avtaler med grunneiere vil vi arbeide for regulering og bruk av friområder og badeplasser.
Ringsaker Høyre ønsker å støtte idretten med 1,5 mill ekstra i 2004 og 2005
Sørge for så publikumsvennlige åpningstider i bibliotekene som mulig.
