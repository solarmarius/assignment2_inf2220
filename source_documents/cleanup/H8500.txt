
Dato: 23. juni 2003
Stortingsrepresentant Kenneth Svendsen (FrP)
- En støtte til FrPs jernbanepolitikk
Samferdselspolitisk talsmann i FrP, Kenneth Svendsen, er ikke overrasket over at det årlig sløses bort 350 millioner på ulønnsomme jernbanestrekninger. - Det forteller i grunn bare det som er essensen i FrPs jernbanepolitikk, sier Svendsen.
Det er i en rapport til Samferdselsdepartementet at Transport økonomisk institutt (TØI) foreslår at flere passasjersvake jernbanelinjer bør nedlegges. Instituttet mener de sparte midlene heller bør investeres i sentrale områder i såkalte Intercitytog. Svendsen mener TØIs konklusjoner og anbefalinger er en helhetlig støtte til FrPs jernbanepolitikk.
- FrP har alltid ment at det meningsløst å bruke så mye ressurser på jernbanelinjer som rett og slett ikke blir brukt. Det er jo ikke distriktspolitikk engang, når togene knapt nok har en eneste passasjer, fastslår han.
Svendsen minner om at beløpet som TØI mener det kan spares inn fra de ulønnsomme linjene representerer 25 prosent av statens totale kjøp av jernbanetjenester. - Av totalt 1,4 milliarder er 350 millioner et betydelig beløp å kaste bort til noe som ikke trengs.
Nasjonal Transportplan
FrP foreslo så sent som sist uke - ved Stortingets behandling av Nasjonal Transportplan - å nedlegge flere ulønnsomme jernbanestrekninger, og at det heller burde satses i sentrale områder der toget representerer et konkurransedyktig transportalternativ. - Da hadde vi en rapport i fra Econ som ga nesten akkurat de samme konklusjonene, sier Svendsen. Han etterlyser derfor vilje fra de andre partiene for å få endret norsk jernbanepolitikk.
