
Fredag 28. januar 1994
KrF-leder Kjell Magne Bondevik om Moland-saken:
MANGE UBESVARTE SPØRSMÅL - INGEN FORHÅNDSDOM
De forklaringer sentralbanksjef Torstein Moland så langt har gitt omkring sitt engasjement i kommandittselskapet Airbus etterlater en rekke spørsmål. Redegjør-elsene så langt inngir ikke den nødvendige tillit. Men ingen skal heller forhånds-dømmes. Det sa Kristelig Folkepartis leder Kjell Magne Bondevik i et foredrag i Bergen fredag ettermiddag.
Kjell Magne Bondevik sa at dersom ikke Moland selv finner situasjonen så uholdbar at han går av, må alle faktiske forhold bli klarlagt snarest mulig gjennom de ulike instanser som er satt i arbeid.
-Resultatet av dette vil avgjøre hvorvidt Moland i så tilfelle kan fortsette. Vi må også i det videre forløp av denne saken få skikkelig belyst finansministerens og Regjeringens rolle når det gjelder kunnskap om de ulike disposisjoner Moland har foretatt.
Bondevik minnet om at parallelt med denne saken har Stortingets kontroll- og konstitusjonskomité til behandling en stortingsmelding om embetsutnevnelser. Utnevnelsen av sentralbanksjefen inngår ikke i den tidsperioden denne meldingen omfatter. Men ifølge pressen har både Høyre, Fremskrittspartiet og Senterpartiet reist spørsmål om vi bør få en ny prosedyre for utnevnelser av embetsmenn og personer til toppstillinger i samfunnet. Bakgrunnen er reaksjoner på at så mange toppstillinger er rekruttert av Arbeiderpartifolk.
-Kristelig Folkeparti er enig i at det er grunn til sterk reaksjon mot at påfallende mange Arbeiderparti-folk har fått sentrale toppstillinger i det offentlige. Hver for seg synes disse høyt kvalifiserte, men det virker som et mer eller mindre systematisk opplegg for at Ap-folk blir "posisjonert" slik at de tilsynelatende naturlig kan gå inn i disse stillingene. Det er grunn til et kritisk søkelys mot denne utviklingen, sa Kjell Magne Bondevik. Samtidig advarte han mot at man utfra dette trekker forhastede og uheldige konklusjoner, og mot forslag som vil føre til en sammenblanding av oppgavene for Regjering og Storting ved at parlamentet skal involveres i utnevning av embetsmenn.
-Spesielt opposisjonen må være ytterst varsom med å slå inn på en slik linje. Dersom Stortinget på en eller måte blir gjort medansvarlig for utnevnelser til toppstillinger, vil Stortinget også ha begrenset mulighet for etterprøving og kritikk, sa han.
-Det at vi nå har fått en ny kontroll- og konstitusjonskomité med en selvstendig initiativrett, slik den nå blant annet vil praktisere ved raskt å undersøke Moland-saken, vil enhver Regjering måtte vise skjerpet aktsomhet også ved embetsutnevnelser. Jeg håper og tror dette etterhvert vil gi sin virkning slik at vi unngår et inntrykk av for ensidig partifarge på sentrale toppstillinger i samfunnet, sa Kjell Magne Bondevik i foredraget sitt i Bergen fredag ettermiddag. Foredraget ble holdt under KrFs lokalpolitiske konferanse, som samler nærmere 300 lokalpolitikere fra hele landet.
