
Fredag 6. mai 1994
Stortingsrepresentant Anita Apelthun Sæle (KrF):
OVERGREP MOT PARLAMENTARIKERE MÅ IKKE TÅLES
- NORGE MÅ PROTESTERE OVERFOR TYRKIA
Norge kan ikke som et demokratisk land med et parlamentarisk styresett sitte stille og se på at parlamentarikere i andre land trakaseres, fengsles og trues med døds-dom. Stortinget må kreve at de seks kurdiske parlamentarikerne som sitter i tyrkisk fengsel blir satt fri omgående, og at anklagene mot dem frafalles. Det sier stortings-representant Anita Apelthun Sæle. Hun er leder for Stortingets kurdergruppe.
Anita Apelthun Sæle var tidligere i uka i Tyrkia, sammen med stortingskollega Tove Kari Viken fra Senterpartiet. Hensikten med besøket var blant annet å besøke den kvinnelige kurdiske parlamentarikeren Leyla Zana i fengsel på hennes 33-årsdag tirsdag. Men de to norske stortingsrepresentantene slapp ikke inn. Leyla Zana og fem andre parlamentarikere fra Det kurdiske demokratiske partiet sitter arrestert, anklaget for seperatisme. Anklag-eren har allerede bebudet at han vil kreve dødsstraff for alle seks.
-De tyrkiske myndighetene kriminaliserer lovlig politisk virksomhet, sier Anita Apelthun Sæle. Hun sier hun i det lengste vil tro at de tyrkiske myndighetene ikke vil fullbyrde eventuelle dødsdommer mot de seks, men legger til at arrestasjonen og anklag-ene er i seg selv utålelige overgrep mot folkevalgte representanter.
-De anklages for såkalte spesialdomstoler som står helt utenfor det vanlige retts-vesenet i Tyrkia. I realiteten er spesialdomstolene rene militære unntaksdomstoler, som har overlevd dikaturtiden under et annet navn, sier KrF-representanten.
-Tyrkiske myndigheter har stort sett fått lov til å føre sin krig mot det kurdiske folk helt usjenert og uhindret. Bare i april måned ble mer enn 1000 personer drept i denne krigen, det er mer enn i Bosnia-Herzegovina. I 1993 ble 800 kurdiske landsbyer jevnet med jorden av tyrkiske styrker. Tyrkia er Norges mangeårige samarbeidspartner i NATO, og har som mål å bli med i EU. Griper ikke Norge inn overfor Tyrkia i denne situasjonen, påfører vi oss et stort troverdighetsproblem, sier Anita Apelthun Sæle til slutt.
