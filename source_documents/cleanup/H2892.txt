
Torsdag 30. oktober 1996
Finanspolitisk talsmann Odd Holten (KrF):
AKUTTE BEHOV LØSES MED ANSVARLIG BUDSJETTPOLITIKK
- Kristelig Folkeparti deltar gjerne i en debatt om ansvarlighet og fremtidige generasjoners behov. Men vi kan ikke akseptere at denne debatteknikk brukes til å avskjære en løsning av dagens akutte behov. Etter vårt syn ligger løsningen langt på vei i å gi kommunene kompensasjon for de store, nye oppgavene de er blitt pålagt. Dette sa finanspolitisk talsmann i Kristelig Folkeparti, Odd Holten, under dagens finansdebatt i Stortinget.
- Kristelig Folkeparti har advart mot reformtempoet til Regjeringen, senest knyttet til Reform -97 som har en mangelfull finansiering. Den politikk som Regjeringen fører overfor kommunene er etter Kristelig Folkepartis syn uansvarlig, fordi den ikke er innrettet mot kommmunenes reelle kostnader. Dette fører ofte til et amputert tjenestetilbud eller at man må "fuske" med kvaliteten i "reformbyggverket", advarte Holten.
- Den nye Regjeringen har sagt at den vil prioritere helse- og eldreomsorgsinnsatsen, men det kan ikke skje uten å gi utvidete rammer til kommunene og fylkeskommunene. Jeg vil anbefale Arbeiderpartiet å studere vårt kommuneopplegg, som er godt tilpasset de reelle oppgaver som kommuner og fylker er satt til å løse. Ja, jeg må rett og slett be Arbeiderpartiet skaffe seg kunnskap om den alvorlige situasjonen innen helse- og omsorgssektoren rundt om i landet, sa Holten.
- Det er ingen ny erfaring at det er lettere å vedta økte utgifter enn det er å få en samling om en felles inndekning av økte utgifter. Det er generelt grunn til å advare mot budsjettsprekk også i en periode med store overskudd på statsbudsjettet, men det er ikke noe godt utgangspunkt for samarbeid når regjeringspartiets talsmenn ustanselig karakteriserer andres budsjettforslag som uansvarlige. Det finnes talsmenn utenfor det politiske miljø som mener at en sterkere satsing på utdanning er en like god investering i fremtiden som å sette flere penger på bok. Det er også bred enighet i og utenfor det politiske miljø som hevder at det er riktig å satse mer på å avvikle helsekøene, løfte opp innsatsen i psykiatrien og å sikre de eldre en verdig alderdom, minnet Holten om.
- Kristelig Folkeparti er opptatt av at budsjettpolitikk har den nødvendige ansvarlighet, men vi kan ikke akseptere at det er de offentlige budsjetter som ensidig skal strammes inn for å kunne gjennomføre et såkalt solidaritetsalternativ. Overføringene til oljefondet blir etter vårt opplegg redusert med i underkant av 2,5 milliarder kroner. Vår vurdering er at de satsingsområder Kristelig Folkeparti har prioritert i sitt alternative budsjett ikke vil gi et utilsiktet press i økonomien, men bidra til å ivareta sentrale og viktige oppgaver til beste for den enkelte. Og dette har vi også støtte fra fagøkonomer i, sluttet Holten.
