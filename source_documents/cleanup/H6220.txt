
03.10.02
Rolf Reikvam, SV
Regjeringen glemmer 98 prosent av elevene!
Leder av utdanningskomiteen raser over Regjeringens manglende vilje til å prioritere de offentlige skolene. Han mener de eneste vinnerne i utdanningsbudsjettet er elevene i private skoler.
- Hvordan kan Regjeringen forsvare å bruke 456 millioner friske penger på de 1,8 prosentene av norske elever som går i private skoler, mens resten av elevene ikke får noe? spør Reikvam.
Privatskolene får en økning på 35 prosent i forhold til 2002. Gjennomsnittlig vil dette gi om lag 20 000 kroner ekstra per elev i de private grunnskolene og videregående skolene. Samtidig går innsatsen i den offentlige skolen ned.
- Når Regjeringen kutter i rammetilskuddet til kommunene med en halv milliard, vet vi at skolene vil bli hardt rammet. Dette betyr færre lærere til å følge opp elevene, og mindre penger til læremateriell og utstyr i skolene, sier Reikvam.
- Regjeringen halverer også innsatsen for opprustning av skolebygg. Mens de skulle dekke renter for lån på 2 mrd i inneværende år, skal de i 2003 bare dekke lån for 1 mrd kroner. Dette forsinker arbeidet med å ruste opp skolene betraktelig i en situasjon der halvparten av norske skoler ikke tilfredsstiller grunnleggende krav til skolebygninger, sier Reikvam
