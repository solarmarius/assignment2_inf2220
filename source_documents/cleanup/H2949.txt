
Tirsdag 17. juni 1997
Forsvarspolitisk talsmann Are Næss (KrF):
VERNEPLIKTSVERKET BLIR I BERGEN
-Jeg er svært glad for at flertallet i forsvarskomiteen i Stortinget går inn for at Vernepliktsforvaltningen for Vestlandet skal opprettholdes, og blir i Bergen. Det sier stortingsrepresentant Are Næss (KrF, Hordaland). Han har vært saksordfører for denne saken i komiteen, der Regjeringen foreslår at at vernepliktsverkets avdelinger på Vestlandet og Sørlandet slås sammen, og lokaliseres til Kristiansand.
-Dette er ikke bare et spørsmål om å beholde noen arbeidsplasser i Forsvaret på Vestlandet. Det dreier seg om Forsvarets nærhet til befolkningen, og spesielt til de vernepliktige, påpeker Are Næss. Han viser til at flertallet av dem som bor innen distriktskommandoens område, bor på Vestlandet. -Det er derfor all grunn til å beholde en avdeling av vernepliktsverket her, sier Are Næss.
Arbeiderpartiet er alene i komiteen om å gå inn for Regjeringens forslag. Are Næss sier han ikke regner med at det denne gangen er noen fare for at Regjeringen skal få støtte fra ikke-sosialistiske representanter, slik det skjedde da Bergen mistet distriktskommandoen.
