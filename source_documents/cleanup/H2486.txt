
tirsdag 11. oktober 1994
Næringspolitisk talsmann i KrF, Lars Gunnar Lie:
Støtta til næringsmiddelindustrien
stadfestar dårlege EU-forhandlingar
- Hastverket med å få omstillingspakka til den landbruksbaserte næringsmiddelindustrien gjennom i Stortinget, viser tydeleg kor dårleg forhandlingsresultatet med EU er. Det kan ikkje vere tvil om at tempo, innretning og administrasjon av tiltaka overfor denne delen av industrien kjem som ei følge av resultatet i landbruksforhandlingane med EU. Dette er eit tappert forsøk frå departementet på å ta brodden av dei største skadeverknadane EU-tilpassinga av matvareprisar ved et eventuelt medlemskap gjev, seier KrFs næringspolitiske talsmann, Lars Gunnar Lie.
Lie meiner trongen for rask gjennomføring av omstillingstiltak overfor næringsmiddelindustrien vil vere mykje større ved eit EU-medlemskap enn utan. Behovet for ei slik omstilling vil også vere langt større ved medlemskap.
-Kristeleg Folkeparti går mot medlemskap i EU. Derfor meiner også partiet det vil vere både rett og naturleg at tiltaka overfor næringsmiddelindustrien strekjer seg over lengre tid enn det departementet gjer framlegg om, seier Lie.
I tråd med det KrF påpeikte i innstillinga til revidert nasjonalbudsjett, meiner partiet det er svært viktig at planane til industien blir vurdert på lokalt nivå.
-Søknadshandsaming på sentralt hald vil lett kunne oversjå vesentlege sider som ein lokalt i fylka vil vektlegge betre. Dette kan gjelde arbeidsmarknadssituasjon, ressurstilgang eller infrastruktur. Røynslene tilseier at det er svært lett å tenkje "stordrift" når avstanden mellom dei som skal ta avgjerdslene og verksemdene aukar, seier Lie.
-For KrF er det også viktig at krav til produktutvikling, marknadsføring og kompetanseheving med vektlegging på miljøet blir prioritert. Dessutan er det naturleg at næringsmiddelindustrien nyttar råstoff frå økologisk landbruk, samt at arbeidsplasser i næringa blir styrka, seier KrFs næringspolitiske talsmann, Lars Gunnar Lie.
