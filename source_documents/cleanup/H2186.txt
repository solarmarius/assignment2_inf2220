
Fredag 12. mars 1993
Borghild Røyseland (KrF) om regjeringens biogen-melding:
UTFORDRER DET KRISTNE MENNESKESYNET
-I første omgang er jeg mest opptatt av hva slags menneskesyn regjeringens biogen-melding gjør seg til talerør for. Jeg synes den utfordrer det kristne menneskesynet på en rekke områder, og hovedinntrykket er at den betyr grenseflytting. Meldingen må føre til en verdidebatt der menneskesynet står helt sentralt. Det sier stortings-representant Borghild Røyseland (KrF, Rogaland). Borghild Røyseland er nestleder i Stortingets sosialkomité.
-Mange av oss følte jo at deler av loven om kunstig befruktning representerte en grenseflytting da den ble vedtatt for seks år siden, blant annet ved at sædgivere skulle kunne være anonyme. Nå går regjeringen ett skritt videre, og vil åpne for anonyme eggdonorer også. Neste utfordring kan bli at en blir bedt om å vurdere å tillate bruk av surrogatmødre, sier Borghild Røyseland. Hun mener biogen-meldingen bekrefter at på dette området er det teknologien som styrer lovgivningen.
-Fra KrFs side stiller vi oss negative til all forskning på befruktede egg. Dette fordi vi mener livet begynner med befruktningen, understreker Borghild Røyseland.
-Jeg synes denne meldingen aktualiserer spørsmålet om det er en menneskerett å få barn. Jeg forstår godt at det kan oppleves som en påkjenning for et ektepar at de ikke får barn, men jeg synes eggdonering er en uetisk måte å møte dette på. Her må barnets menneskerett til å vite hvem det er og hvor det kommer fra, ha forkjørsrett. I Adopsjons-loven er det slått fast at når et barn som er adoptert blir 18 år, har det rett til å få vite hvem som er dets biologiske foreldre. Denne retten har allerede Stortinget nektet de barna som blir unnfanget med sæd fra en ukjent giver, og nå vil man skape enda en gruppe som ikke skal få ha denne retten, sier Borghild Røyseland. Hun legger til at hun tror de aller fleste føler som henne, at tilhørigheten mellom mor og barn tross alt er av et enda tettere slag enn den mellom far og barn, og at hun har vondt for å tro at det er flertall for et slikt forslag i Stortinget nå.
-Det som er positivt med meldingen, er innstrammingen i bruken av ultralydunder-søkelser. Fra KrFs side ser vi også positivt på de elementene i avsnittet om genterapi som kan hjelpe enkeltpersoner, og disse vil vi studere nøye, konkluderer Borghild Røyseland.
