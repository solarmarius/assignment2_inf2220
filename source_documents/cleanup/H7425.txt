
2003 - 2007
Program for Kristeleg Folkeparti i Bokn
· Grunnsyn
KrF bygger politikken sin på det grunnsyn at kristen tru, kristent menneskesyn og den bibelske forvaltartanke må vera grunnlaget og rettesnora for arbeidet vårt.
KrF sine representantar i styre, utval og råd, må i sine avgjerder vera forplikta på dette.
· Kyrkje og kristenliv
Den Norske kyrkja, dei frie kyrkjesamfunna og dei kristne organisasjonane har sterke røter i Bokn.
KrF ser det som ei hovudoppgåve og sikre desse gode arbeidstilhøve.
Kyrkja må få nok overføringar til drift, vedlikehald og opprusting.
· Skule og barnehage
Skule og barnehage er framleis viktige faktorar i oppvekstmiljøet til borna våre.
KrF i Bokn vil difor gå inn for:
- at den kristne målsettinga og kulturarven vår vert realisert i skulen og barnehagen sin kvardag.
- at born og ungdom skal ha høve til å utvikla evner og interesser med hjelp av gode læremiddel.
- å legge tilhøva til rette for eit godt samarbeid mellom skule og
næringsliv.
- at funksjonshemma og ressurssvake i størst mogleg grad blir gitt
same opplæringstilbod som andre elevar.
- å oppretthalda eit godt barnehagetilbod i Bokn.
· Helse, omsorg og tryggleik
Gode helsetilbod er viktige for eit lite lokalsamfunn som Bokn.
KrF i Bokn vil arbeida for:
- å vidareføre gode helsetilbod for alle.
- å lage eldreomsorga så god at dei eldre kan trivast og kjenna seg trygge, både heime, i omsorgsbustader og på sjukestova.
- å ta vare på, og dra nytte av dei eldre sin kompetanse og resurs.
- eit trygt og stabilt familiemiljø som er viktig for borna for å byggja sjølvrespekt og sjølvbilde.
- at det offentlige må hjelpe til med å styrka foreldra i deira roller.
- å etablera og styrka nettverk der foreldra både kan få hjelp, og vere til hjelp for kvarandre.
- å forebyggja einsemd og sosial isolasjon.
- ein betre psykiatriteneste i Bokn.
· Alkohol, narkotika og andre rusmiddel
Alkohol- og narkotikamisbruk er i vår tid eit stort sosialt problem.
KrF i Bokn vil:
- støtta rusfrie arrangement som kan gi positive haldningar.
- føra ein aktiv kamp mot liberalisering i rusmiddel-politikken.
- gi støtte til ungdom som vil engasjera seg i arbeid mot rus.
· Kultur og ungdomsarbeid
Kulturen og ungdomsarbeidet i Bokn er boren oppe av respekt for den kristne kulturarven, saman med dei nasjonale tradisjonane.
KrF i Bokn vil:
- at kommunen gir stønad til frivillige organisasjonar i høve til
byggjande aktivitetar.
- at kommunen må stø og oppmuntra ungdom til personleg
engasjement.
· Miljø og naturvern
Miljø og naturvern er vern om livet, nå og i framtida, for oss og etterkomarane våre.
KrF i Bokn går inn for:
- å redusera forureining til jord, vassdrag, sjø og luft.
- å verna om dyrka og dyrkbar jord.
- å ta vare på, og setja i stand kulturminna våre, og utarbeida informasjonstavler over desse.
- å opparbeida rasteplassar og nye naturstiar på eigna stader.
- å opparbeida utsiktspunktet på Boknafjellet med kikkert og sitje- plasser.
· Jordbruk, fiske og anna næring.
I ein liten kommune som Bokn er det viktig å ta vare på og utvikla dei ressursane vi har, vi må òg gi næringslivet gode arbeidsvilkår.
Bokn KrF går inn for :
- å være ein aktiv medarbeidar i all positiv bygdeutvikling.
- å tilretteleggja for vidare utvikling av naturgrunnlaget for jordbruk og fiske.
- å oppmuntre til utvikling av nye produkt og tenester.
- å legge tilhøva slik tilrette at nye næringar i Bokn får utvikla seg til gode naturtilpassa næringar, også dei som kan gjera seg nytte av gass.
- å tilretteleggja og utbetra infrastrukturen.
- sterk marknadsføring av Bokn som ein attraktiv næringskommune, der målet er å sikra mange og gode arbeidsplassar i kommunen.
- samarbeid med andre kommunar på Haugalandet om industriområde og næringsutvikling.
· Samferdsel
Gode kommunikasjonar er viktig for å oppretthalda ein levedyktig kommune, og for ein vidare utvikling av næringslivet.
KrF i Bokn går inn for:
- å gi alle deler av kommunen tidsmessige kommunikasjonar med
høve til å nytta drosje eller buss.
· Bustadbygging
Det er ein menneskerett både for familiar og einslige å ha bustad som er tilfredsstillande for kvr enkelt.
Bokn KrF meiner:
- at kommunen sitt bustadbyggeprogram må avpassast etter ei
innflytting som er naturlig, slik at det til ei kvar tid er nok
byggjeklare tomter.
- at spreidd bustadbygging kan bli tillete der tilhøva ligg til rette for
dette, og at vatn ikkje vert forureina.
- at det vert lagt til rette for byggefelt i dei delar av kommunen der
busetnaden må styrkjast.
