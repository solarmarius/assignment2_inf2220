
Tirsdag 22. august 1995
KrF-leder Valgerd Svarstad Haugland ved åpning av valgkampen i Oslo:
OSLO-FAMILIENE MÅ FÅ ØKT VALGFRIHET
- Det er flott at Oslo KrF vil gjøre et 100-millionersløft for familien i høsten budsjett. Det er ingen tvil om at småbarnsfamiliene må velge KrF ved høstens valg om de skal ha gode forkjempere for økt valgfrihet og kontantstøtte i Oslo de neste fire årene, sa Valgerd Svarstad Haugland på Oslo KrFs valgkampåpning tirsdag kveld.
Lederen i Kristelig Folkeparti gir full støtte til Oslo KrF når lokalpartiet nå lanserer kontantstøtte som en av hovedsakene for kommende fireårsperiode.
- Storbyens småbarnsfamilier trenger mer enn noen andre støtte i en ofte tøff hverdag. Kontantstøtteordningen som KrF nå foreslår i Oslo gir småbarnsfamiliene en bedre mulighet til å takle en heseblesende hverdag, sa Svarstad Haugland. Hun er enig med Oslo KrF i at de offentlige overføringer til barnefamiliene ikke skal være avhengig av hvorvidt man benytter et offentlig subsidiert tilbud eller ikke.
- Foreldrene er de som kjenner sin egen families behov best. Derfor må familiene gis den tillit det er å gi dem valgfrihet i barneomsorgen. Det er på tide at vi får gjennomslag for denne familiereformen over hele landet, men en kontantstøtte i Oslo ville vært en halv seier for valgfriheten, mente KrF-lederen. Hun understreket at finansieringen av kontantstøtten i prinsippet alt ligger på plass, i og med at Oslo har vedtatt en målsetting om full barnehagedekning.
- Nå spørs det hvem som får makta i Oslo etter høstens valg. Skal kontantstøtten vinne gjennom for småbarnsfamiliene i Oslo, er byen avhengig av et sterkt Kristelig Folkeparti. Det blir den første utfordringen for velgerne, sa Valgerd Svarstad Haugland.
