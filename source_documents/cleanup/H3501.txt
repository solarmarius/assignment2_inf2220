
Tirsdag 15. oktober 1996
Kommunalpolitisk talsmann Ola T. Lånke (KrF):
TRENGS EN HELHETLIG STRATEGI FOR UTFORDRINGENE I DISTRIKTS-NORGE!
- Berges regional- og distriktspolitiske redegjørelse var påfallende defensiv og preget av manglende vyer for fremtiden. Regjeringen har ingen helhetlig strategi eller noe aktivt engasjement for å møte utfordringene i distrikts-Norge. Vi kjenner gode virkemidler for å skape livskraftige lokalsamfunn, men Regjeringen er ikke interessert i å ta dem i bruk. Dette sa KrFs kommunalpolitiske talsmann, Ola T. Lånke under dagens stortingsdebatt om kommunalministerens regional- og distriktspolitiske redegjørelse.
Lånke pekte på flere elementer i Regjeringens forslag til statsbudsjett som svekker distriktenes muligheter til å utvikle seg.
- En gjentakende nedsettelse av det kommunale skattøret har klare negative konsekvenser for kommunenes engasjement for å legge til rette for næringsutvikling. Kommunen vil jo så allikevel ikke få beholde noe av gevinsten. Næringslivets utviklingsmuligheter blir ytterligere forvansket ved at operasjonsrammen og låne- og garantirammen reduseres i budsjettet for 1997. Regjeringen kan ikke være uvitende om at det store flertall av bedriftene i distriktene slett ikke har avsatt reserver som gjør dem i stand til å makte nye oppgaver på egen hånd, sier Lånke. På vegne av KrFs stortingsgruppe fremmet Lånke flere forslag som tar sikte på å styrke næringslivet.
- Etter KrFs syn må bemanningen ved de regionale SND-kontorene styrkes for å oppnå en mer direkte og raskere saksbehandling. Regjeringen bør også se på om SND-kontorene eller fylkeskommunenes næringsavdelinger kan stimulere til at distriktsbedrifter kan tilføres fagpersonell, f.eks etter modell av ordningen "eksportsjef til leie", som Norges Eksportråd har praktisert, mente Lånke.
Han anmodet også regjeringen om å gjennomgå forslaget til ny regnskapslov med spesiell vekt på kravet om enkelthet for små og mellomstore bedrifter. - For Kristelig Folkeparti er målet med distriktspolitikken å ta hele Norge i bruk, ut fra den kjensgjerning at mye av naturgrunnlaget og ressursene som det skal skapes produksjon av, befinner seg i distriktene, slo Lånke fast. Han ba også regjeringen forlenge det 3-årige program for omstilling og fornyelse av fiskeindustrien, samt å legge fram en analyse av den betydning midlertidig ansettelse har for næringslivet i distriktene.
- Det handler om å skape utviklingsperspektiver for de eksisterende næringer, ikke minst for primærnæringene, og å gi tro på muligheten for nyskapningen, konkluderte Lånke.
