
15.2.2005
Stortingsrepresentant Inger S. Enger (SP)
? Et overtramp å verne Nausta
?Naustdal kommune burde fått anledning til å videreføre sitt flerbruksprosjekt der fornuftig bruk skal kombineres med vern, sier stortingsrepresentant Inger S. Enger (Sp). ?Kommunen har i klare ordelag påpekt at god bruk av de lokale naturressursene med solid miljøforankring er svært viktig for å sikre bosetting og videre næringsutvikling. Det er derfor synd at stortingsflertallet velger å overkjøre dette lovende lokale initiativet og vedta statlig vern av vassdraget.
Senterpartiet går inn for at Verneplan for vassdrag skal suppleres med 40 nye vassdrag. Enger påpeker at det er riktig å utvide vassdragvernet. ?Likevel bør Stortinget lytte til de lokale argumentene og unngå å verne vassdrag der det foreligger gode lokale planer for hvordan vassdragene skal forvaltes. Det drives for mye statlig overkjøring av lokalsamfunn, sier Enger.
Ei annen elv Senterpartiet mener det er feil å innlemme i verneplanen, er Jørstadelva i Snåsa kommune. Denne elva er stilleflytende og lite interessant for vannkraftutbygging. Derimot vil et vern båndlegge store landbruksområder langs vassdraget. Det eneste en oppnår er at vernet kan hindre videreutvikling i landbruket og i tilleggsnæringer og naturbasert reiseliv i et område som har behov for å skape nye og framtidsretta arbeidsplasser. Senterpartiet foreslår også å ta Nedalselva, Tovdalsvassdraget, Litleåna, Skjærdalselva, Svorka, Urdevollelva og Beiarelva ut av verneplanen.
