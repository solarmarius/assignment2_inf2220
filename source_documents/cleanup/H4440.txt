
torsdag 29. juni 2000 16:41:20
Venstre om innstillingen fra Forsvarspolitisk Utvalg (FPU):
- Stabilitet i nordområdene må få sterkere fokus
- Å forsvare eget territorium må være norsk forsvars primære oppgave, sier Venstres forsvarspolitiske talsmann Odd Einar Dørum i en kommentar til innstillingen fra det regjeringsutnevnte Forsvarspolitisk Utvalg (FPU).
- Norge skal solidarisk delta i internasjonale fredsoperasjoner ut fra evner og ressurser, men også når det gjelder internasjonale operasjoner må vi kritisk gjennomgå ressursbruken både i forhold til opplæring, beredskap og innsats. Det er bra at det forsvarspolitiske utvalget har styrket landforsvaret i Norge i forhold til forsvarssjefens innstilling. Dette er viktig både for hæren og heimevernet og særlig for hæren i nord. Venstre er derfor enig med utvalget om å gå lenger enn forsvarssjefen i omstilling og vil kutte 6000 stillinger.
Vi må fortsatt ta vårt ansvar i Nordområdene for å sikre forsvarspolitisk og sikkerhetspolitisk stabilitet og forutsigbarhet. Blir vi nødt til ytterligere prioritering, må vi redusere noe av uteinnsatsen for å styrke landforsvaret i Norge.
- Det er helt avgjørende at det norske forsvaret har bred forankring i folket. Forsvaret må fremdeles i hovedsak baseres på allmenn verneplikt, ikke på profesjonelle soldater. Verneplikten må imidlertid bli kortere, og svært mer effektiv og relevant enn dagens tjeneste. Det må videre være en klar ambisjon å styrke de produktive leddene i forsvaret, på bekostning av en slankere toppadministrasjon og mer samkjørte og effektiviserte sidefunksjoner, sier Odd Einar Dørum.
