
2. juni 2002:
Resolusjoner vedtatt på landsmøtet i Senterkvinnene
Gass-Norge som julegave til EU?
Senterkvinnene mener at Norge må nedlegge veto mot gassmarkedsdirektivet. Å gå inn på dette direktivet, betyr:
tap av minst ni milliarder kroner årlig for den norske staten
økte klimautslipp som følge av billig energi og økt energiforbruk
mindre nasjonal kontroll av gassressursene
mindre sikkerhet, både for utbyggerne og mottakerene av norsk gass. Langsiktige salgs -og kjøpekontrakter ikke lenger vil være mulig
Senterkvinnene er bekymret for presset EU nå legger på Norge for at vi skal godkjenne et gassmarkedsdirektiv som vil bety milliarder i tap årlig både for Hydro, Statoil og den norske staten. Bare midlene den norske staten taper tilsvarer for eksempel utbygging av hele 124 000 barnehageplasser i året!
Hensikten med direktivet er å åpne fri konkurranse på gassmarkedet. Det vil styrke gasskjøperne i EU, slik at prisen på gass kan presses nedover. Dermed blir det mindre lønnsomt å utvinne gass fra Nordsjøen og gassgrossistene kan tvinges til å slå seg sammen. Store selskap vil kjøpe opp mindre selskap.
Når prisen på gass går ned, betyr det billigere energi for de store energikjøperne. Billigere energi øker forbruket av energi og gjør det i tillegg mindre lønnsomt å satse på energisparing.
