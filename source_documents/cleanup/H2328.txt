
Mandag 25. oktober 1993
Kristelig Folkepartis Kvinner:
STØTTER STUDENTORGANISASJONENE
Kraftig økning av stipendandelen og lavere renter på studielån. Fortsatt reise-moderasjon for studenter. Det er kravet fra Kristelig Folkepartis Kvinner i Møre og Romsdal, Sør-Trøndelag, Nord-Trøndelag, Hedmark og Oppland. Dette ble vedtatt da disse fylkeslagene i KrFK hadde regionsmøte på Dombåstun i helgen.
Møtet ga full støtte til studentorganisasjonene i deres kritikk av opplegget til studie-finansiering i regjeringens forslag til statsbudsjett for 1994.
-Utgangspunktet må være å forbedre forholdene for ungdom under utdanning, ikke å forverre dem, slik vi oppfatter at forslaget til statsbudsjett gjør, heter det i en uttalelse fra møtet. Uttalelsen er også sterkt kritisk til forslaget om å ta bort reisemoderasjonen for studenter, et forslag som karakteriseres som "spesielt distriktsfiendtlig".
-Dette vil øke ytterligere forskjellen mellom ungdom som bor nær utdannings-institusjonene, og dem som bor i distriktene, heter det i uttalelsen fra regionsmøtet i KrFK i Midt-Norge.
