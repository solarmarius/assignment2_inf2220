
Torsdag 20. februar 1997
Stortingsrepresentant May-Helen Molvær Grimstad i Skodje:
STRAUMSBRU-SPØRSMÅLET MÅ LØYSAST
-Samferdslestyresmaktene må finne ei løysing på spørsmålet om ny Straumsbru. Den gamle brua er verneverdig og må ikkje øydeleggjast. Eg ser for meg at den gamle brua kan verte ei gang- og sykkelbru, og at det vert bygd ei ny bru til biltrafikk og tungtransport. Det sa stortingsrepresentant May-Helen Molvær Grimstad på årsmøtet i Skodje Kristeleg Folkeparti torsdag. Molvær Grimstad er KrF si samferdslepolitiske talskvinne på Stortinget.
May-Helen Molvær Grimstad sa at det er viktig å finne ei løysing i Straumsbru-saka.
-Dersom det går mykje tungtrafikk på denne brua i lang tid framover, er eg redd ho vert øydelagt, og vi vert eit kulturminne fattigare. I tillegg vil ei ny bru være eit godt miljø- og trafikksikkerhetsprosjekt. Diverre kan ikkje eg gje konkrete lovnader når det gjeld tidspunkt for løyvingar til ei ny bru, men eg vil arbeide for saken, sa May-Helen Molvær Grimstad på årsmøtet i Skodje KrF.
May-Helen Molvær Grimstad snakka óg om forliket mellom Arbeidarpartiet og mellomparti i Stortinget om statsbudsjettet for 1997. Dette forliket ga i alt fem milliardar meir til norske kommunar. Molvær Grimstad kunne opplyse at Skodje kommune fekk 1,5 million i auka inntekter, samanlikna med kva regjeringa sitt framlegg ville gitt. Rammetilskotet auka med 1,2 million, medan ekstraløyvinga til kyrkje og skule ga 0,3 million meir til Skodje kommune.
