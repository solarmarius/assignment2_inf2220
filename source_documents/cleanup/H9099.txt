
15.3.2005
ARBEIDERPARTIETS STORTINGSGRUPPE
Slipp hybridbilene fram.
Norge trenger en mer offensiv politikk for å stimulere til kjøp og bruk av miljøvennlige biler. Derfor vil Arbeiderpartiet åpne for at hybridbiler kan bruke kollektivfeltet nå. I tillegg vil Arbeiderpartiet vurdere avgiftstiltak som sidestiller hybridbiler med el-biler. Dette vil bety at hybridbiler kan på linje med el-biler for eksempel få gratis bompassering, gratis parkering, ingen årsavgift og redusert firmabilbeskatning, sier Oddbjørg Ausdal Starrfelt Arbeiderpartiets samferdselspolitiske talskvinne.
I en interpellasjon på Stortinget i dag tar Arbeiderpartiets Oddbjørg Ausdal Starfelt opp spørsmålet om å gjøre det mer attraktivt å kjøpe og kjøre hybridbiler.
Gjennom mange år har det blitt fattet politiske vedtak for å gjøre det attraktivt å kjøpe og kjøre el-bil. Selv om el-biler har store avgiftsfritak i forhold til vanlige biler er det i Norge i dag bare registrert omkring 1500 slike biler. Det finnes sikkert flere grunner til dette, men sterkt begrenset rekkevidde og dårlig bil tilgang er viktige grunner, sier Oddbjørg Ausdal Starrfelt.
Vi vet at samferdselssektoren står for 24 prosent av utslippene av klimagassene i Norge og at eksos står for rundt 40 prosent av partikkelutslippene i de største byene. 700 000 mennesker bor i områder med helseskadelig luft. Dette uroer Arbeiderpartet og det gjør at vi straks må sette i gang tiltak, sier Oddbjørg Ausdal Starrfelt.
Derfor er det nå helt nødvendig at vi tar nye politiske initiativ og gjøre nye politiske vedtak som er tilpasset den reelle situasjonen på dette området. Bare slik får vi miljøvennlige biler på veiene i Norge. Hydrogenbilen vil ikke være klar på mange år ennå, derfor må hybridbiler prioriteres. Hybridbilen er både enkel og genial. Det å sette sammen en bensin eller dieselmotor med batterier og elektromotor i samme bil, gir det beste fra to verdener. Disse to motorene arbeider enten separat, vekselvis eller sammen, alt etter hvor mye fremdriftskraft som trengs, sier Oddbjørg Ausdal Starrfelt.
Jeg er dypt skuffet over at samferdselsminister Skogsholm ikke vil åpne kollektivfeltene for hybridbiler og heller ikke se på andre virkemidler. Hydrogenbilen er ikke et alternativ nå og kommer ikke til å bli det på mange år ennå. Samferdselsministeren forholder seg ikke til realiteter og lar det beste bli det godes fiende. Det må være pinlig for "miljøpartiet-Venstre" å holde seg med en samferdselsminister som går mot å gi lavutslippsbiler fordeler som tilgang til kollektivfelt eller nye avgiftsletter, noe som ville ført til å redusere miljø-utslippene, avslutter Oddbjørg Ausdal Starrfelt.
