
Stortinget 15. juni 04
Jorunn Ringstad, SP, nestleiar i samferdselskomiteen
Statsråden tilfreds med merking av leia
- Fiskeriminister Ludvigsen er urovekkande tilfreds med dagens merking av leia langs kysten, seier nestleiar i samferdselskomiteen Jorunn Ringstad. Senterpartiet er ikkje nøgd så lenge vi framleis har stygge båtulykker, og er ikkje samd med fiskeriministeren i at det i dag er trygg nok ferdsel langs kysten.
I samband med debatten knytt til Nasjonal Transportplan i dag, viste Ringstad til høyringane som har vore avhalde i tilknyting til planen. Mange av instansane her har vist til at ein har eit stort behov for betre merking av leia, særleg for hurtigbåtar.
Senterpartiet er oppteken av at tryggleiken skal sikrast for all sjøtransporten, og Ringstad retta i dag spørsmål til Fiskeriminister Ludvigsen om Statsråden ville væra viljug til å satse meir på merking før ein får fleire fatale ulykker. Til dette svara Ludvigsen at det allereie er ein trygg ferdsle langs kysten, og at Regjeringa har satsa mykje på merking den seinare tida.
- Senterpartiet meiner det er vesentleg å lytte til dei som ferdast langs kysten. Ein nullvisjon for ulykker som ein har for vegtransport bør og kunne vera gjeldande for sjøvegen. Vi er ikkje nøgd så lenge vi framleis kan frykte ulykker som vi har sett dei siste åra, og Senterpartiet vil og framover kjempe for auka midlar til tryggleik og for denne delen av transportsektoren.
