
20. august 2001
Valgerd Svarstad Haugland
- Sats på ungdomsskolen.
- Det må satses spesielt på ungdomsskolen i årene som kommer. Etter flere år med store reformer i skolen er ungdomsskolen blitt hengende etter. Både undervisningsformene, undervisningsmateriellet og lærerne trenger fornying. Skolen trenger også en ytre opprustning. Det sa KrF-leder Valgerd Svarstad Haugland under valgkampbesøket i Alta 20. august.
- Det er behov for en grundig gjennomgang av innholdet i ungdomsskolen. Undervisningsformene må bli mer tilpasset ungdoms sosiale og faglige utvikling. Det er behov for bedre undervisningsmateriell, blant annet gjennom økt satsing på IT. En nøkkel for å lykkes med dette er å gi lærerne et bedre etterutdanningstilbud, sa Valgerd Svarstad Haugland.
- På KrF sitt landsmøte i april ble vedtatt at vi også vil satse på en ytre opprustning av skolen. Vi er derfor glade for at også Arbeiderparti-regjeringen ser dette. Arbeiderpartiet legger opp til en låneordning for kommunene. KrF er ikke overbevist om at det er godt nok, sa Svarstad Hagland.
- For det første kan mange kommuner få problemer med tilbakebetalingen. For det andre synes den for firkantet. KrF opptatt av at kommuner som har prioritert vedlikehold og nybygging av skoler, nå må få mulighet til å gjøre andre satsinger innen skolen og nyte godt av satsingen, sa KrF-lederen.
- Det er behov for en reformpause, men ingen utviklingspause i skolen. Utviklingen fremover vil være mer avhengig av lokal frihet enn av sentraldirigerte reformer. Sentrumsregjeringen fikk til et brudd med den sentraldirigerte skolepolitikken. Vi la vekt på lokal frihet og lokal utvikling. Denne friheten vil vi gjøre enda større. Vi vil snu skolepyramiden, sa Valgerd Svarstad Haugland.
