
28.10.02
Vegard Martinsen, (DLF)
Longva, Euro og gull
Sjefen for Statistisk sentralbyrå, Svein Longva, ønsker nå at den norske kronen skal erstattes med Euro. Det er ikke annet enn en total mistillitserklæring til Norges Banks og våre politkeres pengepolitikk.
I mer fornuftige tider vare pengeverdien låst til gull: som den store bankmannen J.P. Morgan sa: "Gull er penger, og kun gull er penger". I praksis betød dette at pengeverdien var definert i forhold til en viss vekt gull (ord som pund, mark og dollar var opprinnelig vekt-enheter).
Med en gullstandard kunne ikke politikere bruke så mye penger som de ønsket (politikerne bruker penger for å kjøpe stemmer foran valg: "Stem på oss, så ska vi gi dere gratis (eller billige) veier, skoler, helsetjenester, sydenturer, etc.". Slikt blir i utgangspunktet finansiert med skatt, men tilbudene kan også finansieres ved at staten trykker opp penger - det er dette som er inflasjon. (Resultatet av inflasjon er i første omgang en generell prisstigning.)
Slik inflasjon er dog umulig under en gullstandard, og derfor gikk alle land bort fra gullstandarden på 1900-tallet. Men slik inflasjon er skadelig på lang sikt. Hvis politikerne skal fortsette å benytte muligheten til å trykke penger (som i praksis heter at man låner i sentralbanken), vil dette medføre at inflasjonstakten hele tiden må stige, og pengeverdien da vil synke raskere og raskere. Når politikerne etter en stund finner ut at dette går helt galt, vil de stanse inflasjonen, og økonomien går igjennom en krise (med arbeidsløshet, konkurser, tyngende gjeld, etc.).
At en ekspert fra tradisjonelle miljøer som Longva nå ønsker at Norge skal forlate kronen, betyr enten at han har meget liten tillit til de som styrer den norske krones verdi, eller at han har innsett at slik styring er en umulig oppgave. Han vil heller at verdien av den myntenheten som skal benyttes i Norge skal være styrt av sentralbanksjefer og politikere på europeisk nivå.
Nå vil vi tro at europeiske politikere muligens er mindre udugelige enn de norske, men vi vil allikevel gå inn for at man tar skrittet full ut i retning av en stabil valuta og innfører gullstandard. Kun gullstandard kan gi en stabil pengeverdi på sikt, og en stabil pengeverdi er en nødvendig forutsetning for en stabil økonomi.
Hvis politikerne fortsetter å styre pengepolitikken, vil vi igjen oppleve kriser av tilsvarende type som den harde krisen på 30-tallet, eller den mindre krisen på 80-tallet.
