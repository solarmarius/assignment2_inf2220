
19.06.03
Miljøpartiet De Grønne
MDG LANSERER VANN-PRIVATISERING SOM VALGKAMPSAK
2003 er utpekt som FNs år for ferskvann. I anledning Verdens miljødag 5. juni advarer Miljøpartiet de Grønne mot privatisering av vannforsyningen i norske kommuner. Trygg vannforsyning vil være en av De grønnes hovedsaker i årets valgkamp.
Miljøpartiet De Grønne frykter at neste runde i privatisering av offentlige tjenester vil ramme de kommunale vannverkene. Partiet vil sikre at vannforsyningen forblir i samfunnets tjeneste, og ikke underlegges markedets krav om profitt.
Talsperson i Miljøpartiet De Grønne, Jan Bojer Vindheim, frykter at den pågående omorganiseringen bare er et første skritt i retning av en fremtidig privatisering.
- Dagens vannverk er opprettet for å levere tjenester til kommunenes innbyggere. Organisering i form av aksjeselskap legger dem åpne for oppkjøp. Store multinasjonale selskaper som Vivendi, Bechtel og Biwater står klar til å overta.
Vindheim viser til hvordan strømforsyningen har utviklet seg etter omorganiseringen av energisektoren.
- Noe lignende kan skje med vannet, mener Vindheim.
- I England har det private vannselskapet OMI-Thames foruten allmenn irritasjon over økte priser pådratt seg mere enn tjue dommer for brudd på sunnhetsforskriftene.
Kommunal- og regionaldepartementet arbeider for tiden med en lov om interkommunalt samarbeid (IKS). Et av spørsmålene er om paragrafene som pålegger en omorganisering av interkommunal virksomhet skal oppheves. En Odelstingsproposisjon blir sannsynligvis fremmet før sommeren, men antagelig ikke behandlet før til høsten.
- Det er en av grunnene til at eierformen til vannverkene må bli et tema i valgkampen, sier Vindheim.
Men kampen vil ikke være over selv om lovarbeidet ikke skulle resultere i en oppheving av de omstridte paragrafene.
- Vi vil arbeide for å sikre at vannverkene skal forbli i offentlig eie, og drives for et ideelt, samfunnsgavnlig formål. Dersom vi ikke lykkes i å stanse omorganiseringen av offentlige tjenester, bør vannverkene i mange tilfeller omorganiseres som selveiende, ideelle stiftelser, slik De grønne har foreslått i Vestfold.
