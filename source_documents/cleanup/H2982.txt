
Torsdag 26. august 1997
KrF-nestleder Jon Lilletun i Fredrikstad:
KRISTELIG FOLKEPARTI SETTER DE UNGE PÅ DAGSORDEN
-De unge trenger utdanning og egnede boliger, men i dag gjør samfunnet dem til gjeldsslaver før de er ferdig utdannet, og de sliter på boligmarkedet. Jeg mener vi må gi ungdommen bedre studiefinansiering og langt bedre vilkår på boligmarkedet. Det sa Kristelig Folkepartis nestleder Jon Lilletun på et kulturarrangement i Fredrikstad bibliotek tirsdag kveld. Det var Fredrikstad KrFK som sto for arrangementet. I denne stortingsperioden har han vært leder for Kirke-, utdannings- og forskningskomiteen.
Dagens studiefinansiering fører til at et ektepar der begge har høyere utdanning fort kan komme til å ha mellom 300 og 500 000 i studiegjeld når de er ferdige med utdanningen. Samfunnet trenger personer med kunnskap og kompetanse. KrF vil øke stipendandelen til 40 prosent i løpet av den neste stortingsperioden, og til 50 prosent på sikt. De som er nødt til å bo på hybel under videregående skole, må få stipend som dekker ekstrakostnadene fullt ut. Renta i Lånekassen må holdes lav, helst på nivå med renta i Husbanken, sa Jon Lilletun.
Han understreket også at det er nødvendig med langt flere studentboliger. -Presset på leiemarkedet er stort. Verst er det i de store studentbyene, men omtrent overalt hvor det er etablert en høgskole, er det for lite boliger for studenter. KrF mener staten må ta et større ansvar for bygging av studentboliger, og vi mener kommunene må gi studentsamskipnadene tilgang på tomter til gunstige priser, sa han.
Lilletun viste til at husleiene stiger kraftig over hele landet. I Oslo har de steget med 30-40 prosent det siste året. KrF ønsker å forbedre de økonomiske vilkårene også for de som leier bolig. Vi vil opprette et husleiefradrag i skatten.
-KrF mener ordninga med boligsparing for ungdom (BSU) må utvides og skattefradraget økes. I dag får en 28 prosent skattefradrag av renteutgifter, mens en får 20 prosent skattefradrag for den summen en sparer i BSU-ordningen. Vi vil gjøre det mer lønnsomt å spare, og vil øke skattefradraget til 30 prosent av det sparte beløpet. Samtidig vil vi øke sparerammen. I dag kan en spare maksimalt 10 000 hvert år, og totalt 60 000. Dette er langt fra nok til en fornuftig egenandel ved kjøp av bolig. Derfor vil vi øke den maksimale årlige sparesummen til 20 000 og totalgrensa til 120 000, sa Jon Lilletun i Fredrikstad tirsdag kveld.
