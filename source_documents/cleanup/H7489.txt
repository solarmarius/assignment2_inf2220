
Oslo, 12 august 2003
KrF-helg i Sarpsborg 15. - 17. august: KrF åpner sin valgkamp
Lørdag 16. august vil Sarpsborg preges av KrF`ere fra hele landet. Kl. 13.00 denne dagen åpnes partiets valgkamp offisielt, på torget i sentrum.
· Under ledelse av valgkampåpningskonferansier Jon Lilletun vil partileder Valgerd Svarstad Haugland og statsminister Kjell Magne Bondevik delta. De må dele podiet med KrFs lokale kandidater til kommune- og fylkestingsvalget. Sanggruppen Kine, Mikee og Multi deltar + Rebecca fra "Idol". Åpningen varer ca. 45 minutter, med start kl. 13.00.
· Pressen inviteres i etterkant av valgkampåpningen til pressekonferanse, hvor dagens politiske hovedbudskap presenteres. Partiledelse og statsminister deltar. Pressekonferansen finner sted kl. 14.00, på uteserveringen ved Storbyen kjøpesenter, som ligger i tilknytning til torget.
· Kristelig Folkepartis landsstyre holder møte fredag 15. august fra kl. 11.00 til 17.00, på Quality Hotell og badeland i Sarpsborg. Dette møtet er ikke åpent for pressen.
· Kristelig Folkeparti arrangerer strategikonferanse fra fredag 15. august kl. 17.00, til søndag 17. august kl. 12.00, på Quality Hotell og badeland i Sarpsborg. Konferansen samler ca. 140 KrF-tillitsvalgte, folkevalgte og ansatte - fra fylkene, regjeringen, Storting og partikontor. Deltakerne fraktes lørdag på miljøvennlig vis til valgkampåpningen, i gassbusser. Strategikonferansen er åpen for pressen fredag og søndag. Statsminister Bondevik taler fredag, partileder Valgerd Svarstad Haugland avslutter konferansen søndag. - Program for de åpne konferansedagene følger vedlagt.
Velkommen til Sarpsborg!
Med vennlig hilsen
for Kristelig Folkeparti
Dag Ivar Belck-Olsen
informasjonssjef
