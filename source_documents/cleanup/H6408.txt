
29.11.02
Ingjerd Schou
Bedre hjelp til rusmisbrukere
Forslaget som i dag sendes på høring vil rydde opp i uklare ansvarsforhold innen rusomsorgen og slik legge til rette for et bedre og mer samordnet tilbud til misbrukere som trenger hjelp. Sosialdepartementet sender i dag ut et høringsnotat med forslag til omorganisering av fylkeskommunens ansvar for institusjoner som yter sosiale tjenester til rusmiddelmisbrukere, samt forslag om å innføre lovfestet rett til individuell plan i forhold til kommunens sosialtjeneste (Rusreform II).
- Rusmisbrukere og andre som trenger langvarige og koordinerte tjenester skal ha rett til å få utarbeidet en individuell plan. Jeg vil plassere ansvaret for å lage planer for den enkelte hos den kommunale instansen brukeren først henvender seg til. Med rett til individuell plan sikrer vi en mer langsiktig og helhetlig tenking i forhold til brukere med sammensatte behov som er avhengige av flere tjenester og at disse henger sammen. Brukermedvirkning vil være sentralt i arbeidet med individuell plan, sier sosialminister Ingjerd Schou.
Rett til individuell plan vil få særlig betydning som virkemiddel for å samordne tiltaksapparatet for rusmisbrukere.
-Misbrukere med sammensatte behov og deres pårørende har lenge vært kasteballer i systemet. Med en klar ansvarsplassering og krav om samarbeid mellom og innenfor de ansvarlige forvaltningsnivåene, vil vi forhindre gråsoner og potensiell ansvarsfraskrivelse, sier sosialministeren.
Kommunen er den primære velferdsprodusenten og rår over vesentlige deler av tjenesteapparatet, som kommunehelsetjenesten, sosialtjenesten, barnevern, boligkontor, skole og kulturetat. I mange kommuner er det dessuten sentrale samarbeidsparter som politi eller lensmann, trygdekontor og aetat. Hele dette apparatet er viktige bidragsytere i behandlingen av og omsorgen for rusmiddelmisbrukere. Gjennom kommunalt ansvar bør rusmiddelmisbrukere kunne få en trygg ramme for rehabilitering og fungering i sitt lokalmiljø.
Høringsnotatet er en oppfølging av regjeringens forslag om å flytte fylkeskommunens ansvar for institusjoner som yter spesialiserte helsetjenester til staten (Rusreform I). Dette forslaget skal behandles av Stortinget om kort tid. Det tas sikte på at reformene skal gjennomføres fra 1. januar 2004.
