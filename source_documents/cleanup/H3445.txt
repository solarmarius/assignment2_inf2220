
Mandag 26. februar
Uttalelse fra Kristelig Folkepartis sentralstyre:
Om konflikten i Vest-Afrika:
Norge må reagere
-Verdens største flyktninge katastrofe utspinner seg nå i grenseområdene mellom Guinea, Liberia og Sierra Leone i Vest-Afrika. Over 250 000 flyktninger er helt overlatt til seg selv, etter at hjelpeorganisasjonene og FN har måttet trekke seg ut. Den norske regjering må gjennom vår plass i Sikkerhetsrådet gjøre alt som står i deres makt for å bidra til at de uskyldige ofrene får hjelp. Norge må ta initiativ til en ny tilnærming for å løse konflikten i den sørlige del av Vest-Afrika, uttaler sentralstyret i Kristelig Folkeparti.
Sentralstyret er tilfreds med at UD nå har bevilget 3,5 millioner kroner til Røde Kors' arbeid for flyktningene i Guinea. Dette er likevel ikke nok til å gi noen langsiktig løsning. Hele konflikten har klare politiske dimensjoner. Situasjonen er så anspent og vanskelig at FNs nærvær er helt nødvendig. Norge må ta initiativ og være en pådriver, ikke minst gjennom Sikkerhetsrådet, slik at det internasjonale samfunnet bidrar til en stabil og helhetlig regional løsning på problemene.
Norge må gjøre alt de kan for at Guinea, Sierra Leone og Liberia kan bli enige om en fredsavtale. FNs høykommissær for flyktninger har bedt om verdenssamfunnets hjelp til å overvåke en eventuell fredsavtale. Dette må Norge støtte. Det trengs både økonomisk, praktisk og politisk støtte. Her må Norge bidra, uttaler sentralstyret i Kristelig Folkeparti.
