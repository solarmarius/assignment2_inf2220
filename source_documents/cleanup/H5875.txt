
16/5-02
Inger Enger (Sp):
Sp vil fjerne skatteskjerpelsene på kjøregodtgjørelse
Hele 750 000 personer som bruker bil i jobben er blitt rammet av den økte skattleggingen av kjøregodtgjørelse som Bondevik-regjeringen fikk flertall for i fjor høst. I forbindelse med behandlingen av revidert nasjonalbudsjett vil Senterpartiet gå inn for å fjerne denne ekstraskatten. - Vi ser at dette er en urimelig skatteskjerpelse, sier stortingsrepresentant Inger Enger. For mange mennesker blir ekstraskatten flere tusen kroner. En som kjører om lag 12 000 km i året i jobben, vil få 3 600 kroner mer i skatt.
Regjeringens opplegg for ekstraskatt på arbeidsreiser innebærer at det også skal betales arbeidsgiveravgift for differansen mellom 2,05 kroner per km og statens satser. - Skatten på arbeidsreiser innebærer på toppen av det hele et ekstrabyråkrati for frivillige organisasjoner som må levere regnskap på arbeidsgiveravgift. En reversering av skatteskjerpelsene vil bety et enklere Norge, sier Enger.
Senterpartiet vil også tilgodese kraftkommuner som har fått reduserte inntekter.
- I forbindelse med behandlingen av revidert nasjonalbudsjett vil vi foreslå å legge inn 25 millioner kroner, slik at de kommunene som har tapt mest på bortfall av eiendomsskatt, skal få kompensasjon, sier Inger Enger. I Oppland vil Nordre Land og Vang kommuner kunne nyte godt av dette.
