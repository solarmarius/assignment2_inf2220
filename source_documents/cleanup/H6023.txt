
17.06.02
Forslag i innstillingen om Revidert nasjonalbudsjett:
Morten Lund (Sp):
SKATTEFRIHET OGSÅ FOR GAVER TIL LOKALE FORENINGER
I debatten om revidert nasjonalbudsjett 21. juni vil Senterpartiet foreslå:
"Stortinget ber Regjeringen legge til grunn at ordningen med skattefritak for gaver til frivillige organisasjoner omfatter alle allmennyttige og ikke-komersielle organisasjoner, og at også gaver som går direkte til et lokallag skal gi rett til fradrag".
Det er svært positivt at beløpsgrensa nå blir hevet fra 900 til 6000 kroner. Senterpartiet ser gjerne at grensa heves ytterligere da vi mener det er god samfunnsøkonomi å gi de frivillige organisasjonene romsligere vilkår.
Samtidig er det slik at folk flest er mest innstilt på å bidra med penger og arbeid når det kommer eget nærmiljø eller egen interesse til gode. Det bør derfor oppmuntres til slik dugnadsånd ved å gi skattelette også om en pengegave går snarveien til et godt lokalt formål. Selv om de fleste lag og foreninger av allmennyttig karakter er tilknyttet en landsomfattende organisasjon, vil det være enkelte som faller utenom dersom dagens regelverk beholdes.
Regjeringens forslag vil bli vedtatt med stort flertall. Bare SV vil stemme mot. Ordningen vil bli bedre om Senterpartiets presisering også vedtas.
