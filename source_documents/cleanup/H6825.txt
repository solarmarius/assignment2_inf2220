
26.02.2003
ARBEIDERPARTIETS STORTINGSGRUPPE
Gunhild Øyangen, medlem av Stortingets utenrikskomité
- Ønsker større åpenhet rundt WTO-forhandlingene
Utenrikskomiteen har i dag avgitt innstilling til et forslag om åpenhet rundt Norges posisjoner, og de krav Norge sender og mottar, i forbindelse med forhandlingene om tjenester i WTO.
- Det bør tilstrebes størst mulig grad av åpenhet rundt forhandlingene i WTO. Både forhandlingene om tjenester, men også forhandlingene om landbruk, er svært viktige for Norge. En rekke interesser berøres av disse forhandlingene, og resultatet vil kunne ha betydning for hvordan vi organiserer samfunnet her i Norge. Åpenhet er også viktig for å ivareta hensynet til utviklingslandene, og særlig de fattigste landene. Det er derfor viktig at Stortinget trekkes mer med for å få innflytelse på prosessene i WTO. Det vil gi økt folkelig legitimitet til det som foregår i disse forhandlingene, sier saksordfører Gunhild Øyangen.
Arbeiderpartiet ba Regjeringen om å få oversendt en liste over de bilaterale forhandlingsforslag Norge har fremmet overfor andre land, uten at dette spesifiseres på land, tilsvarende listen som tidligere er offentliggjort når det gjelder kravene som er stilt til Norge.
- Vi har mottatt en slik oversikt, og dette gir oss et bedre grunnlag for å kunne ha en debatt rundt disse forhandlingene, sier saksordfører Gunhild Øyangen.
Både når det gjelder GATS-forhandlingene som starter etter 31. mars 2003, men også når det gjelder de pågående WTO-forhandlinger om landbruk, mener en enstemmig komite at Regjeringen bør orientere Stortingets organer fortløpende om utviklingen av forhandlingene og at utenriksministeren i tillegg bør holde en åpen redegjørelse i løpet av vårsesjonen.
