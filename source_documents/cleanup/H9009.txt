
18.2.2005
Ola D. Gløtvold (Sp)
- Kreftpasientene skal få medisiner!
- Det er uakseptabelt at kreftpasienter og andre pasientgrupper ikke får den behandlingen de har krav på ved sykehusene. Cellegiftbehandling og andre behandlinger skal pasientene kunne forvente at de får når situasjonen krever det. Regjeringen og FrP har ansvaret for at økonomien er så dårlig som den er ved sykehusene. Hadde Senterpartiet fått med de andre partiene på å øke bevilgningene med 1,5 mrd kroner ved siste statsbudsjett samt gjort noe med gjeldssituasjonen, ville økonomien vært helt andreledes for sykehusene, og man hadde sluppet konsekvenser som dette. Dette uttaler Ola D. Gløtvold, helsepolitisk talsperson i Senterpartiet og medlem i sosialkomiteen på Stortinget.
Senterpartiet har hele tiden argumentert for bedre økonomi for helseforetakene - og har fryktet at svake pasientgrupper blir rammet fordi sykehusene ikke har nok ressurser til å behandle alle pasientene som trenger det. Samtidig har man utviklet et meget komplisert finansieringssystem med innsatsstyrt finansiering og poengsystem som Sp frykter at ikke alltid fører til de rette prioriteringene ved sykehusavdelingene.
- Situasjonen rundt medisiner og finansiering av disse skal vi ta opp under behandlingen av legemiddelmeldingen som Stortinget lenge har ventet på skal komme fra Helseministeren - forhåpentligvis kommer den før påske. Dette uttaler Ola D. Gløtvold avslutningsvis.
