
Stortinget, 5. desember 2000
FREMSKRITTSPARTIETS
STORTINGSGRUPPE
fra Stortingsrepresentantene Ursula Evje og Ulf Erik Knudsen, Fremskrittspartiet
FORESLÅR ØKNING TIL TOPPIDRETTSGYMNASENE
I forbindelse med Stortingets behandling av undervisningsbudsjettet, tirsdag 12. desember, vil Fremskrittspartiet fremme forslag om å øke bevilgningene til toppidrettsgymnasene i Sandvika og Oslo med 5 millioner kroner.
- Tilbudet som gis ved toppidrettsgymnasene er av svært høy kvalitet, og Fremskrittspartiet mener derfor at gymnasene bør få en bedre offentlig finansiering, sier forslagsstillerne, stortingsrepresentantene Ursula Evje og Ulf Erik Knudsen.
Fremskrittspartiets medlemmer av Utdanningskomiteen i Stortinget mener at toppidrettsgymnasene er en utdanning som må gjøres tilgjengelig for alle unge potensielle toppidrettsutøvere, uavhengig av foreldrenes økonomiske situasjon. Toppidrettsgymnasene har i de senere år vært utsatt for en rekke angrep både fra Arbeiderpartiet og Sentrumspartiene, med hensyn til endringer av kriteriene for tildeling av støtte.
- Det er ingen diskusjon om at toppidrettsgymnasene har fått en vanskeligere økonomisk situasjon etter innføringen av de nye tilskuddssystemene, og det må derfor nå tas et krafttak for å bedre situasjonen på dette området, sier Evje og Knudsen.
