
10.6.2005
Leiar i Stortingets kommunalkomitè Magnhild Meltveit Kleppa, Senterpartiet
Senterpartiet har høgare mål for tryggleik og velferd
"No må det bli slutt på det fine pratet om å rette opp kommuneøkonomien, no må arbeidet starte", dette er reaksjonen frå kommunalkomiteen sin leiar etter at komiteen si innstilling for kommuneopplegget neste år er klart.
Opplegget som Stortingsfleirtalet ser ut til å gå for er i følgje komiteleiaren langt frå tilstrekkeleg for å få løfta den lokale velferda. Kleppa er no oppteken av å fortelje folk at det er nokon som har høgare mål for den lokale velferda.
- Senterpartiet ynskjer at pleiarane som skal ta vare på våre gamle får betre tid, ikkje dårlegare. Vi ynskjer å sikre borna våre betre oppfylging, og ynskjer difor fleire lærarar i skulen, ikkje færre. Vi vil at dei foreldre som har eit funksjonshemma born skal føle betre støtte frå samfunnet og vi ynskjer gode kommunale bygningar, ikkje skular og kyrkjer som står til forfall. Dette kostar, men vi er villege til å prioritere den lokale velferda framfor ytterlegare skattelette, seier Kleppa
Senterpartiet sitt forslag medfører ei auke på til saman 4,4 milliardar meir til kommunane enn det Regjeringa i utgangspunktet. Dette ville i fylgje Kleppa kunne retta opp ein del av dei uheldige trendane som kommunenoreg er inne i.
- Vi har færre lærarar no, enn vi hadde våren 2003, sjølv om det er fleire elevar. Vi har fått færre tilsette innan omsorgsyrka, sjølv om vi har fleire eldre. Etterslepet på vedlikehald på kommunale bygg har auka. Det seier seg sjølv at denne Regjeringa ikkje har prioritert den lokale velferda.
Ei betre ordning for ressurskrevjande brukarar.
Kommunalkomiteen sin leiar seier seg nøgd med at fleirtalet i komiteen vil ha ei meir forutsigbar ordning når det gjeld ressurkrevjande brukarar. Kommunane skal få vite eksakt kva dei får i tilskot. Dette er særs viktig for å kunne gje denne gruppa eit godt tilbod.
