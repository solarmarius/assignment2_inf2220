
17.06.98
Odd Roger Enoksen,
ARBEIDERPARTIET, FREMSKRITTSPARTIET OG HØYRE SKAPER USIKKERHET I OPPDRETTSNÆRINGEN.
Odd Roger Enoksen, Senterpartiets stortingsrepresentant fra Nordland, og leder av næringskomiteen, er skuffet over at et flertall på Stortinget bestående av Arbeiderpartiet, Fremskrittspartiet og Høyre gjennom et privat forslag som kan komme til å skape usikkerhet i oppdrettsnæringen i hele landet, samtidig som sentraliseringen av næringen vil skyte fart og det lokale eierskapet blir svekket. Forslaget fra de tre store opposisjonspartiene innebærer at Fiskeridepartementet nå nærmest mister styringen med retildelingen av 6 konsesjoner i Troms og 25 konsesjoner i Finnmark. Isteden trekker dette flertallet opp retningslinjer som i verste fall kan føre til flere konkurser i næringen, mindre lokalt eierskap og vanskeligere etableringsmuligheter for oppdrettere i Finnmark og Troms.
-Ja, det sier seg jo selv at en med disse retningslinjene mister mye av den kontrollen Fiskeri­departementet bør ha i slike saker. Fiskeriministeren ønsket at retildelingen av konsesjonene skulle skje puljevis for å unngå at knappheten på settefisk skulle føre til en for stor økning i kostnadene, og dermed redusere risikoen for konkurser og styrke mulighetene til de som vil etablere seg i Finnmark og Troms. Nå har stortingsflertallet vedtatt noe annet, og instruerer statsråden til å føre en politikk overfor oppdrettsnæringen som kan være i strid med næringens interesser, og som går på tvers av de signalene Fiskerisjefen i Finnmark har gitt, sier Enoksen i en kommentar fra Stortinget.
Enoksen er mest overrasket over at Arbeiderpartiet synes å bli styrt av markedsliberalistiske prinsipper i denne saken, som etter hans mening også vil svekke mulighetene for å styrke det lokale eierskapet i næringen.
-Det blir mye, mye vanskeligere å styre retildelingen av konsesjonen i Finnmark og Troms mot lokalt eierskap når flertallet bestående av Arbeiderpartiet, Fremskrittspartiet og Høyre ikke vil ha noen begrensninger på antall konsesjoner pr søker slik statsråden med full støtte fra alle de tre sentrumspartiene har gått inn for. Lokalt eierskap er en av flere viktige forutsetninger for å sikre sysselsetting og bosetting i hele landet, og jeg trodde at det for Arbeiderpartiet også inkluderte Finnmark og Troms, avslutter Enoksen i en kommentar fra Stortinget.
