
11/10-01
Av Odd Roger Enoksen (Sp):
Barn og eldre tapere i statsbudsjettet!
På tross av fine valgløfter om flere og billigere barnehager og bedre skole, innfrir ikke Stoltenberg-regjeringen når det kommer til handling. Det budsjettet som nå er lagt fram innebærer at kommunene må kutte i sine budsjett. Dette vil ramme skole, barnehager og omsorgstilbudet for eldre. Ap innfrir heller ikke løftet om å bedre forholdene for fattige barn.
Kommunene vil få ekstra utgifter på 3 mrd i 2001 og 3,5 mrd. i 2002 på grunn av økte utgifter til pensjoner. Dette er utgifter som kommunene har og som Ap velger å se bort fra. Regjeringens opplegg for kommunene fører dermed til netto innstramminger, og gjør at kommunene ikke vil bli i stand til å innfri valgløftene om bedre skole, flere og rimeligere barnehager og et godt omsorgstilbud for eldre. - Dette er spill for galleriet - dette er nok et brutt løfte som kan føyes en lang liste av tidligere brutte løfter fra Ap-regjeringen, sier Odd Roger Enoksen. I Senterpartiets alternative budsjett vil vi foreslå helt andre økonomiske rammer for kommunesektoren enn det regjeringen legger opp til.
Regjeringens budsjett vil ikke skape ny optimisme i distriktene. Blant annet kuttes hele 9 prosent i den distriktspolitisk rammen. Senterpartiet vil arbeide målrettet for å få til en større satsing på samferdsel enn det regjeringen legger opp til. Bedriftene rundt i landet trenger bedre rammevilkår, og et solid løft for veiutbygging med særlig vekt på å utbedre flaskehalser og reduserte ferjetakster vil være et viktig bidrag. - Vi vil også sikre folk i hele landet lik tilgang til bredbånd for ytterligere å redusere avstandsulempene, sier Senterpartiets leder.
Gass-Jens kompenserer heller ikke Regjeringens katastrofale kjør mot økte klimautslipp med en mer ambisiøs satsing på ENØK og alternative energikilder. Dette gjør at Norge forblir en miljøsinke. - Senterpartiets alternativ er å utvikle Norge til å bli i best i verden på miljøvennlig teknologi og bærekraftig ressursbruk, sier Enoksen.
Senterpartiet er tilfreds med at Regjeringen endelig følger opp forslag fra Utjamningsmeldinga. Ambisjonsnivået er imidlertid lavt. 200 kroner mer pr måned til uføre med barn er ikke et løft for fattige.
De delene av budsjettet der Regjeringen legger opp til å styrke internasjonal solidaritet, bedre velferdsordninger og sikre en mer rettferdig fordeling vil kunne påregne støtte fra Senterpartiet. Dette gjelder blant annet økt bistand, bedre matkontroll og økt satsing på marin forskning, avslutter Enoksen.
