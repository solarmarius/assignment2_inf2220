
Morten Lund,
DET KOMMUNALE FOLKESTYRET BØR GRUNNLOVFESTES
26.3.98 :
Det kommunale folkestyre står sterkt i det norske folks bevissthet, men det er under stadig press. En grunnlovfesting vil kunne bidra til et sterkere gjennomslag for lokaldemokratiet i praktisk politikk. I tillegg vil dette understreke Stortingets respekt for den innsats som legges ned i lokale folkevalgte organer.
Dette uttalte stortingsrepresentant Morten Lund (Sp) da Stortinget i dag debatterte lokaldemokratiet på bakgrunn av redegjørelsen fra kommunalminister Ragnhild Q. Haarstad som fant sted for en uke siden. Han viste til at det allerede ligger et slikt forslag om grunnlovfesting av det lokale folkestyre i Stortinget. Dette ble fremmet i forrige periode av tre av Senterpartiets stortingsrepresentanter, nemlig Morten Lund, Eva Lian og Terje Riis-Johansen, og vil bli behandlet i denne stortingsperioden.
Lund syntes det var positivt at kommunalministeren hadde tatt initiativet til en debatt om lokaldemokratiet og at statsråden så klart signaliserer at omfanget av statlige detaljreguleringer nå er blitt for stort. Vi kan ikke vente at folk strømmer til valgurnene for å stemme på folk som ikke har reell makt. Og folkevalgte som føler at de bruker fritida på brannslukking, budsjettkutt og regnskapskrangel mister for engasjementet, sa Lund.
Folkevalgt handler om tillit og betyr «en av oss». Det må være rett at de som kjenner både skolebarna og de eldre avgjør. Det er disse som ser hvor farlig og dyrt det blir når veien ikke brøytes eller strøs. Derfor kunne det være ønskelig med et system der de som greide å forebygge ulykker også ble premiert for den samfunnsgevinsten de hadde skapt. De som har en god skole som bidrar til at ingen faller utenom og kommer i politiets bøker, burde få en stor premie, mente Lund.
Lund ønsker seg en debatt om bruk av rådgivende folkeavstemninger som ledd i lokale beslutninger. Han mente det vil øke engasjementet dersom folket får uttale seg om hvor sykehjemmet skal ligge. Det er i dag sjelden at kommunestyret ber folket som slike råd. En endring av loven som åpner for at folk selv kan kreve å bli tatt med på råd, kan skape fornyet engasjement, mente Lund.
