
10.04.2002
Særavgiftene skal ned
- Hvert år fremover får vi ca. seks milliarder ekstra fra oljefondet. Arbeiderpartiet vil bruke om lag halvparten av dette til å redusere skattene og avgiftene. Stortingsgruppa har satt ned et utvalg som skal gå giennom og foreslå hvilke særavgifter Arbeiderpartiet vil foreslå å redusere i sine budsjettopplegg i årene framover for å forsette det arbeidet Stoltenberg-regjeringen startet med å redusere avgiftene, skriver Svein Roald Hansen som leder utvalget i sitt innlegg i "Til deb@tt".
Hvert år fremover får vi ca. seks milliarder ekstra fra oljefondet. Arbeiderpartiet vil bruke om lag halvparten av dette til å redusere skattene og avgiftene. Stortingsgruppa har satt ned et utvalg som skal gå giennom og foreslå hvilke særavgifter Arbeiderpartiet vil foreslå å redusere i sine budsjettopplegg i årene framover for å forsette det arbeidet Stoltenberg-regjeringen startet med å redusere avgiftene.
Stoltenberg-regjeringen reduserte bensin- og dieselavgiftene i to-tre omganger, med til sammen rundt 2 milliarder kroner. I budsjettet for 2001 foreslo regjeringen å redusere brennevinsavgiftene med 17 prosent, men fikk ikke flertall for det i Stortingets budsjettbehandling.
Hvis vi skal bruke 3-4 milliarder kroner årlig framover til å redusere skattene og avgiftene, og legger til grunn at halvparten av dette skal brukes til å lavere skatter og resten til å redusere avgiftene, blir spørsmålet hvilke avgifter skal reduseres først?
Her er en oversikt over hva de ulike særavgiftene innbringer i statskassa i år:
· Avgift på alkoholfrie drikkevarer: 850 millioner
· Avgift på øl 3 700 millioner
· Avgift på vin og brennevin 5 000 millioner
· Avgift på tobakk, snus og lignende 7 500 millioner
· Avgift på bil v/ kjøp av ny bil: 12 800 millioner
· Registreringsavgift på motorkjøretøy 1 500 millioner
· Bensinavgift 8 800 millioner
· El-avgift 6 400 millioner
· Avgift på sukker og sjokolade 800 millioner
· Dokumentavgift (ved kjøp av bolig 2 700 millioner
· Arveavgift 1 450 millioner
Avgiftgruppa tar gjerne imot innspill på hvilke avgifter vi bør redusere først og med hvor mye innenfor rammen jeg har skissert.
Skatter og avgifter i Norge og andre land
Særavgiften er høyere i Norge enn i Sverige, noe som bl.a. grensehandelen viser tydelig på prisene på alkhol og tobakk. Det som ikke er så iøyenfallende er at svenskene samlet sett er hardere beskattet enn vi nordmenn er. Svenskene har høyere personskatter og høyere arbeidsgiveravgift. Derfor kan de ha lavere alkohol- og bilavgifter.
Det er tre forhold som er iøynefallende når vi sammenligner oss selv med våre svenske naboer: Øl og vinprisene er mye lavere, maten er billigere og det finnes ikke bompenger på veiene i Sverige. Hvordan kan så svenskene ha råd til dette, de som ikke har oljeinntekter? Svaret er hovedsakelig at svenskene og svenske bedrifter betaler betydelig mer i skatt enn vi nordmenn og norske bedrifter gjør.
Å sammenligne skatte- og avgiftsnivået mellom land må gjøres mer omfattende enn å se på noen få ting. Den vanlige sammenligningen er å se hvor stor andel de samlede skattene og avgiftene utgjør i forhold til landets bruttonasjonalprodukt (BNP), det vil si hvor stor andel skattene og avgiftene utgjør av den samlede verdiskapningen i landene.
I Sverige utgjør de samlede skattene og avgiftene 52 prosent av BNP. I Danmark er andelen 50,6 prosent, i Finland 46,5 prosent og i Norge 41,8 prosent. Norge ligger helt på linje med gjennomsnittet av EU-landene.
Alle EU-land har omtrent de samme skatte- og avgiftstypene. Men det er forskjell mellom landene på hvor mye de tar inn gjennom de forskjellige skattene og avgiftene.
I Norge kommer nær 29 prosent av alle skatte- og avgiftsinntektene fra skatt på arbeidsinntekt og kapital, 17 prosent gjennom arbeidsgiveravgift og trygdeavgift og nær 38 prosent fra moms og særavgifter.
I Sverige kommer hele 36 prosent fra skatt på arbeidsinntekter og kapital og hele 33 prosent fra arbeidsgiveravgift og trygdeavgift, mens «bare» 21,5 prosent kommer fra moms og særavgifter.
I Sverige må arbeidstagerne og bedriftene betaler høyere skatter og arbeidsgiveravgifter enn i Norge. Til gjengjeld må nordmenn betale bl.a. høyere bilavgifter og alkoholavgifter.
