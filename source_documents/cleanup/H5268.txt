
2/11-01
Stortingsrepresentant Arne Sortevik (FrP) Fraksjonsleder Kirke-, Utdannings- og Forskningskomiteen.
SLAPPE ELEVER VIL SLIPPE EKSAMEN!
NRK Dagsnytt melder 2.11.2001 at elevene i videregående skole gjennom sin organisasjon foreslår å fjerne eksamen. Ifølge NRK sier landets nye Undervisningsminister at dette er et godt forslag som hun vil vurdere.
- Etter min mening er dette et DÅRLIG forslag, sier stortingsrepresentant Arne Sortevik, Fremskrittspartiets fraksjonsleder i Kirke- utdannings- og forskningskomiteen, og fortsetter: - FrP vil ha karakterer i alle grunnleggende fag fra og med 5.klasse; karakterer som i stor utstrekning skal bygge på landsomfattende normerte prøver. I et slikt opplegg blir skriftlig eksamen etter hvert skoleår og etter endt skolegang en naturlig del.
Den Offentlige Monopolskolen er gjennom årene blitt en forfallskole. Ikke bare er det bygningsmassen som mange steder er i forfall; men også offentlig detaljstyring av skolen gjennom bl.a. læreplaner og undervisnings-opplegg har gitt et kunnskapsmessig innhold og læremessig resultat der vi etter min mening har fått en dårligere skole. Konkurransen og derigjennom alternativene mangler, uttaler Sortevik.
- I den videregående skole vil FrP ha elevevaluering av lærere, fagområder, utdanningsopplegg og arbeidsmiljø. Men først og fremst er det slik at målet med skolen er å gi elevene kunnskap og evne til å bruke sin kunnskap. En årlig eksamen og en avgangs-eksamen etter endt skolegang er "sannhetens øyeblikk" for eleven. Samtidig gir også resultatet fra eksamen viktig informasjon om hvordan eleven takler en slik situasjon. I virkelighetens verden vil elevene svært ofte møte et slikt "sannhetens" øyeblikk.
Fjerning av eksamen blir derfor etter min mening fullstendig feil. Det blir belønning til de slappe elevene å kunne slippe eksamen. Derimot trenger vi få struktur-endringer i norsk skole. Vi vil bryte det offentlige skolemonopolet og vi vil la offentlige penger følge elevene. Konkurranse vil gi alternativer og fornyelse, noe som er mangelvare i den offentlige monopolskolen.
