
29/10-01
Tidenes yngste parlamentariske leder
Trine Skei Grande (32) er ny parlamentarisk leder i Venstres stortingsgruppe, og er trolig den yngste gruppeleder i Stortinget noensinne. Venstre har nå en ren kvinnegruppe, som også er Stortingets yngste.
Trine Skei Grande kommer fra stillingen som byråd for kultur og utdanning i Oslo, og rykket inn på Stortinget etter at Odd Einar Dørum på ny ble statsråd.
Hun er opprinnelig fra Overhalla i Nord-Trøndelag. Hun er utdannet cand mag og har blant annet vært generalsekretær i Norges Bygdeungdomslag og i Landsrådet for Norges barne- og ungdomsorganisasjoner. Hun vil i Stortinget være medlem av kirke-, utdannings og forskningskomiteen og i den utvidede utenrikskomiteen.
Den andre i Venstres nye gruppe er May Britt Vihovde (43) fra Hordaland, som er vararepresentant for Lars Sponheim. Hun hadde fast plass i det forrige Stortinget, som medlem av samferdselskomiteen. Nå blir hun Venstres medlem i finanskomiteen og er også sosialpolitisk talskvinne. Vihovde er fra Sveio, har fire barn og har lang erfaring fra kommunal- og fylkespolitikk.
De to venstrekvinnene har en gjennomsnittsalder på 37,5 år, og slår dermed SVs gruppe med et halv år.
