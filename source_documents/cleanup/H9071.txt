
Dato: 8. mars 2005
Formann i FrP, Carl I. Hagen
Glad for støtte fra anerkjent islamforsker
Den ledende islamforskeren Gilles Kepel advarer nå Norge mot å stikke hodet i sanden for trusselen fra radikale muslimer. - Det er akkurat det FrP lenge har advart om, sier formann i FrP, Carl I. Hagen.
Professor Gilles Kepel, ved det anerkjente Institutt for politiske studier i Paris, IEP, har denne uken holdt flere forelesninger hvor han har advart Norge mot å stikke hodet i sanden for trusselen fra fundamentalistisk islam. Blant annet om den trusselen fundamentalistisk islam representerer mot vestlige verdier. - Dette er akkurat det FrP har hevdet i langt tid nå, men som vi også har blitt latterliggjort for like lenge. FrP er helt på linje med Kepel, sier Hagen.
- Fundamentalistisk islam er en av de største truslene mot fred i vår tid, derfor er det viktig at vi som politikere tar utfordringen på alvor, sier Hagen. Han er også enig med Kepel i at det er viktig at det moderate flertallet av muslimer blir med i kampen mot fundamentalistene. - Det er jo akkurat dette FrP har etterlyst. Nøkkelen for sosial integrasjon av moderate muslimer ligger i at de blir med i kampen mot fundamentalistene. De må vise at de står på fredens side i konflikten mellom islam og vesten.
- Kepel har rett når han sier fundamentalistiske muslimer i Midtøsten forsøker å bruke konflikter i vestlige land for å bygge opp under forestillingen om at muslimer ikke blir akseptert. Derfor må moderate muslimer slutte å late som om de vestlige samfunnene ikke er villige til å integrere muslimer. Ansvaret ligger først og fremst hos dem selv, mener Hagen.
Carl I. Hagen etterlyser regjeringens holdning til Kepels foredrag. - Nå har en svært anerkjent og fremstående forsker bekreftet det som hele tiden har vært FrPs holdninger, da er det på sin plass at regjeringen avklarer om de fortsatt avviser våre advarsler, avslutter Hagen.
