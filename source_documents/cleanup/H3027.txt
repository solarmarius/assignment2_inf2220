
Tirsdag 11. august 1998
Lagtingspresident Odd Holten (KrF) i Longyearbyen:
NORSK SUVERENITET PC SVALBARD MC BEVARES
- JA TIL FORTSATT GRUVEDRIFT
Kristelig Folkeparti mener gruvedriften på Svalbard må fortsette, blant annet fordi slik drift vil ha en stabiliserende virkning på samfunnet. Justisdepartementet arbeider med en stortingsmelding om Svalbard og spørsmålet om fortsatt gruvedrift på Svalbard vil være et viktig element i denne meldingen. Det sa lagtingspresident Odd Holten på et møte i Svalbard KrF tirsdag.
Odd Holten understreket at fortsatt gruvedrift på Svalbard er viktig med tanke på å bevare Svalbard som norsk også i framtiden. I følge Svalbard-traktaten vil det etter en tid være fritt fram for andre å begynne gruvedrift dersom Store Norske avvikler. Da vil for eksempel russerne være klart interessert, påpekte Odd Holten. Han stilte seg tvilende til anslagene om at turisme og universitetsvirksomhet vil være nok til å opprettholde Svalbard-samfunnet som et levedyktig lokalsamfunn.
- Reglene for åremålsstillinger er et annet tema meldingen vil behandle. Mange mener reglene for åremålsstillinger er for rigide i dag. Regjeringen ser det ikke som aktuelt å fjerne åremålet på de statlige stillingene, men man skal ikke se bort fra at de kan bli praktisert noe mer fleksibelt, sa Odd Holten. Han så ikke bort fra at dagens ordning med åremål på 2 + 1 kan for eksempel utvides til 2+1+1. Det kan også være aktuelt å løse noen av de statlige stillingene fra åremålskravet.
- Men vi kommer ikke bort fra at åresmålsordningen er viktig for å sikre at folk med høy kompetanse kan få permisjon fra andre stillinger for å arbeide på Svalbard, det være seg i Sysselmannsombudet, som prest, lege, lærer eller i andre funksjoner, sa Odd Holten.
- Det er ulike meninger om i hvilket tempo lokaldemokratiet skal videreutvikles på Svalbard, og hvor omfattende det skal være. Men at det skal utvikles videre, er det ingen tvil om, slo Odd Holten fast. Han la til at man ikke kommer utenom at Svalbard-samfunnet er et subsidiert samfunn som ikke kan bli helt analogt med en vanlig kommune. Man behøver for eksempel i liten grad å tenke på finansieringen av lokalsamfunnet.
- Det er interessant å observere at Svalbard-turismen blir en stadig større næring. Det er viktig at utviklingen av denne skjer i kontrollerte former, slik at det blir en balanse mellom en levedyktig turistnæring og en forsvarlig miljøpolitikk. Her ligger det store utfordringer og venter både på næringens representanter og de norske myndighetene, sa Odd Holten under møtet i Svalbard KrF i Longyearbyen tirsdag.
