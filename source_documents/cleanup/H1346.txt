
FREMSKRITTSPARTIETS
STORTINGSGRUPPE
Fra stortingsrepresentant Øyvind Korsberg, Fremskrittspartiet
ANSVARSLØST AV REGJERINGEN
Det er beklagelig at de tre eierselskapene bak Naturkraft nå legger planene om bygging av de to gasskraftverkene på Kollsnes og Kårstø på is, sier FrP's Øyvind Korsberg i Stortingets energi- og miljøkomite.
- Det er tragisk at Regjeringen fører en energipolitikk som medfører at Norge som en betydelig energinasjon må importere svært forurenset kullkraft fra Danmark. Etter Fremskrittspartiets syn vil det være helt feil at industrien og i dette tilfellet Naturkraft, skal bære belastningen som det er å vente på en gjennomføring av en eventuell Kyoto-avtale og forholdene rundt nasjonal og internasjonal kvotehandel, sier Korsberg.
- På grunn av Norges betydelige underskudd av kraft må miljøvernministeren sørge for at Naturkraft gis en midlertidig tillatelse til utslipp inntil kvotesystemet og andre mekanismer er på plass. Dessuten må kravene i utslippstillatelsen fra SFT være i samsvar med tilgjengelig teknologi og ikke basere seg på en teknologi som ikke er oppfunnet ennå, sier Korsberg, som for øvrig viser til at han tok opp dette spørsmålet i Stortingets spørretime 3. mars i år, og vil forfølge saken videre.
