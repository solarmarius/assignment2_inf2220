
2. april 2001
Thorbjørn Jagland
J@gland-brev 2. april 2001
Partileder og utenriksminister Thorbjørn Jagland er uroet over USAs motstand mot Kyoto-avtalen. - Det hvite hus kan ikke fraskrive seg det ansvaret som ligger på deres skuldre. Hvor tung børen enn kjennes. For med sine fire prosent av verdens befolkning står USA for 25 prosent av klimagassutslippene. Argumentasjonen om at det er utviklingslandene som vil ha mesteparten av skylden dersom utslippene øker med 70 prosent fram mot år 2020 holder ikke i dette bildet. Ikke bare har USA et selvstendig ansvar for vårt felles miljø, USA er også en viktig premissleverandør i verden. Det er med stor sannsynlighet avgjørende for Kyoto-protokollens øvrige oppslutning at USA er lagspiller på banen, skriver han i sitt J@gland-brev 2. april 2001.
Når jeg velger å skrive brev til dere om miljø, så gjør jeg det fordi vi har fått en svært urovekkende melding fra Det hvite hus i Washington. President Bush har uttrykt motstand mot Kyoto-protokollen; den klimaavtalen som ble født i den lille japanske byen Kyoto i 1997 og som 55 land har underskrevet. Målet i protokollen er at verdens klimagassutslipp skal reduseres med 5,2 prosent i forhold til 1990. For å nå dette målet har man kommet fram til denne avtalen; et internasjonalt rammeverk, som helt konkret sier hvor mye hvert enkelt land kan ha av klimagassutslipp innen 2010.
Den siste hovedrapporten fra FNs klimapanel understreker alvoret i situasjonen. Selv om ikke alle elementer av klimaforandringene kan forklares, så hersker det en grunnleggende enighet om klimatrusselen. Kunnskapen vår om jordens tilstand gir oss ingen slakk , ingen buffer, intet valg. Vi må handle nå.
Når jeg sier vi, så refererer jeg til et selskap som inkluderer USA. Det hvite hus kan ikke fraskrive seg det ansvaret som ligger på deres skuldre. Hvor tung børen enn kjennes. For med sine 4 prosent av verdens befolkning står USA for 25 prosent av klimagassutslippene. Argumentasjonen om at det er utviklingslandene som vil ha mesteparten av skylden dersom utslippene øker med 70 prosent fram mot år 2020 holder ikke i dette bildet. Ikke bare har USA et selvstendig ansvar for vårt felles miljø, USA er også en viktig premissleverandør i verden. Det er med stor sannsynlighet avgjørende for Kyoto-protokollens øvrige oppslutning at USA er lagspiller på banen.
I media er det blitt stilt spørsmål om Norges holdning og vår egen klimapolitikk, med antydning om at regjeringen er uklar iforhold til gjennomføringen av Kyoto-avtalen. Til det kan jeg bare si: Vi skal overholde vår forpliktelse. Vi arbeider for fullt med å utforme de nødvendige retningslinjer for gjennomføring av protokollen. Men det kan ikke understrekes nok hvor viktig det er at de nasjonale klimatiltakene har basis i internasjonale klimaavtaler.
President Bush kan gjerne fokusere på energi og energisikkerhet for sin befolkning. Personlig er jeg også engstelig for de katastrofebildene vi får servert via media: Flom og tørke. Sykloner, stormer, kulde og varmerekorder. Problemet er at energisikkerheten i California, dersom den oppstår med økende klimagassutslipp som konsekvens, vil øke faren for flom. Øke faren for tørke. Øke faren for syklon. Også for befolkningen i California. Presidenten kan ikke stirre seg blind på hva en tilslutning til Kyoto-avtalen vil koste USA i kroner og øre. Et stabilt klima er både i amerikanernes, afrikanernes og alle oss øvrige menneskers interesse.
Den nye amerikanske administrasjonen holder i disse dager en intern gjennomgang av USAs klimapolitikk. Jeg forventer at USA tar den delen av ansvaret som ligger på dem, som bare de kan gjennomføre. Jeg håper presidenten vil huske at vi har fått verden til låns fra våre barn. Vi skal stelle med vår klode inntil våre barn skal overta den og stelle med den for sine barn.
Det hevdes ofte med rette at USA er verdens eneste gjenlevende supermakt. Europa har da også erfart hvor avhengige vi er av USAs militære makt, som for eksempel i Kosovo. Men det å være supermakt kan ikke bety at man bare er "superior" når det gjelder militær makt for å beskytte mennesker mot overgrep som Milosevic og Saddam Hussein. Man må også være "superior" når det gjelder å samarbeide med verdens land om å redde klodens miljø. Ja, det er først da man er virkelig "superior".
