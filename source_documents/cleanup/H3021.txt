
Lørdag 7. mars 1998
Uttalelse fra landsstyret i Kristelig Folkeparti:
SKOLEN OG VERDIDEBATTEN
Kristelig Folkepartis landsstyre utfordrer landets grunnskoler og videregående skoler til å delta aktivt i verdidebatten. Det er viktig å høre barn og ungdoms meninger om oppvekstvilkår, utdanning og samfunnsutvikling.
Barn og unge burde være de første som fikk slippe til og si sin mening i den verdidebatt som nå har begynt. Landsstyret i Kristelig Folkeparti ber skolenes ledelse og den enkelte pedagog bidra til at den oppvoksende slekt får gi sitt verdifulle innspill i debatten om hvilke verdier som bør prege familie- og samfunnsliv i framtida.
Landsstyret mener det vil være verdifullt om synspunktene kunne videreformidles til verdikommisjonen.
