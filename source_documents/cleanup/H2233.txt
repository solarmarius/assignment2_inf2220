
Onsdag 17. mars 1993
Stortingsrepresentant Odd Holten (KrF):
LOKALE SYNSPUNKTER MÅ TILLEGGES VEKT I E6-UTBYGGING
Det er viktig at sentrale myndigheter lytter til de signalene som kommer fra Halden og distriktene omkring når det gjelder utbyggingen av E6 over Svinesund. De vedtak som lokale myndigheter har foretatt må danne grunnlag for, og bli respektert i det videre arbeidet med denne viktige saken. Det sier stortingsrepresentant Odd Holten (KrF). I Stortingets spørretime onsdag spurte han samferdselsminister Kjell Opseth hva som kan gjøres for å få en nødvendig beslutning om valg av brualternativ over Svinesund for å unngå forsinkelser i utbyggingen av E6.
Odd Holten viste til meldinger i NRK Østfold der det het at E6-utbyggingen sto i fare for å bli nedprioritert fra svensk side på grunn av manglende beslutning om alternativ bruforbindelse ved Svinesund. Statsråd Kjell Opseth sa at han ikke tolket signalene fra Sverige som en nedprioritering, men som en tilpassing til framdriften på norsk side. Han sa også at han trodde det ble fortgang i arbeidet fra svensk side så snart vedtak om ny bru er på plass fra norsk side.
Odd Holten spurte samferdselsministeren om han kom til å ta et initiativ for å få samlet de ulike partene i saken med tanke på å finne fram til en løsning som kan presenteres for svenske veimyndigheter. Opseth svarte at et slikt initiativ allerede er tatt, i samarbeid med fylkesordføreren. Han la til at E6 og en ny Svinesundbru først og fremst er et nasjonalt prosjekt, og at i hvor stor grad man kan etterleve kommunestyrets vedtak, er avhengig av hva vedtaker går ut på.
