
02.11.02
KrF
KrF vil bruke petroleumsfondet til pensjoner
Ny pensjonsreform må ha en klar sosial profil, være økonomisk bærekraftig og ha et langsiktig perspektiv. KrF mener det vil være riktig å se på bruken av petroleumsfondet i denne sammenheng, uttaler Kristelig Folkepartis Landstyre.
Trygghet for alle, forutsigbarhet, sosial profil og økonomisk bærekraftighet må være prinsipper som ligger til grunn når et nytt pensjonssystem utarbeides; slik at intensjonen til dagens folketrygd om omfordeling og sosial trygghet fortsatt ivaretas. KrF vil arbeide for å få til et bredt politisk flertall for et nytt pensjonssystem.
Et nytt pensjonssystem må sikre en god pensjonsordning for kvinner. Det bør utredes å gi pensjonspoeng for ulønnet omsorgsarbeide med tilbakevirkende kraft til 1967. En fremtidig pensjonsmodell må ta hensyn til at menns og kvinners tilknytning til arbeidslivet er forskjellig gjennom livsløpet. Det bør også utredes fordeling av opptjent pensjon mellom ektefeller og samboere.
En ny pensjonsreform er avhengig av at vi fortsatt har mange yrkesaktive. Familiepolitikken og økonomiske ordninger er med og bidrar til høy og stabil fødselshyppighet, som er en viktig del av fundamentet for et økonomisk bærekraftig system.
Et annet vesentlig element som må på plass for å sikre en bærekraftig utvikling, er å opprettholde høy sysselsetting, som inkluderer økt fleksibilitet og flere incentiver til å stå lenger i arbeid.
