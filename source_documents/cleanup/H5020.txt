
08.08.2001
Carl I. Hagen utfordrer Pettersen og Foss!
Fremskrittspartiet vil utfordre Høyres Jan Pettersen og Per Kristian Foss til også å legge frem Høyres forslag til skatter og avgifter for 2002 i god tid før valget.
- Fremskrittspartiet klargjorde at det vil vi gjøre, på en pressekonferanse sist søndag. Det vil være uansvarlig og useriøst av Høyre om ikke de også vil klargjøre hvilke skatter og avgifter og hvor mye disse skal reduseres i 2002.
- Høyre har selv skapt et inntrykk ­ sannsynligvis helt misvisende ­ om at partiet vil fremme forslag om betydelige skatte- og avgiftsreduksjoner. Når nå Arbeiderpartiet har gjort kjent hvilke skatte- og avgiftslettelser som er i statsbudsjettet, behøver ikke opposisjonspartiene noe mer kunnskap og grunnlag før vi klargjør våre egne posisjoner.
- Hvis Høyre ikke kan konkretisere hva de vil foreslå, er hele troverdigheten til Høyres skatte- og avgiftsprofil borte, sier Fremskrittspartiets formann Carl I. Hagen i en kommentar til den manglende klargjøring fra Jan Pettersen tidligere i dag.
