
Oslo, 18.07.02
Morten Meyer
Ordførerene får bestemme mer
91 kommuner har søkt om å få delta i forsøk med direktevalg av ordfører og/eller endret myndighet for ordfører.
- Det er gledelig at så mange ønsker å prøve ut ordninger som kan bidra til økt kommunalpolitisk interesse og styrket lokaldemokrati, sier statssekretær Morten Andreas Meyer i Kommunal- og regionaldepartementet.
Departementet har i dag godkjent at det kan drives forsøk i 41 av landets kommuner.
Det vil være kommuner fra alle fylker, unntatt Oslo. 16 av disse deltar iforsøk med direktevalg av ordfører i inneværende valgperiode. Departementet har nå i tillegg prioritert å få med et utvalg av større kommuner, med Arendal som den største. Det har vært opp til den enkelte kommune selv å velge modell for forsøket. Av de utvalgte forsøkskommunene er det åtte som vil gi sine direktevalgte ordførere utvidet formell myndighet. Etter dagens regler har ordføreren liten formell myndighet. Likevel ser innbyggerne ofte på ordføreren som kommunens øverste "sjef". I forslagene fra forsøkskommunene gis ordfører utvidet formell myndighet blant annet ved avgjørelser i hastesaker eller ved å gi ham eller henne forslags- og stemmerett i alle kommunale utvalg. Kommunenes forsøksmodeller er ennå ikke klarlagt i detalj.
- Departementet vil nå ha dialog med kommunene for å utforme detaljerte regler for det enkelte forsøk, opplyser statssekretær Meyer.
Ved kommunevalget høsten 1999 ble det for første gang i Norge gjort forsøk med direkte valg av ordfører i 20 kommuner. Evalueringen viste at særlig de yngste velgerne oppgav at forsøket økte interessen for valget. Lokalvalgundersøkelsen 1999 viste at også et flertall av landets befolkning ønsket en slik ordning.
Valglovutvalget anbefalte i "NOU 2001:3 Velgere, valgordning, valgte" at prøveordningen med direktevalg av ordfører ble videreført også i neste valgperiode. Utvalget mente det var behov for å få et bedre erfarings- og vurderingsgrunnlag, og pekte særlig på at det var ønskelig å prøve ut denne valgmåten i noen større kommuner.
- Vi mener en utvidelse av ordførers myndighet kan bidra til å styrke den politiske makten i kommunene og klargjøre det politiske ansvaret, sier statssekretær Morten Andreas Meyer.
Forsøkskommunene er:
Forsøk med direktevalg av ordfører:
16 av de 20 forsøkskommunene fra inneværende valgperiode vil også ha forsøki neste valgperiode:
Kvæfjord, Troms
Lyngen, Troms
Salangen, Troms
Ibestad, Troms
Målselv, Troms
Skånland, Troms
Evenes , Nordland
Gjemnes, Møre og Romsdal
Norddal, Møre og Romsdal
Vestnes, Møre og Romsdal
Samnanger, Hordaland
Trysil, Hedmark
Alvdal, Hedmark
Nes, Buskerud
Bokn, Rogaland
Re, Vestfold
De 16 nye forsøkskommunene er:
Porsanger, Finnmark
Harstad, Troms
Vågan, Nordland
Vestvågøy, Nordland
Steinkjer, Nord-Trøndelag
Hemne , Sør-Trøndelag
Molde, Møre og Romsdal
Ørsta, Møre og Romsdal
Selje, Sogn og Fjordane
Strand, Rogaland
Klepp, Rogaland
Ringsaker, Hedmark
Lier, Buskerud
Bø, Telemark
Risør, Aust-Agder
Arendal, Aust-Agder
Forsøk med direktevalg av ordfører kombinert med endret myndighet for ordfører:
Det er 6 nye forsøkskommuner:
Skjervøy, Troms
Os, Hedmark
Gausdal, Oppland
Ølen, Rogaland
Mandal, Vest-Agder
Gol, Buskerud
I tillegg vil Alvdal i Hedmark og Vestnes i Møre og Romsdal som deltar i inneværende periode, også delta i forsøk med utvidet myndighet for ordfører.
Forsøk med endret myndighet for ordfører/parlamentariske styringsformer:
Det er 3 forsøkskommuner:
Kongsberg, Buskerud
Nes, Akershus
Rygge, Østfold
