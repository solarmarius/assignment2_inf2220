
17.06.02
Eli Sollied Øveraas, stortingsrepresentant Senterpartiet
REGJERINGA SIN SKULEPOLITIKK
Det er ei forunderleg skuledebatt vi opplever nett no. Kommunane ser seg ikkje i stand til å driva skulen slik dei gjerne vil, og Regjeringa har fremma forslag til ny lov til erstatning for privatskulelova. Er her nokon samanheng?
I dag får ein godkjent skuler på livssynsgrunnlag eller særskilt pedagogikk. Om lag 2 prosent går i dag i privatskule. Senterpartiet meiner privatskulelova er bra. Det er viktig at foreldre ut frå livssyn eller ynskje om alternativ pedagogikk, som til dømes Steiner-skulane representerer, kan velja eit alternativ. Senterpartiet har aldri sett på privatskulelova som nokon trussel for den offentlege skulen.
Men lova som no er på trappene er ei heilt anna lov. Lovframlegget set ikkje lenger krav at skulen skal ha noko særskilt formål for at ein kan skipa til privatskule eller friskule, som vert den nye nemninga. Regjeringa meiner tydelegvis at det er viktig å få i gang fleire privatskular. Eit av argumenta er at konkurranse er bra for den offentlege skulen. Og no kjem det altså ei ny lov som opnar for at kven som helst kan starta eigen skule berre dei stettar ymse kvalitetskrav. Sjølve grunntanken bak privatskulelova er borte. Det frisleppet av skular dette lovforslaget opnar for, er ein trussel mot den offentlege skulen.
Det er kjent at Høgre ynskjer denne utviklinga. Dei har konkurranse som ideologi og fritt skuleval er ei av deira fanesaker. Men eg hadde ikkje trudd at KrF og Venstre ynskte denne utviklinga. Eg trudde KrF og Venstre framleis stod som forsvararar av ei god og mangfaldig skule og ville nytta regjeringstida til å betra tilhøva til dei 98 prosent av borna som går i den offentlege skulen.
Høgre ynskjer konkurranse. I konkurranse er det alltid nokon som tapar! Høgre spelar på den misnøye som rår i den offentlege skulen og nyttar tida i regjering effektivt. Det er sjølvsagt at foreldra ynskjer det beste for barna, og ingen skal vel klandra dei for det. Men svaret ligg etter Senterpartiet sitt syn ikkje i å gje nye tilbod om friskular og valfridom, men å gje den offentlege skulen i bygd og by så gode vilkår at elevar og foreldre er godt nøgde.
Dette vil ikkje Regjeringa. På spørsmål i Stortinget svara utdanningsminister Kristin Clemet, at skulen har nok resursar.
"Generelt kan man vel si at det alltid vil være ønskelig med mer midler til skolen. Men jeg tror også det er viktig å ta innover seg at ressursene i norsk skole, særlig på grunnskolenivå, er ganske store. Vi ligger nesten i teten i verden når det gjelder ressurstilgang pr. elev. Og jeg tror det har formodningen for seg at det er mulig også å effektivisere ressursbruken og få bedre ressursutnyttelse, få mer ut av hver krone som vi investerer".
Dette er altså svaret frå ein minister som kjem frå det partiet som hadde skule øvst på dagsorden under valkampen. Høgrestatsråden i regjering med KrF og Venstre meiner visst det er rettare å nytta tida på andre løysingar enn å styrkja den skulen som har vore fellesarena i over hundre år.
Regjeringa gjer den offentlege skulen til tapar. I år vert meir enn 30 prosent av kommunane sine skulebudsjett reduserte. Det tyder større klassar, nedlegging av skular, færre delingstimar og mindre til tilrettelagt undervisning for dei som treng det særskilt. Det er difor naudsynt å ropa eit varsku til Regjeringa si skulepolitikk.
