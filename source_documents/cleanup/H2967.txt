
Torsdag 22. mai 1997
Flertall for KrF-forslag:
FULL TANNLEGE-REFUSJON FOR PASIENTER MED SJELDNE SYKDOMMER
Det vil bli flertall i Stortinget for at personer med sjeldne medisinske tilstander skal få utgiftene til nødvendig, forsvarlig tannlegehjelp dekket av folketrygden. Det er Kristelig Folkepartis leder Valgerd Svarstad Haugland som har tatt initiativet til dette forslaget, og torsdag legger hun det fram for Stortinget på vegne av seg selv, John Alvheim (Frp), Annelise Høegh (H), Magnar Sortåsløkken (SV) og Tove Kari Viken (Sp). Forslaget vil få betydning for anslagsvis 5000 voksne personer i Norge.
-Under behandlingen av helsemeldingen sommeren 1995, ga Stortinget Regjeringen i oppdrag å utvide de prioriterte gruppene for trygderefusjon for tannbehandling til også å omfatte kronisk syke og funksjonshemmede. Samtidig ble Regjeringen bedt om å utrede refusjonsordninger for pasienter med tannhelseproblemer knyttet til sjeldne sykdommer. Vi mener at det allerede nå er grunnlag for å fatte vedtak om en refusjonsordning for denne siste gruppen, uavhengig av at departementet arbeider med en stortingsmelding om tannhelsetjenesten, sier Valgerd Svarstad Haugland.
Svarstad Haugland mener at de offentlige finansieringsordninger av tannhelse-tjenester for denne gruppen som finnes i dag, er kompliserte, tilfeldige og sterkt mangelfulle. -Disse pasientene stiller likt med den øvrige befolkningen når det gjelder refusjon i forbindelse med behandling som dekkes pliktmessig. Dette gjør at pasientene ofte selv må betale meget høye egenandeler. Heller ikke bidragsordningen i forhold til tannlegebehandling i folketrygden er tilstrekkelig. Den medfører ofte egenandeler helt opp til 30.000 kroner, og det har mange funksjonshemmede ikke råd til, sier hun.
Ifølge en oversikt fra Tannhelsekompetansesenteret for sjeldne tilstander (TAKO-senteret), som ble etablert ved Det odontologiske fakultet i Oslo i 1993, finnes det i alt 200 ulike diagnosegrupper som kan regnes som "sjeldne tilstander". Antall personer i hver gruppe varierer fra én til 500. Alt i alt anslår man disse gruppene til å omfatte 5000 personer, og kostnadsrammen for en slik reform vil være omkring 25 millioner i året.
-I rapporten fra TAKO-senteret heter det at man forutsetter at tannhelsetjenester for disse gruppene kan finansieres innenfor folketrygdens eksisterende budsjettrammer, sier Valgerd Svarstad Haugland til slutt.
