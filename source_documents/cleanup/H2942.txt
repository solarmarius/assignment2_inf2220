
Pressemelding tysdag 15. april 1997
Valgerd Svarstad Haugland:
Helse må overordnast næring i alkoholpolitikken
Dei sosiale og helsemessige omsyna må vere overordna dei næringsmessige når morgondagens alkoholpolitikk vert fastlagt, understreka Valgerd Svarstad Haugland i innlegget sitt i odelstinget tysdag, der endringar i alkohollova vart drøfta.
Partileiaren i KrF ser både positivt og negativt i dei forslag som har fleirtal, men ho synest ikkje at det vert gjort nok for å redusera skadeverknadane som alkoholbruken fører med seg. Ho viser m.a. til at det ofte er barn som vert skadelidne.
- Mange kommunar har vore i vilreie om kva mynde dei eigentleg har når det gjeld sals- og skjenkeløyve. Nokre har hatt store kostnader etter rettssaker der dei har nekta løyve. Dei endringane som no vert gjort ryddar vonleg opp i dette. Det er også positivt at det vert sagt klart i lova at kommunane kan setja tak på talet på sals- og skjenkeløyve som skal gjevast. Lovfestinga om at kvar kommune skal laga ein alkoholpolitisk handlingsplan vil gi kommunane ein viktig reiskap å styra etter for å nå måla om redusert alkoholbruk, framheva KrF-leiaren.
Ho støttar også forslaget om at det skal stillast krav til både vandel og kvalifikasjonar blant dei som får løyve, og ho er glad for at lova set nor­maltider og maksimaltider for sal og skjenking.
- Men eg er skuffa over at det ikkje blir fleirtal for å skilja mellom helg og kvardag med omsyn til skjenketidene. Kristeleg Folkeparti foreslår inga endring når det gjeld dagar før laurdag og søndag, men vi foreslår ei normaltid til kl. 24.00 og maksimaltid til kl. 01.00 på dagar før arbeidsdagar. Vi går også imot at det blir tillete å skjenka brennevin på søndagane og å servera alkohol på fly. Når dette no blir vedteke, vil eg oppmoda departementet om å sjå til at det også blir stilt krav til flyselskapa om å tilby passasjerane alkoholfri vin som alternativ.
Svarstad Haugland er uroa over forslaget om 50 nye polutsal og fryktar at auka forbruk vil gi distrikta fleire problem å hanskast med. KrF fremjer forslag om å stengja vinmonopola på laurdagar, og viser til at laurdagsstenging verka positivt inn på helgefylla og valden i ein prøveperiode med laurdagsstenging for nokre år sidan.
- For tredje året på rad stig forbruket av alkohol i Noreg, medan vi har vedteke at alkohol-forbruket skal ned med 25 prosent innan år 2000. Eg trur det er naudsynt å minna om at det snart berre er to og eit halvt år igjen. Kanskje er dei lovvedtaka vi gjer idag eit steg i rett lei, men det er eit kort steg og vi må ta fleire. Eg etterlyser ein meir offensiv politikk frå Arbeiderpartiet og Regjeringa si side i denne kampen. Vender Ap seg mot sentrum, og særleg til KrF, vil vi få ein offensiv alkoholpolitikk som tek dei svakaste på alvor, sa Valgerd Svarstad Haugland.
