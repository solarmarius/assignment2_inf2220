
Tysdag, 2. mai 2000
Frå stortingsrepresentant May-Helen Molvær Grimstad:
Kva skjer med ferjetilbodet?
-I eit skriftleg spørsmål til samferdselsministeren spør stortingsrepresentant May-Helen Molvær Grimstad(KrF) kva statsrådenm vil gjere for å oppretthalde ferjetilbodet.
Spørsmålet til samferdsleminister Terje Moe Gustavsen er: Kva tiltak har samferdselsministeren sett i verk for at ferjetilbodet i år 2000 i hovudsak blir vidareført som i 1999, og vil ein sette i verk ytterlegare tiltak?
Spørsmålet er ei oppfølging av eit svar statsråden gav på eit spørsmål i Stortinget 29. mars. Her seier han at han framleis legg til grunn at målsetjinga om ferjetilbodet frå budsjettet for 2000 skal stå ved lag. "Saka er viktig og tidskritisk og har derfor høy prioritet," uttala han.
-Eg oppfatta at statsråden ville gripe fatt i uvissa som har vore kring ferjetilbodet i år. Men etter at samferdsleministeren gav sitt svar i Stortingets spørjetime har media slått opp at veidirektoratet varslar både takstauke og rutereduksjon. Her blir det gitt sprikande signal frå statsråden, påpeikar Grimstad. -Mange er avhengig av ferjer, som einaste "veg" for å kome til fastlandet. Det opplevast frustrerande for mange å måtte kjempe for sin "veg" kvart år, for å kunne pendle til arbeid og skule. Eit godt ferjetilbod og til ein akseptabel pris kan vere avgjerande både for busetting og eit livskraftig næringsliv i distrikta. Det er derfor viktig med stabile og gode ferjetilbod, seier May Helen Molvær Grimstad som no ventar spent på svar.
