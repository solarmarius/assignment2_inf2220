
25.10.02
Erna Solberg
Vil styrke innsatsen i tiltakssonen
Dette er en oppfølging av den distrikts- og regionalpolitiske redegjørelsen for Stortinget våren 2002. Der varslet kommunal- og regionalminister Erna Solberg at regjeringen ville styrke tiltaksonen for Nord-Troms og Finnmark.
Nord-Troms og Finnmark ble etablert som en egen tiltakssone i 1990. Det hadde vært sterk nedgang i folketallet gjennom hele 1980-tallet. Det skyldtes blant annet ressurskrisen i fiskerinæringen og stor etterspørsel etter arbeidskraft i Sør-Norge. Det ble satt inn ekstraordinære virkemidler i form av reduserte skatter og avgifter, nedskriving av studielån og økt barnetrygd. Hovedmålet med innsatsen var å redusere fraflyttingen.
Møreforsking ferdigstilte høsten 2002 en analyse av virkemidlene i tiltakssonen. Analysen ble gjort på oppdrag fra Kommunal- og regionaldepartementet. Møreforsking konkluderte med at innsatsen har fungert i forhold til målet. De foreslår at innsatsen styrkes, og at det bør skje ved økt innsats for nyskaping, økte fradrag for studielån og økt barnetrygd. Samtidig foreslår forskerne at fritak for avgift på elektrisk kraft bør fjernes, mens 0-satsen på arbeidsgiveravgift og redusert personskatt bør videreføres uendret.
Rapporten ble offentliggjort i august i år. Den vil nå bli sendt på høring til Finnmark og Troms fylkeskommuner, Regionrådet i Nord-Troms, Sametinget og kommuner og næringsliv i tiltakssonen.
- Dette er et viktig arbeid som vi prioriterer høyt. På grunnlag av Stortingets behandling av meldingen, tar vi sikte på at eventuelle endringer vil bli fulgt opp så snart som mulig, sier Erna Solberg.
