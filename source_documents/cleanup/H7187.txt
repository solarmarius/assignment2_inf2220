
11.06.03
KrFU
Norsk Tipping må skjerpe seg!
Norsk Tipping tar ikke spilleavhengigheten i Norge på alvor når de går inn for å doble antall spillere fra 500 000 til 1 million. Dette må ikke vår Kulturminister godta, uttaler Sentralstyret i Kristelig Folkepartis Ungdom (KrFU).
Norsk Tipping får enerett til drift av gevinstautomater med full virkning fra 2006. Dette er et ledd i en prosess for å få kontroll over spillemarkedet og for å få ned andelen av spilleavhengige her i landet. Ved siden av å sette i verk tiltak, som å lage mer "ufarlige og folkelige" spilleautomater, samt å redusere mulig innsats for å begrense spilleavhengigheten, ser Norsk Tipping samtidig ut til å gå inn for å doble antall spillere fra 500 000 til en million.
KrFU mener det er problematisk at Norsk Tipping velger en strategi der konsekvensen blir at man utnytter folks trang til å spille. Oppdraget fra Statsråden er å redusere antallet spilleavhengige. Vi kan vanskelig se at dette blir resultatet ved å doble antall spillere.
Kulturministeren må gripe inn for å stoppe Norsk Tippings planer om å doble antall brukere av spilleautomater. Vi må ha en helhetlig og troverdig politikk overfor spilleavhengighet, uttaler KrFUs Sentralstyre.
