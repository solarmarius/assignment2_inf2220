
Onsdag 18. mars 1992
Borghild Røyseland om Grünfeldt-utspill:
BEKREFTER AT DET HAR SKJEDD NOE MED MENNESKESYNET
Stortingsrepresentant Borghild Røyseland (KrF, Rogaland), reagerer sterkt når Berthold Grünfeldt sier at behandling av fortidligfødte barn er noe av det første man må skjære ned på når man skal prioritere bruk av sykehusressurser. En slik prior-itering bekrefter at det har skjedd noe med menneskesynet i de senere årene, slår hun fast, og ser dette i sammenheng med den abortloven man har hatt siden 1978. Borghild Røyseland er nestleder i Stortingets sosialkomité.
-Når man på den ene siden vet at et foster kan være levedyktig allerede etter 22 uker, og man på den andre siden vet at det skjer såkalte senaborter helt opp mot dette stadiet, er det kanskje ikke så underlig at slike tanker kommer til uttrykk, sier Borghild Røyseland.
-Men vi snakker altså om et lite menneskebarn som er blitt født, og det er jo fremdeles slik at helsevesenets første og viktigste oppgave er å redde liv.
Borghild Røyseland er ikke fremmed for at det må foretas prioriteringer i helsevesenet, og viser i den forbindelse til debatten om Norsk Helseplan i forrige stortingsperiode.
-Blant de tingene vi drøftet der, var prioriteringen av prøverørsbefruktning. Sosialkomiteen delte seg i et flertall og et mindretall i synet på om dette skulle plasseres i prioritetsgruppe 2 eller 3. Jeg synes kanskje vi bør se på dette en gang til: Det var kanskje ikke så urimelig om de som vil forsøke en slik behandling måtte betale egenandeler, og høyere egenandeler, sier Borghild Røyseland. Hun minner om at prøve-rørsbefruktning er en ressurskrevende behandling som ofte gir svært små resultater.
-Jeg spør meg ofte om det er blitt slik i helsevesenet at avensert teknologi prioriteres høyere enn det å hjelpe de aller svakeste, eller det å gi hjelp til kronisk syke med store smerter. Jeg selv som sosialpolitiker og KrF som parti kommer aldri til å akseptere en nedprioritering av fortidligfødte barn som et ledd i en generell innsparing i helsevesenet, slår Borghild Røyseland fast.
