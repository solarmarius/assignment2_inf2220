
Onsdag 14. juli 1993
KrF-nestleder Valgerd Svarstad Haugland:
VOLD MOT ELDRE VISER ET SAMFUNN I KRISE
-Vold mot eldre er i ferd med et stort samfunnsproblem. Det er allerede så stort at det må være en politisk oppgave nå å støtte konkrete tiltak mot dette, og gi støtte til de som rammes av det. Foreløbig har man stort sett brukt offentlige midler til forskning rundt dette, men gitt lite til de praktiske tiltakene. Dette oppleves som urimelig og sårende av de som er ofre for eldrevolden. Det sa Valgerd Svarstad Haugland på en pressekonferanse onsdag. Valgerd Svarstad Haugland er nestleder i Kristelig Folkeparti, og førstekandidat for partiet i Akershus.
-At det blir mer vold mot eldre, viser at vi har et samfunn i krise. Samtidig som vi må angripe årsakene, må vi også gjøre noe med symptomene. Derfor er det nødvendig med flere krisesentre for eldre, som det som har vært drevet i Skien i to år, og som nå blir evaluert. Det drives også et slikt arbeid i tilknytning til eldresenteret på Manglerud i Oslo, sa Valgerd Svarstad Haugland på pressekonferansen.
Valgerd Svarstad Haugland la vekt på at slike sentre må drives uavhengig og utenfor de "tradisjonelle" krisesentrene for kvinne og barn.
-Mange eldre vil ikke oppsøke et senter der det også er barn tilstede. Problem-atikken deres er også annerledes, selv om de fleste ofrene for eldrevold er kvinner som enten mishandles av ektefellen, eller av barn, og da gjerne barn med rusproblemer, sa hun.
Svarstad Haugland beskrev det også som et paradoks at man i et samfunn med stor arbeidsledighet, rasjonaliserer så sterkt at det går på tryggheten løs både for ansatte og brukere.
-Oslo Sporveier er et stikkord. Mange eldre mener det er en sammenheng mellom bemanningen på buss, trikk og bane, og den trygghet de selv føler. Mange våger ikke lenger bruke trikk og bane fordi de er redde for å bli overfalt, og for at de ikke å få hjelp om noe skulle skje. Det er et faktum at såvel vold som annen kriminalitet på og rundt kollektivtransportmidlene har økt, sa Valgerd Svarstad Haugland, som minnet om det gamle ordtaket som sier at man kan spare seg til fant.
