
25.2.205
Stortingsrepresentant Steinar Bastesen
Fiskerne må betale for privatiseringen
Fiskebåtrederne, Norges Fiskarlag og fiskeriministeren var fornøyde. De bifalt alle en strukturendring som vil føre til at stadig færre fiskere får hånd om en stadig større del av fiskekvotene til evig tid. Per Kristian Foss og Finansdepartement er enige med dem. De vil dra inn 8,5 milliarder kroner i ressursrenteskatt på fisken, ifølge Fiskaren.
Kystpartiet vil ikke gjøre det vanskeligere for fiskere å begynne på en båt og bygge seg opp til å bli reder. Vi har alltid vært i mot en privatisering av fiskeressursene fordi privatiseringen vil ødelegge økonomien for fiskerne, for fiskebåtrederne, og fiskerisamfunnene - på sikt. Utviklingen kan ende opp med at norske fiskeressurser blir kontrollerte av store, kanskje børsnoterte selskaper, i Norge og utlandet. Vi mener det er svært viktig for kysten og fiskernes identitet at fiskeressursene blir eid og forvaltet av det norske folk.
Etter at fiskerne har fått overtatt og privatisert store deler av de norske fiskeressursene gratis, kommer nå Staten ved Finansdepartementet og skal ha sitt. De vil ha ressursrenteskatten. Bak denne politikken står både Høyre, Kristelig Folkeparti, Fremskrittspartiet, Venstre, og store deler av Arbeiderpartiet.
Har advart
Vi i Kystpartiet har advart mot at fiskerne blir lurt inn i et system som vil koste alle dem som fortsatt vil være igjen i næringen, dyrt. Det er de som vil fiske som må betale rådyrt for kvotene og ressursrenteskatten. Ikke de som har solgt kvotene og allerede er ute av næringen, og fikk med seg en enorm gevinst før de stakk på Børsen eller til Syden.
Vi er ikke glade for å hevde at utviklingen har gått slik vi har spådd, så langt. Vi mener utviklingen allerede har gått for langt. Derfor reagerer vi på privatiseringen av havets ressurser. Vi vil, selv om Staten må betale for å kjøpe tilbake solgte kvoter, ha et system hvor Staten kontrollerer både handelen og tildelingen av kvoter, slik de alltid har gjort. Det er bare noen få spekulanter som er tjent med at vi får en næring med så skyhøye kvotepriser at fiskerne ikke klarer å få endene til å møtes når ressursrenteskatten blir innført. Hvem skal da overta kvotene og naturressursene?
Samfunnsansvar viktig
Kystpartiert er i mot innføringen av ressursrenteskatt. Både fiskerne og fiskerisamfunnene vil få en mye mer livskraftig, og ærligere utvikling med en politikk hvor fiskerne tar samfunnsansvar. Istedet for å bli pådyttet ressursrenteskatt. Vi vil at folket fremdeles skal eie ressursene. Bare ved å ta samfunnsansvar og gi folk arbeidsmuligheter får man folk til å bo i distriktene. På den måten vil fiskeressursene bidra til å utvikle kystsamfunnene rundt om i Norge, slik at ansatte ved hoteller, butikker, skoler, barnehager og frisørsalonger får noe å gjøre. Biskop Per Oskar Kjølaas i Nord-Hålogaland har påpekte det alvorlige i at Vardø, byen ved Barentshavet, har 20 prosent arbeidsledighet. Han har rett i at en overføring av fiskeressursene fra Nord-Norge til Møre og Romsdal betyr en utarming av Nord-Norge. Han har rett i at fiskerne i Nord-Norge blir nektet å fiske på de enorme ressursene utenfor stuedøra. Vi i Kystpartiet hevder at bankene er med på dette spillet. Vi er i mot privatiseringen, og ressursrenteavgiften.
Det er viktig å påpeke at Kystpartiet vil ha den differensierte fiskeflåten vi har i dag. Vi vil ha fabrikkskip, vil at de to fabrikkskipene i Nordland får gode driftsforhold. Vi vil ha ringnotbåtene, vi vil ha linebåtene, trålerne og kystbåtene. Og vi vil ha sjarkflåten. Men vi vil ha en annen politikk enn Regjeringen.
Hvis Norges Fiskarlag velger å fraskrive seg det distriktspolitiske ansvaret vil vi få et skikkelig skille i fiskeripolitikken. Da vil Norges Fiskarlag miste sin innflytelse i norsk politikk. Ingen politiker kan samarbeide med en organisasjon som fraskriver seg sitt samfunnsansvar, og bare lar seg styre av grådigheten.
