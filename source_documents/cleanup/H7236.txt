
25.06.03
Kristelig Folkepartis Ungdom
Butikkene har et etisk ansvar!
Rus-isen er et alkoholholdig produkt som i hovedsak retter seg inn mot svært unge forbrukere. I så måte er dette et meget spekulativt produkt. Kristelig Folkepartis Ungdom oppfordrer nå alle butikker til å være seg sitt ansvar bevisst - ved å ikke ta inn produktet!
KrFU-leder, Per Steinar Osmundnes, krever at norske butikker nå tar ansvar, for å hindre at rus-isen blir hverdagskost i butikkene. Osmundnes viser til at oppfinner og president ved hovedkontoret til Freaky Ice, Hank Sweep, selv er sterkt imot salg av rus-is i dagligvarebutikker. Det foreligger en betingelse i importkontrakten som sier at isen ikke skal bli solgt i vanlige butikker.
Vin- og brennevinsimportørenes forening (VBF) har erklært rus-isen som uønsket i Norge. Begrunnelsen for dette er at alkohol ikke bør kombineres med et typisk barneprodukt, som jo nettopp is er. Osmundnes er ikke i tvil om at rus-isen i så måte sender uheldige signaler til unge forbrukere. KrFU-lederen er derfor glad for at VBF tar sitt ansvar alvorlig. Han legger til at VBF og KrFU har et felles mål i denne saken.
- Hensynet til barn og unge må komme foran økonomiske interesser. En butikk som velger å selge et produkt som i så stor grad henvender seg til barn og unge, prioriterer feil, understreker Osmundnes.
KrFU-lederen synes det er vanskelig å forstå at noen butikker i det hele tatt kan forsvare det etisk, dersom de velger å selge rus-is i butikken.
