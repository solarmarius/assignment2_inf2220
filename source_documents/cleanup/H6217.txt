
03.10.02
Ola D. Gløtvold (Sp)
FORTSATT PROBLEM INNEN HELSE OG REHABILITERING
Helseforetakene har i høst dokumentert et behov for nesten 4,5 milliarder kroner. Regjeringens svar på dette i statsbudsjettframlegget er at de bare får om lag 2 milliarder.
Regjeringen sier selv at dette ikke vil gi noen økning utover dagens behandlingskapasitet. Men realiteten vil, etter Senterpartiets mening, være at det blir en nedgang og en svekket sykehusøkonomi når helseforetakene må trekke med seg en underdekning inn i 2003.
Senterpartiet mener at en bedring av landets økonomi ikke går via ensidig reduksjon av noen offentlige utgifter, når bl.a. sykefraværet fortsatt holdes høyt bl.a. på grunn av lang ventetid når det gjelder behandling og rehabilitering. Dette fører til fortsatt høye sykepengeutgifter som både belastes offentlige budsjetter og den enkelte bedrift.
Bedre blir det ikke når regjeringen nå foreslår at rehabilitering og opptrening etter hvert skal dekkes av helseforetakenes økonomi.
Senterpartiet frykter at dårlig økonomi i helseforetakene vil føre til mindre muligheter for rehabilitering og opptrening for mange. Dessuten er den vanskelige økonomiske situasjonen for rehabiliterings- og opptreningsinstitusjonene ikke avklart og bedret gjennom regjeringens budsjettforslag, snarere tvert om.
Senterpartiet mener at regjeringens budsjettforslag ikke sikrer en raskere og bedre helsebehandling og rehabilitering. Senterpartiet mener også at regjeringens manglende vilje til å styrke helseforetakenes økonomi lett kan føre til sentralisering av institusjoner og behandlingsopplegg, samt svekke viktige områder som akuttmedisin/ambulansetjeneste og et nødvendig rehabiliteringstilbud.
