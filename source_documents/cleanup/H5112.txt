
9/9-01
SV- MOBILISERING FOR Å FÅ FLEST MULIG VELGERE TIL URNENE
SV-leder Kristin Halvorsen innkalte troppene søndag kl. 15.00 til:
SV bruker søndag ettermiddag og kveld til å sende meldinger via mobiltelefon og e-post for å få flest mulig tilhengere til å stemme SV sjøl - og å få flest mulig andre til å gjøre det samme, sier Kristin Halvorsen. SV har gjennom hele valgkampen sendt meldinger til abonnenter på SVs SMS-valgtjeneste, på egne internettsider og på et utall av e-postlister som medlemmer og sympatisører abonnerer på. Nå sender SV ut en siste oppfordring via egne nettverk for å få folk til overta stafettpinnen og sende oppfordringen videre til familie, venner og kjente.
SV kan gjøre et historisk godt valg. Men Høyre, Fremskrittspartiet og Kristelig Folkeparti kan få flertall på Stortinget etter valget. Da blir det fire nye år der skattelettelser til de rikeste står øverst på dagsorden, og der vi ikke får muligheten til å bruke SVs styrke i forhandlinger med andre partier til å få flertall for å gjøre det viktigste først. Dette valget blir en thriller til siste slutt. Vi gjør en ekstraordinær innsats for å mobilisere flest mulig velgere i en siste innspurt.
Gjennom denne valgkampen har SV klart å mobilisere velgere ved egen innsats for å ruste opp skolen, avskaffe fattigdommen og gjøre de viktigste miljøvalgene for framtida. SVs framgang har drevet høyrebølgen på retur mens både Arbeiderpartiet og Senterpartiet sliter. Nå må vi sørge for at denne mobiliseringa holder helt til mål, sier Kristin Halvorsen. Det er det eneste som kan redde oss fra en borgerlig røre.
SV har mange unge sympatisører, men førstegangsvelgere har lavere valgdeltakelse enn voksne og eldre. Nå bruker vi de nettverkene som kan nå dem for å få dem til å bruke stemmeretten sin. De som ikke stemmer lar andre bestemme hvilket stortingsflertall vi skal leve med i 4 år.
SV har få ansatte og alle er nesten utslitt etter en durabelig innsats i valgkampen. Vi hadde gitt de aller fleste fri i dag for at de skulle samle krefter til en lang valgnatt og til ny innsats når valget er avgjort. Men de hiver seg rundt for å gjøre en ekstraordinær innsats i sluttspurten. På SVs partikontor i Storgt. 45 jobber Kristin Halvorsen, partisekretær Bård Vegar Solhjell og et titalls valgkampmedarbeidere for å sende SVs stafettpinne videre til velgere rundt omkring i hele landet.
Her er SVs SMS-melding:
Nå står sluttspurten. Hvis alle mobiliserer en ny SV-velger hver slår vi tilbake høyresida og gjør skole, fattigdom og miljø til det viktigste de neste 4 åra.
Her er SVs e-post melding:
Nå kaster vi inn de siste kreftene. Det ser ut til at vi skal gjøre et godt valg, men da må alle som har tenkt å stemme SV faktisk gå til valglokalet og gjøre det på mandag.
Vi utfordrer hver enkelt av dere til å snakke med minst en person som ikke har bestemt seg. Hvis hver av oss klarer å overbevise en ny velger til å stemme SV kan det være nok til å slå tilbake høyreside.
Dagens meningsmålinger viser et knapt forsprang for høyresida. Hvis vi klarer å mobilisere enda litt mer fremgang i morgen kan flertallet tippe den andre veien! Det betyr at vi kan få flertall for å ruste opp skolen, bekjempe fattigdommen og hindre gasskraftverka. SV er nå i siget, og vi skal stå på for disse sakene de neste fire åra. Et sterkt SV er den eneste garantien for at det faktisk blir gjort noe med dette.
Et flertall av KrF, V, H og Frp betyr at Bondevik og Hagen får stor innflytelse i Norge. Å stemme SV er nå den beste måten å hindre at Bondevik blir statsminister på Hagens nåde.
