
søndag 31. oktober 1999 16:24:32
Gunnar Kvassheim:
- Godt budsjettforlik
- Budsjettforliket mellom regjeringspartiene og Arbeiderpartiet sikrer et budsjett med en god sentrumsprofil. De prioriteringer som Venstre var fornøyd med i regjeringens forslag, er beholdt. Det sier Venstres parlamentariske leder, Gunnar Kvassheim.
- Forhandlingene er ført i en tøff, men god tone, og det har bidratt til et resultat som alle parter bør kunne si seg fornøyd med.
På skattesiden er det blitt en god fordelingsprofil på endringene, samtidig som en har unngått å ramme småbedrifter og nyskapere. Det er ingen kutt i aksjerabatten. Delingsmodellen og rederibeskatningen er i all hovedsak som før, og det er viktig for arbeidsplassene.
Omfordelingene på budsjettet er skjedd på en måte som ikke svekker profilen i regjeringens opplegg. Flere frie midler til kommunene er positivt. Det er fortsatt et stramt budsjett, som kan bidra til ytterligere rentenedgang neste år.
På skattesiden har Venstre og regjeringen fått gjennomslag for det grønne skatteskiftet - med redusert inntektsskatt og en moderat økning av el.avgiften. Dette hadde ikke vært mulig i samarbeid med Høyre og Fremskrittspartiet. Budsjettet har også ellers en god miljøprofil, med sterk satsing på alternative energiformer og energisparing..
Forsknings- og nyskapningsinnsatsen er beholdt, og regjeringens innsats for forenkling fortsetter med full styrke.
Alt i alt er dette et statsbudsjett som er kommet i havn med en god sentrumsprofil, og som Venstre er godt fornøyd med, sier Gunnar Kvassheim.
