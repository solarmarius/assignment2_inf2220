
Oslo, 20.januar 2006
Pressemelding fra Unge Venstre
- Kirkemedlemmene må engasjere seg i homosaken
- Kirken nå har tatt et halvt steg i retning av å likestille homofilt og heterofilt samliv. Dette bør oppmuntre kirkemedlemmer over hele landet til engasjement i homosaken, sier leder i Unge Venstre Lars-Henrik Michelsen.
Michelsen skulle gjerne sett at en samlet Lærenemnd gikk inn for å likestille homofilt og heterofilt samliv, og understreker at ingen mennesker bør diskrimineres for sin legning eller identitet. Han tror likevel at den delte innstillingen nå gir kirkens medlemmer en unik mulighet til påvirke kirkens offisielle syn på homofili. Spørsmålet kommer ventelig opp på Kirkemøtet i 2007.
- Frem til da bør kirkemedlemmer lokalt arbeide for at homofile, som lever i partnerskap, kan bli ansatt som prester eller i andre vigslede stillinger, sier Michelsen.
Unge Venstre håper innstillingen fra Lærenemnda også vil styrke sjansene for et skille mellom kirke og stat.
- Mange statskirkeforkjempere frykter at kirken vil bli et mørkemannssamfunn dersom båndene til staten forsvinner. Det gjør ikke jeg. Tvert imot tror jeg kirken i dag har bevist at den kan bevege seg i samme retning som samfunnet forøvrig uten innblanding fra kontrollerende politikere. Det tar bare litt lengre tid, sier Michelsen.
Unge Venstre er imot enhver politisk styring av tros- og religionssamfunn, og tar derfor avstand fra Karita Bekkemellem Orheims trusler om å tvinge kirken til å mene det samme som henne i homospørsmålet. I stedet oppfordrer den liberale ungdomsorganisasjonen til engasjement hos medlemmene.
