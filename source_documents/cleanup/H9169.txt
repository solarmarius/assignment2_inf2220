
21.04.2005
Heidi Sørensen, stortingsrepresentant for SV
- Full støtte til Greenpeace sin aksjon utenfor Lofoten
Stortingsrepresentant Heidi Sørensen fra SV gir Greenpeace sin fulle støtte for sin aksjon utenfor Lofoten i dag. Greenpeace-skipet Esperanza presser oljetankere ut fra kysten og der dermed unna de verdifulle områdene rundt Lofoten.
- Oljetrafikken langs kysten representerer en stor miljørisiko. En ulykke i disse områdene vil være en katastrofe for naturen og næringslivet i området, sier Heidi Sørensen, Stortingsrepresentant for SV.
Greenpeaceskipet Esperanza beskyttet i dag Lofotkysten mot den 21.823 tonn store Isle of Man-flaggete oljetankeren Weichelstern. Etter en times forhandling på radio og press fra gummibåter aksepterte det tyskeide skipet Greenpeace sin anmodning om å gå minst 50 nautiske mil ut fra den sårbare Lofotkysten.
Fra 1. april ble slepebåtberedskapen for hele strekningen Røst-Kirkenes redusert fra tre til to slepebåter. Stortinget behandler nå oljevernmeldingen som skal sikre en bedre oljevernberedskap i framtida.
- I oljevernmeldingen har regjeringen ingen tiltak som vil bedre slepebåtkapasiteten. Vi arbeider nå for at det normalt ikke skal ta mer enn 6 timer før en båt i vanskeligheter skal få hjelp, og at det maksimalt skal kunne gå 12 timer. Skal dette være mulig på strekningen Røst - Vardø trenger vi offentlig kjøp av fem slepebåter, sier Sørensen.
SV støtter også Greenpeace sitt krav om at oljetankerene må gå lengre fra land enn det som er tilfellet i dag hvor seilingsleden er på 12 nautiske mil. Skal vi tvinge båtene lenger ut bør Norge søke om å gi Barentshavet status som særlig sensitivt område, PSSA-område.
- Blir Barentshavet/Lofoten PSSA-område kan vi kreve tankeskipene langt ut fra land, og innføre en rekke miljøkrav vi i dag ikke har juridisk mulighet til. Barentshavet og Lofoten har unike miljøverdier vi er nødt til å sikre for ettertiden, sier Heidi Sørensen.
Barentshavet er et av verdens største og viktigste marine matfat, og et av verdens mest produktive havområder. I Barentshavet forvalter Norge i samarbeid med Russland, ekstremt store og viktige bestander av blant annet torsk og lodde. Barentshavet har i tillegg ekstraordinære verdier når det gjelder biologisk mangfold, verdier som ikke kan måles i kroner og øre. Barentshavet er leveområdet til mange sjøfugler. Ikke noe havområder i verden har en større tetthet av sjøfugl enn Barentshavet.
- Jeg vil gjerne takke Greenpeace for å prioritere arbeidet med forebygging av oljeulykker lang kysten. Dette er en sak som trenger mer politisk oppmerksomhet, avslutter Heidi Sørensen fra SV.
