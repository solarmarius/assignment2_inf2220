
Lørdag 21. august 1993
Stortingskandidat Oddbjørn Evenshaug (KrF):
OLA BLIR RAMBO I FYLLA
Gatevolden slik man kjenner den fra storbyene, har nå også spredt seg til Lille-hammer og Gjøvik. Stadig oftere blir folk som er blitt banket helseløse av andre i fylla bragt inn til legevakt og sykehus. Dette har en klar sammenheng med blant annet den eksplosjonen av innvilgede skjenkebevilgninger som har skjedd i Lillehammer de to siste årene. Det sa Kristelig Folkepartis førstekandidat i Oppland, Oddbjørn Evenshaug, da Oppland KrF innledet valgkampen ombord på Skibladner lørdag.
Oddbjørn Evenshaug minnet om at Kristelig Folkeparti appellerte til et alkoholfritt OL, og ga såvel LOOC som Norges Idrettsforbund ros for at de hadde fulgt opp dette. Både idrettsarrangenementene og deltakerlandsbyen er alkoholfrie, selv om medielandsbyen ikke er det.
-Det er Lillehammer kommune som ikke har vært edruelig nok i denne sammenhengen. De har vært altfor liberale både med å gi bevilgninger, og ved å tillate utvidelse av åpningstidene, sa Oddbjørn Evenshaug.
-Informasjon, kontrolltiltak og forebyggende tiltak blir gjerne ansett som viktige alkoholpolitiske virkemidler. Men erfaringen viser klart og tydelig at slike tiltak bør suppleres med et fjerde, nemlig innstramninger i åpnings- og skjenketidene. Dagens politikk holder ved like en elendighetsspiral av vold, personskader, hærverk, familiekriser, sykefravær og dødsfall. Jeg er spent på hva Lillehammer kommune vil foreta seg for å unngå at byen i verdenspressen vil bli presentert som en eneste stor rotbløyte, sa Oddbjørn Evenshaug under valgkampåpningen på Skiblader lørdag.
