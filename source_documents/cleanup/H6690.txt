
22.01.03
Senterpartiet
Senterpartiet foreslår skattefri kollektivtransport
Det er urimelig at folk må betale skatt av fordelen når arbeidsgiver betaler månedskortet ditt til kollektiv transport, mener Senterpartiet. Idag foreslår partiet derfor i Stortinget å fjerne denne fordelsbeskatningen. - Dette vil bidra til at flere vil reise kollektivt, sier stortingsrepresentant Åslaug Haga.
Idag gis det skattefritak for ordninger som er negative både for miljø og trafikksituasjonen. For eksempel er det idag skattefritak for gratis parkering ved arbeidsplassen. Studier har vist at parkeringsmuligheter er en avgjørende faktor når folk skal velge mellom bil eller buss til jobben. Ifølge Nasjonal Transportplan har nesten 80 % av alle som jobber i storbyene tilgang til gratis parkering.
- Det er bakvendt og ulogisk at man er fritatt for fordelsbeskatning av gratis parkeringsplass, men ikke for månedskortet på bussen, sier Åslaug Haga. - Vårt forslag er derimot et eksempel på at man kan vri skattesystemet til det som er mest samfunnsøkonomisk lønnsomt. Mer bruk av kollektivtransport gir bedre miljø, tryggere trafikk og bedre folkehelse, avslutter Haga.
