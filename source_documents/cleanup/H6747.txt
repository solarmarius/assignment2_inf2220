
30.01.03
Vegard Martinsen, (DLF)
Om IRAK: "Moralsk riktig å angripe" sier leder i Oslo DLF, Fleming Dahl
"Moralsk og prinsipiell diskusjon er forbausende fraværende i mediadebatten om et eventuelt militært angrep på Iraks diktatoriske regime", sier Dahl i en kommentar til den aktuelle situasjonen. "I enhver totalitær stat hvor diktaturet myrder, torturerer og påfører sine innbyggere enorme lidelser, må etter min mening, også moralsk sett, diktaturet fjernes. Derfor burde verdenssamfunnet for lengst angrepet regimet i Irak og avsatt diktatoren Saddam Hussein."
Dahl fortsetter: "Imidlertid viser FN handlingslammelse, og de tiltak FN så langt har gjennomført i forhold til Irak har bare ført til ytterligere berikelse for Hussein på bekostning av befolkningen."
Videre sier Dahl at det finnes et stort antall tilsvarende eksempler fra historien på unnfallenhet når det gjelder diktaturer, og at vi har sett de negative konsekvensene av dette. USA viser reell evne og vilje til handling ovenfor Saddam Hussein, sier Dahl.
Dahl spør: "Hva er årsaken til at norske intellektuelle og den politiske venstreside påny støtter tiltak som beriker en diktator? Skyldes det deres evigvarende "ideologiske hat" mot kapitalismens "høyborg" USA? - eller skyldes det deres egen uærlighet, eller manglende innrømmelse over at deres moralske valg påny har vist seg inadekvat?"
"Det er uansett skremmende å oppleve den sterke støtte som for tiden vises diktatoren Saddam Hussein", avslutter Fleming Dahl, leder i Oslo DLF.
