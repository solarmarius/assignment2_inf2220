
16.02.00
FREMSKRITTSPARTIETS
STORTINGSGRUPPE
Fra stortingsrepresentantene John I. Alvheim og Harald T. Nesvik (FrP)
AKSEPTERER IKKE KORRIDORPASIENTER OG OVERBELEGG I SYKEHUSENE!!
Fremskrittspartiets stortingsrepresentanter, John I. Alvheim og Harald T. Nesvik, har i dag lagt frem et dokument-8-forslag i Stortinget om etablering av nye sengeplasser ved medisinske avdelinger i norske sykehus.
Ved de aller fleste medisinske avdelinger i norske sykehus i dag er situasjonen preget av overbelegg og korridorpasienter. Dette er ikke lenger noe som oppstår i korte perioder i forbindelse med epidemier eller ved store ulykker, men den daglige, normale situasjonen for svært mange pasienter og for de fleste av dem som har sitt daglige virke i medisinske avdelinger i sykehusene.
- Vi kan ikke akseptere en slik behandling av til dels svært syke mennesker, sier
John I. Alvheim, sosialkomiteens leder. - I tillegg til at dette er en svært ukomfortabel situasjon for pasienten, som blir plaget av støy og ikke har noe privatliv, øker smittefaren og faren for sykehusinfeksjoner både for korridorpasienter og andre pasienter i avdelingen. Faren for feilbehandling og uhell, på grunn av den dårlige arbeidssituasjonen pleierne har ved en seng i en korridor, øker også. Dette er slått fast i en rapport fra Statens Helsetilsyn, sier Alvheim.
- Antallet somatiske sykehussenger i Norge er redusert til det halve siden 1969, påpeker Harald T. Nesvik som er FrPs andre medlem i sosialkomiteen. - Det er en merkelig utvikling når køene øker og antallet sengeplasser stadig reduseres. Rapporten fra Statens Helsetilsyn konkluderer også med at det er diskrepans mellom behov og kapasitet ved sykehusene i flere fylker. Jeg tror at vi nå må ta konsekvensene av denne erkjennelsen og sørge for et høyere antall senger i medisinske avdelinger, sier Nesvik.
- Fremskrittspartiet kan ikke akseptere at syke mennesker i Norge i dag ikke prioriteres høyere enn det stortingsflertallet ser ut til å ønske. Vi bruker en mindre del av BNP til helseutgifter enn mange andre land som vi ofte sammenligner oss med og nå må vi gjøre noe med den situasjonen som de fleste sykehus i Norge sliter med  mest av alt for pasientenes skyld, avslutter Alvheim.
