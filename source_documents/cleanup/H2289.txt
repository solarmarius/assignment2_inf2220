
Torsdag 21. oktober 1993
Odelstingspresident Dag Jostein Fjærvoll (KrF):
ÉN SOLIDARITETSMILLIARD - HVA MED DE ANDRE?
Dersom bare én av statsbudsjettets 431 milliarder er en "solidaritetsmilliard", hva er da de øvrige? Mange av de arbeidsledige rundt om i vårt land vil ha store problemer med å forstå at én milliard skal ha mer med solidaritet å gjøre enn resten. Mange av dem vil også bli rammet av den profil denne formueskatten har, enten personlig, eller gjennom skattleggingen av små og mellomstore bedrifter. Det sa odeltings-president Dag Jostein Fjærvoll (KrF, Nordland) i trontaledebatten torsdag.
Dag Jostein Fjærvoll sa at han og hans parti ikke har problemer med å støtte Arbeider-partiet og regjeringen i at "Arbeid til alle er jobb nr. 1". Han kalte det "uforståelig" når det eneste midlet for å nå dette målet, later til å være EF og EF-medlemskap, særlig når man vet hvor store problemer man har med sysselsettingen innenfor EF-unionen.
KrF-representanten etterlyste også regjeringens vyer for primærnæringene jordbruk og fiske, som han beskrev som hovedgrunnlaget for distriktspolitikken her til lands.
Når trontalen bebuder at "store ressurser blir satt inn for å styrke jernbanens plass i trnasportsystemet, og utnytte jernbanens miljøfortrinn", etterlyste KrFs Nordlands-representant meldingen om og planene for Nord-Norge-banen.
Dag Jostein Fjærvoll avsluttet sitt innlegg med å spørre hvordan man kan ha tillit til et departement og luftfartsverk som skal ha ansvaret for en Gardemo-investering på 20 milliarder, når man ikke kan organisere flyveledertjenesten på en slik måte at de som er avhengige av lufttransporten kan lite på den.
-Nå må det snart kunne gå an å utdanne så mange flyveledere, eller kjøpe tjenester fra utlandet som setter stopp for overtidsbruk og konflikter i årene framover, slo Dag Jostein Fjærvoll fast i trontaledebatten torsdag.
