
Kystpartiet i Bergen
Kommunevalget 2003
0 KYSTPARTIETS GRUNNSYN
Kystpartiet vil opprettholde Norge som et fritt, selvstendig land som er eid og styrt av Norges innbyggere. Partiet vektlegger de medmenneskelige og kristne grunnverdier. Gjennom vårt kulturelle rotfeste skal norsk kultur videreføres og videreutvikles. På den måten vil vi styrke vår lokale og nasjonale identitet og ta vare på vår nasjonale arv. Partiet vil styrke vernet om Grunnloven og eiendomsretten. Partiet vil motarbeide at Norge selges bit for bit. Norske ressurser og bedrifter skal eies og styres i Norge, ikke av globale kapitalinteresser. Vi har tro på at en fornuftig utnyttelse av naturrikdommene vil gi økt verdiskapning.
Ved å ta kysten og distriktene i bruk på en slik måte, ligger forholdene bedre til rette for at vi kan styrke vårt miljø og vår kultur. Partiet vil arbeide for at biologisk mangfold og økologisk balanse med bærekraftig utvikling og høsting blir en rettesnor for landets videre utvikling. Ved å høste på en fornuftig måte i sjø og på land, legger vi forholdene til rette for en bærekraftig utvikling. Ved å styrke lokaldemokratiet vil Kystpartiet bygge landet på differensierte samfunn. En desentralisering av makt vil styrke lokalsamfunnene og gi enkeltmennesket mulighet til å være med på å bestemme over egen livssituasjon. Likeså er partiets mål å bygge videre på sosiale nettverk i lokalsamfunn og arbeidsliv.
Velferden skal være tilgjengelig for alle - uansett hvor de bor i landet. Partiet ønsker likeverd og likestilling for alle med et tilbud som er avpasset behov. Bosted, etnisk tilhørighet, utseende, religion, kjønn, funksjonsevne eller sivilstand skal ikke fremskaffe urettferdighet.
Kystpartiet vil føre en restriktiv innvandringspolitikk. Det må være en selvfølge at innvandrere lærer seg norsk og innretter seg etter norske lover og regler.
For å hindre den sterke sentraliseringen går partiet inn for at statlige kontorer og institusjoner i størst mulig grad flyttes til distriktene. Dette skaper arbeidsplasser i distriktene samtidig som driftsutgifter og investeringer i pressområder reduseres.
På denne måten kan staten investere i distriktene for å oppnå større avkastning på offentlig innskutt kapital. Slik øker antall arbeidsplasser, trygghet, mangfold og ikke minst trivsel i distriktene, og presset mot byene reduseres. Partiet er imot den statlige sentraliseringen av arbeidsplasser på bekostning av distriktene. Rettsstaten og demokratiet skal videreutvikles og Norge skal ha et sterkt og fleksibelt forsvar av hele landet, bygget på alminnelig verneplikt og medlemskap i NATO. Partiet er imot medlemskap i EU og vil være på vakt mot tilpasningen som skjer til den europeiske unionen - og som skjer til tross for folkets nei til Unionen. På bakgrunn av dette og folkeavstemmingen er partiets klare standpunkt: Nei til medlemskap i EU.
Partiet krever også re-forhandling av EØS-avtalen som hittil har skapt mer problemer enn fordeler for landet.
1. Lokaldemokratiet
Administrasjon - Økonomi - Forvaltning.
Kystpartiet vil gjeninnføre hovedutvalgene og formannskapsmodellen i Bergen Kommune. Byrådet og bydelsadministrasjonene i sin nåværende udemokratiske og inneffektive pengeslukende form, vil Kystpartiet avikle.
Byens voksende gjeldsbyrde er et uttrykk for en lite fremtidsrettet og derfor samfunnsskadelig politikk. Kystpartiet ser det som et mål å være tilbakeholden med nye låneopptak.
De innskrenkninger og besparelser dette vil kreve, må fortrinnsvis skje i det politiske og byråkratiske system ved effektivisering og nødvendig rasjonalisering, ikke blant dem som utfører eller er avhengig av tjenestene.
Kystpartiet vil at de kommunale utgifter skal være på lavest mulig nivå, men ikke forringe tjenesteytelser.
Enhver avgift og skatt på bolig, som EIENDOMSKATT, dokumentavgift samt arveavgiften bringes til opphør som en god begynnelse.
Kommunale eiendommer som kommunen ikke har bruk for til egen virksomhet, selges dersom de ikke kan benyttes til kommunens egne sosiale eller kulturelle formål.
Kystpartiet vil ta opp problemene med det tredelte ansvarssystem, stat fylke - kommune. Vi vil bringe på det rene om de svære offentlige utgifter til administrasjon av dette system står i forhold til oppgavene. Systemet innebærer også skjuling/pulverisering av ansvaret. Kystpartiet vil arbeide for at pengene i større grad skal følge pliktene.
Bergen får I dag tilbakeført under 30% av den skatt byens innbyggere betaler. Dette er for lite. Vi forlanger at en større del av verdiskapningen tilbakeføres Bergen.
2 Det kommunale selvstyret
Den kommunale forvaltning
Kystpartiet vil arbeide for at de rettigheter befolkningen har ifølge grunnloven blir respektert.
Kystpartiet vil arbeide for at kommunene får større uavhengighet i forhold til staten ved lokale avgjørelser. Spesielt gjelder dette ved økonomisk handlefrihet og ansvar.
Vi skal ikke påtvinge noen kommuner sammenslåing med andre men
Kystpartiet vil ikke motsette seg at tidligere kommunesammenslåing blir revurdert.
Vi har som prinsipp at søknader om tillatelser etc. skal innvilges om ikke klare, konkrete og særlige tungtveiende grunner tilsier noe annet.
Vi vil arbeide for å klargjøre ansvarsforhold mellom administrasjon og kommune/fylke før igangsetting av nye prosjekter.
Vi vil at offentlige ansettelser skjer etter kvalifikasjoner og ikke etter kjønn, ansiennitet, vennskap, organisasjonstilhørighet e.l.
Kystpartiet vil at kommunen i større grad kritisk vurderer nyopprettelse av stillinger.
Vi vil redusere og over tid helt fjerne eiendomskatten samt gå imot opprettelse av nye skatteformål. De kommunale avgifter må ikke overstige de faktiske kostnader de er ment å dekke.
Kystpartiet vil at rent lokale saker kan avgjøres gjennom folkeavstemminger.
Kommunale planer og utredninger.
Ved pålegg fra statlig hold om aktiviteter og utredninger i kommuner/fylkeskommuner må staten tilføre midler både til utredningsarbeidet og ved eventuelle videre aktiviteter.
Plan og utredningsarbeide i den kommunale administrasjon må reduseres til det strengt nødvendige i forhold til dagens nivå og under ingen omstendighet igangsettes uten kommunestyrets godkjennelse.
Offentlige saksutredninger skal holdes i et forståelig språk.
Kystpartiet vil prioritere nødvendige investeringer så som aldershjem, sykehjem, helsetjenester, skoler og veier, foran prestisjeprosjekter.
Vi vil arbeide for at budsjettene er basert på realistiske forutsetninger og med hovedvekt på tjenesteytende investering og driftsbudsjetter. Vi ønsker en strengere budsjettdisiplin ved forvaltning av skatteyternes penger.
Vi vil at det ved kommuneplaner legges avgjørende vekt på lokalbefolknings og grunneiernes synspunkter. Arealer skal ikke kunne båndlegges for å tilfredsstille diffuse planer. Kommuneplaners omfang må begrenses til et minimum fordi mange svært omfattende planer kan bli foreldet før de blir politisk behandlet.
Vi vil at innhold og volum i rullerende planer, årsrapporter, årsmeldinger og lignende som fremlegges årlig, blir tilpasset det reelle informasjonsbehov.
Vi vil at regulering - og disposisjonsplaner forenkles. Vi vil arbeide mot unødvendig båndlegging av arealer som hinder for naturlig utbygging. Private reguleringsforslag og byggetillatelser for egen eiendom, såfremt de ikke krenker annen manns eiendom vil vi gå inn for.
Kommunale selskaper.
Det er ikke tvingende nødvendig at det offentlige selv utfører alle de tjenester som de er ansvarlig for.
Vi ser ingen grunn til at kommunen skal holde på eiendommer utover kommunens naturlige behov.
3 Privatisering
Det må bli slutt på at kommunens arvesølv selges. Dette gjelder viktige eiendommer og driftselskap som for eksempel kraftselskap eller evt. forsøk på å selge det kommunale vannverk.
4 Samferdsel og Næringspolitikk
Samferdsel
Kystpartiet mener at det er det offentliges ansvar å utbygge og vedlikeholde kommunikasjonsnettet i vårt land generelt.
Vi mener at for de fleste er privatbilen det mest hensiktsmessige transportmiddel, spesielt i distriktene og ønsker rimeligere drivstoff.
Kystpartiet vil fjerne bompengeavgifter og gi gratis fergetilbud for alle på våre riksveier.
Vi vil arbeide for et kollektivt transporttilbud både i utkantstrøk og i byene.
Vi vil stille oss positive til investeringer for materiell etter behov.
Vi anser kystrutene som helt nødvendige for å kunne yte befolkningen langs våre kyster grunnlag for nærings og bosettingsmuligheter.
Våre fjorder kan i langt større omfang avlaste veinettet både for publikum og ikke minst vare/godstransport.
Våre stamflyplasser bør utvikles i takt med stigende behov.
Ø Kystpartiet sier NEI til BYBANEN
Ø Kystpartiet sier JA til gang og sykkelstier
Ø Kystpartiet sier JA til ULRIKSTUNNEL
Næringsliv
Der hvor næringslivet er pålagt å søke løyver, bevillinger, konsesjoner, dispensasjoner, lisenser, tillatelser etc. vil vi stille oss positive til å innvilge slike med mindre det er svært tungtveiende og konkrete ting som sier noe annet.
Vi vil stille oss positive til fornuftige etableringer og aktiviteter i næringslivet.
Kystpartiet vil motvirke at næringsliv bygget på nasjonale fornybare ressurser selges ut av landet. I møte med den globale utvikling er det viktig at ressursgrunnlaget for fremtidig verdiskapning forblir under norsk kontroll. Lokalt eierskap er en styrke for lokalsamfunnene, og grunnleggende for at det kan utvikles et godt samarbeid mellom næringsliv og lokalsamfunn. Gjennom skattepolitiske virkemidler vil Kystpartiet stimulere til langsiktig privat eierskap og bedre rammevilkår for små og mellomstore bedrifter. Statens kapitalressurser skal ikke brukes til å kjøpe opp og skaffe seg kontroll over bedrifter som eies lokalt og som har gode utviklingsmuligheter innenfor rammen av privat næringsliv. Heller ikke skal statens ressurser brukes til kapitalinnsprøyting i bedrifter lokalisert i utlandet som er i direkte konkurranse med norskbasert næringsliv og som har gunstigere markedsadgang og lavere lønnskostnader enn tilsvarende bedrifter i Norge. Gjennom hensiktsmessige låneordninger der statlig og privat kapital deler risiko, skal det legges til rette for innovasjon og nyetableringer. Gjennom skattefradrag for investeringer i lokale samfunnsprosjekter vil Kystpartiet stimulere til økt samhandling mellom lokalmiljø og næringsliv.
Kystpartiet vil arbeide for at bedriftsbeskatningen skal tilfalle kommunene der produksjonen foregår.
Norsk næringslivs konkurranseulempe ved å ligge langt fra markedene må motvirkes ved økt statlig satsing på hensiktsmessige transportårer tilpasset moderne kommunikasjonsmidler, og avgiftsnedsettelse på drivstoff for skipsfart og landeveistrafikk. Norske transportører må gis konkurransedyktige rammevilkår. Det må bli enklere å etablere nye næringer. Ny næringsutvikling hemmes ved et overdrevent skjemavelde og urimelige gebyrer og avgifter.
Kystpartiet er positiv til at investeringsavgiften fjernes, og vil være pådriver for at dette gjennomføres. Statens kontroll- og reguleringsiver i forhold til næringslivet må begrenses.
Kystpartiet vil trygge privat eierskap ved å fjerne arveavgift og skatt på produksjonsutstyr. Skatten må ligge på sluttproduktet, og generasjonsskifte i privateide bedrifter må kunne gjennomføres uten at bedriftene tappes for kapital. Kystpartiet vil legge til rette for at primærnæringene skal få best mulige rammevilkår med større fortjeneste for dem som gjennom sitt arbeide skaper verdiene.
Verdien av ren norsk matproduksjon må i større grad tilfalle produsenten,
ikke omsetningsleddene. Med dagens IT- løsninger og muligheter er det kostnadseffektivt å desentralisere offentlige arbeidsplasser i betydelig større grad enn tilfellet er i dag. Den største andelen av SND-midlene skal investeres i distriktene. Arbeid er en viktig trivselskaper. At folk har et arbeid de trives i,
gir mindre kriminalitet og krever mindre sosialomsorg. Begrenset tilgang på arbeidskraft må møtes med tiltak for å få flere av dem som i dag går på attføring / trygd ut i aktivt arbeide. Kystpartiet vil prioritere tiltak som kan motvirke at unge mennesker uføretrygdes og stenges ute fra arbeidslivet uten noen gang å ha
vært i arbeid.
Virkemidler:
> Kystpartiet vil arbeide for at flere yrkesvalghemmede får målrettet utdannelse med sikte på å kunne integreres i næringslivet.
> Pensjonister må selv sette grensene for lønnet arbeidsaktivitet uten å bli straffet gjennom pensjonsreduksjon.
> Når det er mangel på kvalifisert arbeidskraft i Norge, kan
arbeidsinnvandring tillates.
> Det må etableres arbeidsmuligheter for ungdom som ikke kan eller vil gå rett fra grunnskolen og over til videregående skole og yrkesutdannelse.
5 Helsepolitikk
Det må tenkes nytt i helse Norge
For at helsekøene ikke skal øke ytterligere er det viktig at det økonomiske ansvar i sin helhet overføres til staten som bør ha det overordnete ansvar. Kystpartiet mener at de utallige garantier fra de gamle partier ikke fungerer. Statens ansvar for helsetilbudet kan i den grad det er nødvendig, suppleres av et privatsykehus uten ekstrakostnader for pasienten.
Helsepersonellets kår og tilbud må forbedres.
Kystpartiet vil arbeide for skjerpede krav til habilitet ved pasientombudsordningen, økte og rettferdige pasientskadeerstatninger.
Psykiatri
Psykiatriske pasienter skal ha samme behandlingsgaranti som somatiske pasienter. For å oppnå dette, må det psykiatriske tilbud bygges ut over hele landet i tråd med vedtatt langtidsplan. Det forebyggende arbeid blant barn og unge må styrkes gjennom økt satsing på frivillige organisasjoner, skolehelsetjeneste og PP-tjenester i kommunene, samt utbygging av ungdomspsykiatrien.
Det må stimuleres til samhandling mellom de ulike instanser som har med barne- og ungdomsarbeid å gjøre. Partiet vil følge opp at denne utviklingen fortsetter.
Det er en markert økning i psykososiale problemer, ofte kombinert med rusproblematikk i den yngre befolkning. Dette må bringes høyere opp på den politiske dagsordenen og komme i sterkere fokus for å finne løsninger som kan stoppe denne utviklingen. Mange får ikke den hjelp de trenger før tilstanden har låst seg helt. Så langt har de øremerkede midlene i hovedsak gått til å styrke psykiatritjenestene for de kronisk syke. Forbygging må prioriteres. Kystpartiet mener det er uakseptabelt at barn og unge ikke får den hjelp de trenger når de trenger det. Det må tas et skikkelig løft for barne- og ungdomspsykiatrien for å forhindre at unge mennesker utvikler tilstander som gjør dem til kroniske psykiatripasienter. Dette fører til at disse blir uføretrygdet før de blir skikkelig voksne. Det må etableres flere sikkerhetsavdelinger som gir mulighet for langtidsbehandling av kriminelle med psykiatrisk behandlingsbehov.
Psykisk syke mennesker skal ikke sone fengselsstraff i ordinære fengsler men i tilrettelagte institusjoner med egnet fagpersonell.
Behandling og forvaring av kriminelle med psykiske forstyrrelser er statens ansvar så lenge behandling ikke er avsluttet eller fare for gjentakelse av kriminelle handlinger foreligger.
Tannhelse tjenesten
Kystpartiet vil kjempe for retten til fri, nødvendig tannbehandling for alle, slik det er i de øvrige nordiske land. Tannlegetjenester skal inn under trygderefusjonsordningen. Vår munn og tender er deler av vår kropp på lik linje med alle våre andre organer som ved behandling dekkes av det offentlige.
Legeordningen i Bergen.
Kystpartiet vil ha ordningen med hjemmebesøk tilbake. Der hvor primærlegen vegrer seg, skal legevakten ha plikt på seg til å rykke ut.
Det offentlige må overta det økonomiske ansvaret for luftambulansen og tilføre tilstrekkelige midler.
6 Alders og sosialpolitikk
Kystpartiet mener at eldres erfaringer er en viktig ressurs som bør komme samfunnet til gode. Vi vil prioritere eldretjenester fremfor prestisjeoppgaver. Vi vil innføre fleksibel pensjonsalder etter påvist behov.
Kystpartiet ser det som grunnleggende at den kontakt som skapes mellom barn, foreldre og besteforeldre gis de beste muligheter for å skape samhørighet og kontakt med økt forståelse og respekt for andre mennesker - også utenfor familien. Videreføring av moralske verdier vil kunne stoppe og snu den normoppløsningen som vi er vitne til i dagens samfunn.
Alderstjenester omfatter både hjemmehjelp, hjemmesykepleie, matombringning og tilsynsordninger. Dette må sees på som et helhetstilbud til eldre behandlingstrengende som ønsker å bevare selvstendig bo og livsform. Vi vil arbeide for å styrke alderstjenestene i kommunene ved å sørge for at det ansettes tilstrekkelig og kvalifisert personell til å dekke behovet. Vi vil stemme for økning av ressurser til alderstjenester og kontinuerlig arbeide for budsjettøkninger for dette.
Alderstjenester skal ikke være istedenfor institusjonsplasser, men et supplement.
Hva er et hjem uten kjøkken?
Kystpartiet går imot kjøkkenreformen - og godtar ingen nedlegging av kjøkken på alders- og sykehjem!
Vi ønsker et tilstrekkelig tilbud av institusjonsplasser slik at de eldre ved uoverkommelige ventelister ikke isoleres i sine hjem for institusjonsplass. Slike plasser skal preges av godt pleietilbud, god bo-kvalitet og respekt for enkeltmenneskers krav til en rolig og verdig alderdom.
Eldreomsorg
Når det tross stor innsats i de senere år, fremdeles er store utløste problemer med tildels uverdige og uakseptable forhold, har dette flere årsaker;
For det første, manglende evne og vilje til en helhetlig eldreomsorgs- politikk, noe som igjen delvis skyldes den uheldige ordning med 3 forskjellige ansvarlige instanser, nemlig stat, fylke og kommune.
Dernest: den generelle båstenkningstendens som dessverre preger stadig flere politikere. Eldreomsorgen er bygget ut stykkevis og delt etter «enten-eller»-prinsippet, istedet for «både-og»-prinsippet. I nesten hele etterkrigstiden har man også på det kommunale plan forbedret ett botilbud på bekostning av andre. Dette har skapt problemer som bare kan løses ved at alle behov blir likestilt isteden for å settes opp mot hverandre, og at hele omsorgskjeden blir sett og samlet under ett - dvs. det økonomiske ansvar overført til staten.
Eldre menneskers krav på respekt. Kystpartiet mener det er en samfunnsoppgave å gjenopprette respekten for de eldre. Også innen den offentlige eldreomsorg opplever mange eldre at de blir umyndiggjort. Politikerne bestemmer hvilke boformer de skal like, hvilken oppigjenvarmet mat skal tilkjøres, beslutninger tas over hodene deres, ektepar påtvinges skilsmisse fordi de tilhører forskjellige kategorier av pleietrengende; vi opplever tvangsflytting av mennesker som dør i ensomhet. Slike forhold og mye, mye mer, vitner om en gjennomgripende mangel på respekt for de eldre.
Kystpartiet vil gjerne si seg enig i det umoralske ved å anvende "den omvendte Robin Hood -politikk" altså pensjonssamordningene. Dette er noe som bare kan karakteriseres som en nasjonal skam!
En kinesisk vismann uttalte engang: "ET SAMFUNNS KULTUR MÅLES PÅ DEN MÅTEN SAMFUNNET BEHANDLER SINE SYKE OG GAMLE".
Hvordan er det med kulturen i vårt land?
Institusjonsdrift.
Kystpartiet ser på helsevesenets institusjoner som bedrifter som «produserer» pleie- og omsorg. De er på samme måte som næringslivets bedrifter, avhengig av en toppkvalifisert arbeidsstokk for å lage et førsteklasses produkt. Det er arbeidsgivers plikt å gi arbeidstakerne den nødvendige kompetanse i forhold til det arbeid de skal utføre, og dette må være en kontinuerlig prosess.
Sykehjemspersonalets oppgave er å gi omsorg og pleie til hele mennesket, både på det fysiologiske, psykiske og moralske plan. En bedret økonomi vil være en hjelp i dette arbeid, men løser ikke problemene. Uten varme, medansvar og kjærlighet, vil vi ikke oppnå de forandringer og forbedringer som nå er blitt tvingende nødvendige.
Eldreombud
Kystpartiet vil styrke eldreombudet og utvide spekteret med andre ombud.
7 BARNEHAGER, BARN og UNGE, VÅRE SVAKESTE-HVPU
. Partiets hovedbudskap for kommunevalget i Bergen 2003:
Kystpartiet har omtanke for det hele menneske fra vugge til grav ut fra individuelle behov og ønsker.
Barn, ungdom og familien.
Vi ser det som viktig at barn i oppveksten oppfostres av foreldre.
Nest etter hjemmet har barnehage/skole ansvaret for barnas og ungdommens oppdragelse. Påvirkning fra disse institusjoner vil prege barnas livskvaliteter og dermed legge grunnlag for det voksne menneskets utvikling. Førskole- og grunnskolelærere har ansvar for å være kunnskapsformidlere og forbilder for den kommende generasjon. Barn lærer mer av de voksnes handlinger, enn av deres teoretiske læresetninger. Skoleadministrasjonen skal påse at seksualforbrytere ikke får arbeid i skoler, førskole eller barnehage.
Barnehager
Barnehagene skal dekke barnas behov - fremfor foreldrenes. Barnehagene skal være livssynuavhengige.
Foreldre må gis større mulighet til å velge mellom korttids- og langtid-
barnehager. De foreldre som ønsker å være hjemme, må gis langt bedre muligheter, bl.a. ved å sikre dem pensjonspoeng. Kystpartiet krever full barnehagedekning, og barnehager bør som en selvfølge være offentlig finansiert!
Den litteratur som brukes i barnehagene skal godkjennes av foreldre, slik at uønsket påvirkning unngås.
Barnevern.
Behov for hjelp og støttetiltak for barn som er utsatt for omsorgssvikt øker. Kystpartiet ønsker å utbygge det kommunale barnevern, styrke barnevernsvakten og det frivillige organisasjonsarbeid.
Forebyggende arbeid som f.eks. skolemusikkorps, skoleidrett samt kulturtilbud o.l. må styrkes.
Funksjonshemmede
Kystpartiet vil arbeide for at det offentlige erkjenner sitt ansvar ovenfor psykisk og fysisk funksjonshemmede. Det må sikres ordninger som fører til at de i størst mulig grad kan likestilles med den øvrige befolkning. Vi vil at de som selv tar omsorg for sine psykisk eller fysisk handikappede gis reell mulighet for avlastning i arbeidet.
Fremkommelighet til offentlige bygninger, på veier og fortau samt den generelle fremkommelighet for rullestolbrukere vil Kystpartiet prioritere.
H.V.P.U.-Reformen.
HVPU- reformen er vellykket for noen, men de som ble utstengt fra sitt trygge felleskap kommer dårligst ut. Den er kun vellykket for dem den passer for. Nedbyggingen av institusjoner for HVPU pasienter må reverseres for enkeltes vedkommende, fordi det tilbud som gis nå ikke er tilfredsstillende for alle. De blir utstengt fra sitt tidligere fellesskap som de var trygg i, og er i dag overlatt til seg selv for en dels vedkommende. Vi mener at HVPU-reformen er feilslått og ikke tjenlig for mange av dem det gjelder.
Ca. 900 psykisk utviklingshemmede i vår kommune er berørt av reformen. Til tross for de beste intensjoner, har gjennomføringen avslørt så mange uheldige sider, at en revurdering er tvingende nødvendig. Vi finner det helt uakseptabelt at forbedring av enkelte gruppers livsvilkår skal skje på bekostning av andre og svakere grupper, - noe samfunnet gir stadig nye eksempler på. Hele reformen er et bevis på sannheten i ordet: Det beste er det godes fiende. Et bevis på bås-tenking, generalisering og prestisjens farlige makt. Påstanden om at all form for institusjonsliv er uverdig et moderne samfunn og at samtlige institusjonsboere vil få det bedre dersom de integreres i det vanlige samfunnssystem, vitner om mangel på virkelighetsforståelse.
For å forhindre at man fortsetter den urett som allerede er begått mot mange H.V.P.U.-klienter, som har fått sin trygghet og tilhørighet erstattet med ensomhet og usikkerhet, vil Kystpartiet forlange denne reform revurdert, og reversert for dem det åpenbart er begått feil mot.
8 Skoler og undervisning
Grunnskolen
Alle barn skal ha rett til skolegang i sitt nærmiljø. Timetallet i grunnskolen må økes. Barn som over tid sliter med lærevansker, utvikler et negativt selvbilde, mister skolemotivasjonen, mister troen på egen læringsevne og utvikler sperrer mot kunnskapstilegning. Styrket innsats mot de yngste elevene kan bidra til å motvirke problemer oppover i klassene, og derved hjelpe flere til å få større utbytte av skolegangen. Elever som ikke har utbytte av integrering i vanlig klasse, bør få alternativt undervisningstilbud. Hvordan dette tilbudet skal organiseres, avhenger av hvilke forhold som er bakgrunn for at integrering i vanlig klasse ikke er til elevens beste. Alternative undervisningstilbud må utvikles i samarbeid mellom skolen og foreldrene, og være målrettet mot å gi eleven en mer meningsfylt og utbytterik skolegang..
Tidlig skolestart innebærer at modningsnivået i 1.klasse er veldig ulikt. Dersom alle skal ha utbytte av sitt første skoleår er det viktig at undervisningen er tilstrekkelig differensiert.
Undervisning
Kystpartiet vil beholde karakterer i den offentlige skole. Vi vil begrense bruken av engangsmateriell og foreldrebetaling i undervisningen og gjeninnføre fast pensum i de fleste fag.
All undervisning i Bergensskolene skal foregå på Norsk.
Vi vil gjøre det mulig for elever å velge mellom teoretisk og praktisk undervisning etter 7. skoleår.
Videregående skole
Yrkesorientert opplæring må være et reelt utdanningstilbud også for dem som ikke har ambisjoner om videre utdanning på universitets- og høgskolenivå. Derfor må teorikravet senkes og den yrkesfaglige delen styrkes.
Fordi alle har rett til videregående opplæring, må pengene følge elevene til den skole elevene velger. Det må kunne settes kunnskapskrav i forhold til elevenes rett til opptak i videregående skole. Dagens system der elevene har rett til opptak innenfor sine tre prioriterte valg, gir en lite forutsigbar situasjon for den enkelte skole,
og medfører at elever tas opp til utdanningstilbud på linjer der de ikke har forutsetninger for å kunne nå frem til godkjent eksamen eller fagbrev. Med allmenn rett til videregående opplæring, må tilbudet differensieres slik at ikke den generelle standard synker. Eksamen fra allmennfaglig linje må innebære en kvalitetsgaranti som gir våre studenter opptaksrett også til utenlandske universiteter og høyskoler.
For videregående opplæring må undervisningen samsvare med virkeligheten utenfor skolen og vi forutsetter et langt tettere samarbeid mellom A-etat, skolevesen og myndigheter med tanke på rådgivning i yrkesvalg - dette for å foregripe tendensene mot utdanning til arbeidsledighet
Allmennfaglig voksenopplæring, betalt med offentlige midler, skal føre frem til eksamener.
Kystpartiet ønsker at skolebygninger i større grad skal være tilgjengelige for lokale foreninger og lag på kveld/helgetid.
Skal Bergen få en god skole, trenger vi dyktige og kunnskapsrike lærere.
Kystpartiet mener at lærerne i langt større grad må gis muligheter til
å løse de mange utfordringene i dagens skolesituasjon.
Økt kriminalitet, vold og rusmisbruk i samfunnet gjenspeiles også i skolene, og har bl.a. bidratt til å skape et betydelig disiplinproblem og skremmende mobbeaktivitet. Nye problemer krever nye løsninger. Politikere må i langt større grad høre på lærernes behov for nytenkning m.h.t. hvordan disse problemer best kan løses, slik at man ikke kommer for seint til å få gjort noe. Undervisningen her i byen må i større grad bygges på lærernes og foreldrenes erfaringer.
Tilleggsmateriell skal være i overensstemmelse med skolens formålsparagraf og godkjennes av foreldre, for å hindre uønsket påvirkning.
Kystpartiet ønsker en kritisk vurdering av skolens historieundervisning med bakgrunn i det faktum at eksempelvis en av de viktigste begivenheter i vår samtidshistorie - krigen 1939-45 så og si er utelatt og fordreiet i nyere historiebøker. Kystpartiet ser på dette som ren historieforfalskning og vil arbeide for at de offentlige undervisningsplaner blir rettet på dette så vel som andre punkt.
Kystpartiet vil ha en kvalitetsreform i skolen, og mener derfor at
Reform 94 og reformen før denne blir opphevet og erstattet med mer pensumrelatert undervisning.
En av skolens viktigste oppgaver er å formidle tradisjon og å trekke forbindelseslinjene mellom fortid via nåtid til fremtid, for derved å skape tilhørighet og trygghet i barnesinnet.
Kystpartiet mener skolen må stimulere nødvendig fantasi og tiltakslyst blant unge. Dette behøves for videre utvikling. Dessverre legges ikke forholdene til rette ved tilbud om lærlingplasser slik at våre ungdommer skal få anledning til å skaffe seg yrkesutdanning. Dette vil vi arbeide for å rette opp ved at det kan inngås kontrakt mellom lærling og arbeidsgiver som kan tidsbegrenses til utløpet av læretiden.
Vi aksepterer ikke at ungdommen holdes utenfor arbeidslivet.
Høyere utdanning og forskning
Større del av oljeinntektene må kunne brukes for å styrke høyere utdanning og forskning. Norske universiteter og høyskoler må i langt større grad enn i dag få mulighet til å knytte til seg utenlandske forelesere og forskere. Bare gjennom forskning kan vi møte morgendagens utfordringer i kunnskapssamfunnet. Lønnsnivået for professorer må opp på et konkurransedyktig nivå. Partiet vil støtte ordninger som gjør det mulig for studenter å studere på heltid, og derved gjennomføre studiene på normert tid. Da må stipendandelen økes, og det må være en øvre grense for rentestigning på studielån. Det er ønskelig at flere studenter tar deler av sin utdannelse i utlandet, og stipend- og låneordninger må være så gunstige at studier i utlandet blir mulig for alle, uavhengig av familie- og ressursbakgrunn.
I fremtiden blir kunnskap viktigere enn kapital. Da må det legges til rette for at neste generasjons mulighet for kunnskapstilegning ikke er avhengig av foreldregenerasjonens kapital.
9 Kulturpolitikk
Kystpartiet ønsker en desentralisering av kulturpolitikken - fra elite- til undervisningsrettet. Kulturskolene må tilføres mer midler, siden det ofte er på grasroten kulturen bygges.
Kystpartiet vil støtte og utvikle musikk-byen Bergen og arbeide for at Statens musikkhøyskole flyttes til Bergen.
Kystpartiet fremhever Bergen som nasjonal musikkby og påpeker at vi for eksempel allerede har et operabygg her. Grieghallen egner seg like godt til opera som til symfonikonserter. Vi vil arbeide for at Bergen får sin rettmessige andel av statens bevilgninger til kulturformål generelt.
Kulturbegrepet favner over svært mye i samfunnet. Et åndsliv og kulturliv utvikles best når det er fritt og drives av frivillige og uavhengige foreninger, forbund, organisasjoner og enkeltmennesker.
Vi ser på kulturarv og etikk som en grunnleggende basis for samfunnet. Enhver borger skal kunne dyrke den religion vedkommende måtte bekjenne seg til da religionsfrihet betraktes som en menneskerettighet. Vi vil la kulturtilbud få utvikle seg alt etter behov, men det bør i prinsippet kunne være selvfinansierende.
10 Bymiljøet, miljø, fritid og bergenske tradisjoner
Kystpartiet vil bevare Bergen som en av verdens vakreste byer og videreføre byens særpreg.
Som kulturelt engasjert, støtter Kystpartiet selvsagt opp om de særegne bergenske tradisjoner som buekorps og lignende. Vi er reservert overfor sterke inngrep i byens struktur og profil.
Kystpartiet vil at alt salg på torget skal foregå i overensstemmelse med hevdvunne tradisjoner. Torget er Bergens og nasjonens ansikt utad og det opprinnelige bør bevares slik at utglidningen av torgets profil ikke må få fortsette. Handel med fisk, grønt, frukt og hjemmeproduksjon må ha prioritet.
Vi vil at spesielle og særegne by - og bomiljøer av historisk og kulturell verdi blir bevart.
Miljø, Fritid og friluftsliv
Kystpartiet mener at ren luft, rent vann, ren jord og ro er en menneskerett og en betingelse for videreføring av arven til kommende generasjoner. Prinsippet vårt er at de som forurenser må rette opp skadene som påføres miljøet både lokalt og internasjonalt.
Vi vil være rimelig liberale når det gjelder hyttebygging i vårt langstrakte land og opprettholdelse av jakt og sportsfiske bør kunne avgjøres i de enkelte kommuner.
Småbåter anses som en av våre viktigste fritids og rekreasjonstilbud som det ikke må legges restriksjoner på utover de lovmessige forhold. Det må tilrettelegges for småbåthavner i rikelig omfang.
Kystpartiet ser turisme som en viktig vekstnæring i Norge. Vi vil at forholdene legges til rette for en turistnæring som må ha en rekke kvaliteter. Billigturisme anses ikke som aktuell da den vil kunne skade mer enn hensiktsmessig.
Kystpartiet støtter organisasjonsstrukturen innen sport og idrett. Vi vil legge forholdene bedre til rette for all den egeninnsats som nedlegges av ledere, foreldre og alle frivillige.
11 Bolig,
Bolig, byfornyelse, bygningslov.
Kystpartiet anser eiendomskatten som en fiskalskatt som må fjernes.
Kystpartiet arbeider for at ansvaret kommunene har for at eldre og funksjonshemmede får et tilfredsstillende boforhold skal oppfylles. Vi ønsker at kommunene prioriterer hjelp med finansiering til rehabilitering av boliger slik at eldre og funksjonshemmede i størst mulig grad kan bo i sine vante boligmiljøer.
Vi vil at kommunene satser tilstrekkelig på trygdeleiligheter og at all bebyggelse søkes tilpasset de eldre og funksjonshemmede. Tomtegrunn må sikres for eldrespareklubber.
Vi vil at eldre i institusjon skal ha eget rom. Ektefeller skal ikke skilles men kunne bo sammen selv om en ikke er frisk.
Når det gjelder boligbygging er det de offentliges ansvar å planlegge, oppfølge og kontrollere at byggingen skjer i tråd med fastsatte lover og regler. Tilrettelegging av vann, avløp og vei er kommunens ansvar men bør utføres av fagbedrifter.
BOLIGPOLITIKK
Eksisterende plan- og bygningslov virker dempende for boligbygging.
Kystpartiet vil arbeide for at nevnte lov blir endret slik at boligsøkende raskere kan bygge sine hjem. I de aller fleste kommuner er arealer lagt ut for boligbygging. Likevel opplever de fleste, som i stor grad er førstegangsbyggere, en unødig lang saksbehandlingstid. Kommuner som sliter med synkende befolkningstall er særlig interessert i at nybyggingen blir minst mulig hindret.
Felles for hele landet er det at vi nå retter større oppmerksomhet mot de som vil etablere seg i boligmarkedet. Partiet vil også arbeide for at finansieringsinstitusjoner, og i særlig grad Husbanken, gir fordeler til nyetablerere. Det bør være momsfritak for nybygg ut fra Husbankens status.
På utdanningssteder er det i dag et stort press på det etablerte leiemarkedet.
Vi mener myndighetene snarest må prioritere bygging av flere studentboliger. Tomteprisene varierer meget sterkt og tomtepriser skal holdes utenfor beregningsgrunnlaget for husbanklån. Høye tomtepriser må ikke ekskludere husbyggere for lån i Husbanken.
I vårt kalde land er det uakseptabelt at mennesker er bostedløse og henvist til å bo på gaten. Partiet er sterkt kritisk til at stadig flere kommuner oppretter kommunale eiendomsselskaper som pålegges å drive med overskudd, og som derfor fastsetter en utleiepris som ekskluderer de svakeste fra boligmarkedet. Partiet vil arbeide for en sosial boligbygging som sikrer subsidierte leiligheter for mennesker med lav inntekt. Bygging i strandsonen skal reguleres av den enkelte kommune og skal ikke reguleres av nasjonal rådgivning
Kystpartiet er motstander av den kommunale forkjøpsrett ved inngripen mellom to parter som har inngått kjøp/salgs avtale.
Byfornyelse anses som en frivillig sak mellom berørte parter. Vi vil gå imot at kommunene engasjerer seg i byfornyelse da dette bedre kan utføres av de enkelte gårdeiere og leieboere i fellesskap. Vi vil at forholdene legges til rette for en gradvis og kontinuerlig fornyelse i tråd med de behov og ønsker som leietaker og eierne har. Kommunen bør tilrettelegge for økonomiske garantier til privat byfornyelse via statsbankene.
Kystpartiet ser det som kompliserende at det offentlige skal kunne detaljregulere enhver søknad som sendes for innvilgelse. Bygningsloven vil bli praktisert liberalt av Kp's representanter.
Søknader om byggetillatelse og private forslag til reguleringsplaner godkjennes uten unødvendig forsinkelse dersom ikke klare, konkrete og tungtveiende grunner taler imot. Nabovarsel og deres reaksjoner legges til grunn om de ikke anses for urimelige.
12 Maritim virksomhet - Marin næring
Kystpartiet vil arbeide for å styrke det maritime miljø, herunder Bergens posisjon som administrasjonssenter for fiskeri og- havforskning.
Fiskerier.
Kystpartiet vil arbeide for at våre kyst og havområder beskattes i tråd med Norsk havforsknings anbefalinger. Det bør kun være våre fiskere som har rett til konsesjoner som bør baseres på masse og ikke volum. Vi ønsker fristilling av kystfiske som foregår med passivt redskap. Vi ønsker å verne mot overbeskatning ved eventuell inngåelse av internasjonale avtaler ved bruk av aktiv redskap.
Vi ønsker fri adgang til oppdrettsnæringen uten vesentlige andre restriksjoner enn de naturlige følger av veterinær og forurensningsmessige.
Havbruk
Det skjer en rask utvikling innen bioteknologi, havbeite og oppdrett som gjør at havbruk er en av de næringer vi stiller store forventninger til. Partiet går inn for at havbruk videreutvikles. Dette må imidlertid skje på en fornuftig måte der man i alle sammenhenger tar distriktsmessige hensyn. Gjør vi dette, har vi alle muligheter til å lykkes i arbeidet med å få en meget betydelig kystnæring.
Partiet kan ikke akseptere at en slik distriktsnæring i økende grad blir eid av multinasjonale selskap og fjernstyres fra utlandet. Partiet går imot at det skal innføres vederlag for tildeling av oppdrettskonsesjoner. Blir en arealavgift innført, skal inntektene av denne føres tilbake til vertskommunene slik at disse settes i stand til å utvikle næringen videre i samarbeid med annen lokal virksomhet. Partiet er også betenkt over at den nye loven om havbeite inneholder retningslinjer om sikringssoner som er kjent gjennom "Rieber Mohn-utvalget". Etter vår oppfatning vil opplegget for slike soner forverre lokalbefolkningens frie ferdsel og aktiviteter.
Partiet går inn for en meget restriktiv bruk av havbeiteloven. Partiet vil ha økte ressurser til forskning på nye og gjerne hardføre marine arter som kan øke verdiskapningen i oppdrettsnæringen. Etablering og plassering av havbruksanlegg skal ikke føre til urimelige konsekvenser for andre kystaktiviteter, spesielt låssettingsplasser, seilingsleder og friluftsaktivitet. Dog har det allerede oppstått så store arealkonflikter mellom tradisjonelle fiskerier og oppdrett, at dette må avklares. Partiet går videre inn for at fremtidige kystsoneplaner skal utarbeides i nærsammenheng med havbruksvirksomhetene og fiskerinæringene.
Hurtigbåt til sentrum
Det vil i fremtiden kunne bli aktuelt å avlaste vårt lokale veinett ved å flytte passasjertrafikk til våre fjorder på meget hurtiggående båter. Eks. Sentrum - Dolviken med tilførselsbusser fra Kokstad og Sandsli. Det samme fra Åsanesiden. Rundkjøringsbåter i begge retninger som stopper innom alle nødvendige befolkningskonsentrasjoner.
En meget bedre merking av vår led må omgående settes i gang. Nattetid er det meget vanskelig å se staker og kunne følge leden med mindre fritidsfartøy. Kystpartiet vil prioritere dette.
Ved den store økning av fritidsfartøy fremtvinger det seg store behov for småbåthavner. Tilrettelegging for slike anser vi det er en oppgave for vårt havnevesen å tilrettelegge plass for.
Sjøfart - opplæring må videreføres i vår by med den lange tradisjon og kunnskap som fortsatt er igjen.
13 Landbruk og Mat
Bergen som største landbrukskommune i Hordaland vil Kystpartiet videreutvikle.
Norsk landbruk må opprettholdes i hele landet med et produksjonsmønster som ivaretar vårt behov for beredskap og selvforsyning i krisesituasjoner.
Produktutvikling og økologisk landbruk skal prioriteres. Bygdeutviklingsprogram som fremmer næringsvirksomhet, trivsel og mangfold, skal fortsatt støttes av Bygdeutviklingsfondet.
Eiendomsretten og råderetten i landbruket står fast. Statlige reguleringer og overføringsordninger må ikke gis en innretning som fører til at bonden av økonomiske årsaker legger opp til en driftsform som ikke er optimal for den enkelte gård i forhold til beliggenhet, jordsmonn og klimatiske forhold. Den enkelte gårdbruker har selv de beste forutsetninger for å vurdere egen drift. Små fjord- og fjellgårder, som er enestående for Norge, gir i seg selv liten avkastning. Likevel er de vesentlige for bevaring av kulturlandskapet og bosettingen i distriktene. De kan ikke overleve uten at fellesskapet betaler for landskapspleien i form av arealtilskudd.
På øyene og i kyst- og fjordstrøk er kombinasjonsdrift ofte det beste middel for fortsatt bosetting, og småskala landbruk må kunne drives i kombinasjon med annen næring. Det betyr at også prinsippet rundt begrepet "fiskerbonden" må kunne videreføres der forholdene ligger til rette for det. Et begrenset landbruk må også kunne drives i kombinasjon med oppdrett. Disse enkle virkemidler vil bidra sterkt til at man kan bevare bosettingsmønsteret og utvikle kulturlandskapet.
Regionale verneplaner for landbruk, skogbruk og rovdyr må avgjøres hos de lokale myndigheter og fylkesting. Landbruksinteresser må prioriteres foran rovdyrhensyn. Landsomfattende planer skal avgjøres av Stortinget - og ikke som i dag av Miljøverndepartementet og Fylkesmannens miljøvernavdeling. Partiet skal arbeide for å opprettholde norsk jordbruk slik at vi får tilgang på ren mat. Partiet vil følge opp regelverket i forbindelse med import av matvarer. Økt kontroll av matimporten står sentralt for å sikre at vi har trygg mat. Varedeklarasjonen må gi klare opplysninger om opprinnelsesland.
Hjemlig produksjon av ren og trygg mat må i sterkere grad enn før oppfattes som et konkurransefortrinn. Partiet vil arbeide for at norsk landbruk skal gi forbrukerne produkter med høy kvalitet og til konkurransedyktige priser som sikrer matforsyning til hele landet, også utkantstrøk der matvarekjedene måtte vurdere det ulønnsomt å distribuere mat. Partiet vil stimulere til investeringer og økt avvirkning i skogbruket. Avskrivningsordningene må gjøres bedre.
Virkemidler:
- Gjeninnføring av statlige grøftetilskudd i jord- og skogbruk.
- Åpne for kvotesalg mellom gårdsbruk (regulert).
- Via SND gis mulighet for lån og tilskudd til bruksutbygging (ikke industriell produksjon).
- Via SND å tredoble potten til nybygg av forskjellige driftsbygninger samt miljørettet tiltak.
- Via SND å gi økte tilskudd til videreforedling og markedsføring av økologiske produkter.
- Via SND å legge forholdene til rette for videreforedling av den enkelte gårds produkter (også ikke-økologiske).
14 Oljevernberedskap
Kystpartiet vil styrke oljevernberedskapen, kystvakten og lostjenesten med tanke på farlige transporter langs vår kyst.
Vi vil omgående forlange Statens Oljevernberedskap flyttet til Bergen, som ligger midt i faresonen. Samtidig vil vi sørge for at all ferdsel med farlig transport og tvilsomme fartøy skal foregå minst 50 sjømil utenfor kysten.
Kystpartiet vil verne miljøet og stoppe forurensende utslipp slik som Sellafield.
Tankfarten til og fra Mongstad må foregå på en mer betryggende måte med skipsovervåking - dirigering.
Kystpartiet vil øke utbredelsen av mottak for ballastvann.
Lostjenestene på Fedje må styrkes.
15 Forsvar
Forsvaret er en statlig oppgave. Nedleggelse av Vestlandsforsvaret har imidlertid så store negative konsekvenser for Bergen at vi finner å måtte ta dette opp i Stortinget.
Kystpartiet er ikke enig i at situasjonen i Europa er så stabil at det ikke lenger er nødvendig med forsvar av Vestlandet. Både p.g.a. Bergens strategiske beliggenhet, byens betydning som internasjonal havneby og tilknytning til oljevirksomheten, er Bergensregionen et sannsynlig mål for terroraksjoner. Kystartilleriet må styrkes - ikke svekkes. Uten mulighet til landforsvar er risikoen betydelig øket. Dette kan få katastrofale følger for byen og dens innbyggere.
Kystpartiet mener det er bystyrets plikt å ta denne saken opp på nytt med Stortinget. Forsvaret er landets viktigste sikkerhetsgaranti.
Forsvaret og lokalsamfunnet
Kystpartiet ser med stor bekymring på den uforsvarlige nedbygging av forsvaret. Forsvar av Norge er viktigere enn deltagelse i internasjonale operasjoner.
Vi vil arbeide for at større sivile installasjoner og sentrale forsyningsanlegg blir beskyttet mot mulige sabotasjer og angrep ved at det etableres et tilstrekkelig landforsvar av dem.
Den sivile beredskap må styrkes radikalt. Kystpartiet støtter det frivillige skyttervesen.
Den sivile beredskap må styrkes radikalt. Vi støtter det sivile skytterlagsoppbygning.
16 Lov og Orden
Kystpartiet vil arbeide for at rettsvesen, politi og lensmannsetat får muligheter til å utøve sine oppgaver for å sikre stabilitet, ro og orden i samfunnet. Vi vil støtte ressurstilgang etter nødvendig behov for etatene.
Det må arbeides for hurtigere og strengere straffereaksjoner som må være effektive, spesielt er dette viktig for førstegangsforbrytere.
Vi vil øke ressursene for å få fjernet narkotikaondet slik at politi og tollvesen kan gis anledning til å utføre en forsvarlig tjeneste.
Narkomane må kunne tvangsavvennes og gis oppfølging videre. Vesentlige økninger av strafferamme ved narkotikasmugling og en effektiv kontroll mot innsmugling til fengslene må iverksettes.
Ved den økende blinde vold i dagens samfunn, ønsker vi at det skal tas mer hensyn til ofrene enn til gjerningsmennene. Vi vil ilegge vinnings og voldsforbrytere erstatningsplikt for skade de påfører andres liv og eiendeler. Permisjoner fra fengslene må innskjerpes og prøveløslatelser reduseres. De som har gjort opp for seg skal det tilrettelegges for tilbakekomst til samfunnet som likeverdige borgere.
KRIMINALPOLITIKK
I stedet for fengsel kan samfunnstjeneste i større grad tas i bruk som straff for personer som dette passer for. Da vil disse som ikke er farlige for sitt nærmiljø, være en ressurs for samfunnet i stedet for en økonomisk belastning.
Disse personer må få nødvendig opplæring slik at de kan gå tilbake til samfunnet med mer ressurser enn de hadde da de ble dømt.
Norge bør ha en rask domstolsbehandling og unngå en lovgivning som gjør alle til lovbrytere og som bryter ned respekten for de viktige lover vi trenger. For alvorlige volds- og narkotikaforbrytelser vil partiet arbeide for at Stortinget gjennom innstillinger og debatter gir klare signaler om at det forventes at hele strafferammen brukes, og at øvre strafferamme i større grad bør benyttes i forhold til særlig alvorlige forbrytelser.
17 Innvandring
Kystpartiet vil føre en kontrollert innvandringspolitikk. En bedre integrering er helt vesentlig før Bergen kan motta flere.
Kystpartiet i Bergen vil på alle områder i samfunnet arbeide for økt forståelse for de etiske verdiers betydning for en positiv samfunnsutvikling.
Kystpartiet vil føre en kontrollert asyl/innvandringspolitikk. Den åpne grense-politikk som Schengen-samarbeidet og EU legger opp til, gjør et lite land som vårt ekstra sårbart for masseinnvandring fra Øst-Europa. Det må være en selvfølge at asylsøkere/innvandrere lærer seg norsk og innretter seg etter norske lover og regler. Kystpartiet vil ikke godta at Bergen tar imot nye asylsøkere/Innvandrere før de som allerede er kommet er blitt skikkelig integrert. Integrasjon er en forutsetning for oppholdstillatelse og gjelder både kvinner og menn så vel som barn.
Avslutningsvis vil Kystpartiet minne om våre prinsipper:
Partiets politiske plattform bygger på rettsstaten og folkestyrets prinsipper som grunnleggende verdier.
Partiet vil styrke vernet om Norges Grunnlov og eiendomsretten.
Gjennom politisk arbeid ønsker Kystpartiet å formidle folkets krav til helhetlige vurderinger og sunt folkevett som basis for enhver saksbehandlings og beslutningsprosess.
Kystpartiet vil holde i hevd det demokratiske prinsipp:
«politikere og byråkrater skal være folkets tjenere, ikke deres herskere »
