
Stortinget, 25. mai 2001
Børge Brende
Valget blir ja eller nei til boligskatt
"Det er vanskelig å vite om man skal le eller gråte over at boligskatt-partiene Arbeiderpartiet, SV og Senterpartiet ikke klarer å bli enige om hvordan de skal flå boligeierne," sier Høyres skattepolitiske talsmann Børge Brende i en kommentar til at finanskomiteen i dag avgir innstilling om Regjeringens forslag til nytt takseringssystem for boliger, uten at det er oppnådd flertall for noen ting.
"Det er AP, SV og SP som sikrer flertall for at boligskatten ikke skal avvikles. Da er det selvfølgelig opp til dem å bli enige om hva slags takstgrunnlag som skal benyttes. Høyre vil fjerne den såkalte "fordelsskatten" på å bo i egen bolig, og samtidig fjerne formuesskatten. Med Høyres politikk er det ikke behov for et takstsystem," fortsetter Brende.
Brende er særlig skuffet over at Senterpartiet sørger for at boligskatten ikke forsvinner. "Det er Senterpartiet som satt med nøkkelen i denne saken. Alle partiene på ikke-sosialistisk side gikk inn for å fjerne "fordelsskatten" på boliger. Jeg er svært skuffet over at Senterpartiet i denne viktige saken går sammen med de sosialistiske partiene for å fortsette å ta skattepenger fra landets boligeiere," sier Brende.
"Det er imidlertid nå klart at høstens valg blir et valg om vi skal ha boligskatt eller ikke. En stemme på AP, SV eller SP er en stemme for fortsatt boligskatt. En stemme på Høyre vil bidra til å fjerne boligskatten. Får vi et ikke-sosialistisk flertall uten Senterpartiet "på vippen" er boligskatten borte," fortsetter Brende.
Brende har også lagt merke til at representanter fra Arbeiderpartiet prøver å legge skylden på andre partier for at ikke blir lettelser i boligskatten. "Det er ikke særlig troverdig at Arbeiderpartiet nå gråter krokodilletårer over at det ikke blir en lettelse i boligskatten. Hvis Arbeiderpartiet hadde vært opptatt av lettelser i boligskatten burde de stemt for Høyres forslag om å fjerne den. Det er vel ingen som lar seg lure av Arbeiderpartiet i dette spørsmålet. De har økt boligtakstene med 25 pst. bare de to siste årene. Samtidig argumenterer Arbeiderpartiet for at boligskatten er så viktig for å sikre statens inntekter. Da gir det jo ingen mening at de skal gi lettelse i boligskatten. Det er åpenbart at Regjeringens plan var å lokke gjennom et nytt takstsystem med introduksjonsrabatt, før de senere skulle skru til skatteskruen kraftig." avslutter Brende.
