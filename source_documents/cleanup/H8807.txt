
30.11.2004
Lena Jensen, SV, medlem av utdanningskomiteen på Stortinget
- Skolene må rustes opp for å møte nye krav
Skolene må rustes opp for å komme i møte de nye læreplanene. Det sier SV om utkastet til de nye læreplanene som nå er lagt ut til debatt. SV ser positivt på flere av forslagene i de nye læreplanene, men det er en del ting vi savner og vil endre på.
- Læreplanene har gode og tydeligere kompetansemål, emnene er mer mangfoldige og fagene virker bedre integrert i hverandre. Dette er positivt, sier Lena Jensen, SVs medlem av utdanningskomiteen på Stortinget. - Men skal skolene være i stand til å sette de nye læreplanene ut i livet, så må skolene rustes kraftig opp, fortsetter hun. SV vil nå kreve at regjeringen legger penger på bordet. - Hvis ikke vil det være å kaste blår i øynene på elever og lærere, sier Jensen.
Jensen trekker frem flere eksempler på dette.
- Skal småbarna kunne lese både sakprosa og skjønnlitteratur, så må hyllene fylles med bøker. Skal en syvendeklassing kunne svømme både på mage og rygg, så må vi fylle bassengene med vann. Skal elevene lære å eksperimentere med nye mattrender, så må skapene fylles med råvarer, og skal barn kunne beherske IKT, så må de ha tilgang på datamaskiner og programvare, sier hun
- Sist, men ikke minst: Skal elevene få den tilrettelagte opplæringen de har krav på, så må vi få flere voksne inn i skolen, avslutter Lena Jensen.
