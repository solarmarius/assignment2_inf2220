
Dato: 6. april 2005
Justispolitisk talsmann i FrP, Jan Arild Ellingsen
- Bevist at Ap bløffer i justispolitikken
- Nå er det bevist at Ap bløffer i justispolitikken. Ap verken gjør det de sier eller sier det de gjør, mener FrPs justispolitiske talsmann, Jan Arild Ellingsen.
Det er etter at justiskomiteen ferdigbehandlet forslaget til ny straffelov at Ellingsen reagerer.
- I lang tid har Aps justispolitiker Knut Storberget gått ut i media og lovet strengere straffer, men sannheten som nå er presentert i forslaget til ny straffelov er at Ap slett ikke ønsker noen generell heving av straffenivået i Norge.
Jan Arild Ellingsen viser til at Ap bare er med på å heve minimumsstraffen for enkelte lovbrudd. - Men maksimumsstraffen rører de ikke. Drap og voldtekt er noen av de groveste kriminelle handlingene en kan bli dømt for, men fortsatt er det bare FrP som vil heve straffen fra 21 til 30 års fengsel, forklarer han.
- Dessuten velsigner Ap også den såkalte strafferabatten hvor kriminelle maks kan dømmes til to ganger maksimalstraff. Det vil si dersom en kriminell gjør seg skyldig i 5 innbrudd dømmes han maksimalt for to av dem. Dette viser sannheten i Aps justispolitikk, slår Ellingsen fast.
- Det er ingenting som ville vært mer effektivt for å hindre gjengangerkriminaliteten enn å fjerne den særnorske strafferabatten. Uten den ville forbryterne rett og slett ha blitt dømt for all den kriminaliteten de gjør seg skyldig i. Med dagens system er det jo fritt frem så lenge du allerede har gjort to kriminelle handlinger, påpeker han.
Han er bekymret over hvordan justispolitikken vil bli i en eventuell rød-grønn regjering. - En ting er i alle fall sikkert, det blir ikke noen heving av maksimumsstraffen eller fjerning av strafferabatten, avslutter han.
