
6.12.98
Morten Lund,
Ny reform: MER FRIHET OG ANSVAR TIL KOMMUNENE
-Jeg er villig til å diskutere rammene for en ny stor reform med overskrift «Mer frihet og ansvar til kommunene, sa stortingsrepresentant Morten Lund i Stortinget i dag under debatten om kommunalbudsjettet. Bakgrunnen for dette var at Lund mente at den statlige detaljstyringen har nesten bare negative sider. Omstillingsmulighetene som finnes lokalt blir redusert, pengene strekker kortere, planer og rapporter lages av hensyn til systemet og ikke av hensyn til innbyggerne. Lokale folkevalgte mister makt til fylkesmenn og andre småkonger.
- Den nye Kommuneloven skulle gjøre noe med dette. Staten skulle fastsette hva som skulle gjøres, mens man lokalt skulle bestemme hvordan. Utviklingen har gått i feil retning. Det største lyspunktet den senere tid er den vedtatte forsøksordning om at 20 kommuner og 2 fylkeskommuner skal få mer frie midler. Men jeg er redd det kan gå slik at kua dør mens graset gror, sa Lund.
Lund mente at kommunenes medvirkning, når økonomiske rammer skal vedtas og når nye reformer skal settes i gang, må stå helt sentralt. Han mente også det er naturlig å drøfte en reservasjonsrett mot nye reformer. - Det er liten vits i, faktisk negativt både for innbyggere, lokale folkevalgte og Stortinget, med reformer som man lokalt ikke makter å følge opp eller som forutsetter at eksisterende tilbud legges ned, mente Lund.
Lund sa det er et tankekors i denne debatten, at de ansattes organisasjoner og de som representerer ulike brukere, så sterkt ønsker statlig overstyring. Han mente derfor at det trengs en bedre dokumentasjon av ulempene med dagens situasjon.
