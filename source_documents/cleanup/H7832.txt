
26.09.2003
Høyre, Kristelig Folkeparti og Fremskrittspartiet
Borgerlig samarbeid i Tønsberg
Høyre, Kristelig Folkeparti og Fremskrittspartiet er i dag blitt enige om et valgteknisk og et politisk samarbeid for den kommende kommunestyreperioden frem til 2007.
For alle de tre partiene var det viktig å få til et langsiktig, borgerlig styre for byen. Derfor ble det lagt stor vekt på å få til en politisk avtale.
I tillegg til den politiske avtalen, er de tre partiene blitt enige om fordelingen av sentrale verv. Per Arne Olsen fra Fremskrittspartiet blir Tønsbergs nye ordfører, mens Petter Berg fra Høyre blir varaordfører. KrF skal besette flere viktige utvalgsverv, blant annet ledervervet i helse og sosial.
Den politiske avtalen mellom Høyre, KrF og FrP er vedlagt pressemeldingen.
{{Avtalen følger under}}
Tønsberg mot 2007
Partene er enige om at en grunnleggende forutsetning for samarbeidet ligger i et budsjettsamarbeid. For samarbeidspartene er en forsvarlig budsjettpolitikk grunnleggende. Tønsberg kommune skal drives i balanse. Dette sammen med de øvrige punktene i denne politiske plattform vil være retningsgivende for samarbeidspartienes budsjettarbeid.
Politisk plattform 2003-2007 for KrF, Høyre og FrP
SKOLE
1. Man foretar en gjennomgang av skolenes ledelsesstruktur hvor hovedregelen er at den enkelte skole har sin egen rektorstilling.
2. Ansettelsesvilkår for rektorer gjennomgås. Innføring av lederavtaler, resultatlønn og åremålsystem vurderes.
3. Utrede muligheten for en skolefinansieringsordning der pengene følger eleven og gir foreldrene mulighet for fritt skolevalg. Søsken skal ha rett til å kunne gå på samme barneskole.
4. Arbeide for mer tid til hver enkelt elev.
5. Intensivere holdningsskapende arbeid mot mobbing og antisosial adferd i Tønsbergskolen. Bruk av Olweus-programmet er et eksempel på dette.
6. Etablere Kommunalt Skoleforum. Skoleledere, lærere, representanter for Foreldrenes Arbeidsutvalg (FAU) og politikere møtes for å diskutere innhold og kvalitet. Målsettingen er å forbedre Tønsbergskolen og skape en god dialog.
7. Videreutvikle en regelmessig vurdering av skolene. Man kartlegger elevenes læringsutbytte, trivsel og læringsmiljø. Evalueringen skal være åpen og bidra til utvikling av kvaliteten i Tønsbergskolen.
8. Arbeide for etablering av et "skolefond" på kr. 500.000,- pr. år i den kommende perioden som skal brukes til prosjekter for å forbedre/fornye skolens innhold og kvalitet.
9. Ha en positiv innstilling til drift og etablering av friskoler.
BARNEHAGER
1. Stortinget har vedtatt innføring av maks pris i barnehagene samt full barnehagedekning innen medio 2005. Kommunen må gjøre sitt for å følge dette vedtaket.
2. Legge til rette for etablering av private barnehager/barneparker.
3. Åpne for en mer fleksibel barnehagedrift slik at foresatte får større valgmuligheter.
KIRKE
Prioritere en utvidelse av rammene til Tønsberg Kirkelig Fellesråd i perioden.
KULTUR
1. Sikre at Tønsberg bibliotek tilføres ressurser for å opprettholde tjenestetilbudet i samarbeid med andre eiere.
2. Det forutsettes et regionalt eieransvar før etablering av Scene 2 for Teater Ibsen. Frigjorte midler tilbakeføres kulturbudsjettet og en vakant fagstilling ved Kulturkontoret besettes.
3. Prioritere støtte til frivillige lag og organisasjoner.
4. Sjøbodteateret skal sikres en ny sentral plassering.
5. Bygge badeanlegg ved Nordbyen.
6. Sikre kulturlandskapet rundt Slottsfjellet i forbindelse med nye prosjekter.
RUSOMSORG/PSYKIATRI
1. Bemanning av rusbolig i Stoltenbergsgate 24 legges inn som fast post i budsjettet.
2. Forebyggende helsearbeid blant barn og unge prioriteres ved å styrke helsesøstertjenesten.
3. Prioritere støtten til frivillige organisasjoner som Natteravnene, Frelsesarmeen, Matthews House, Kirkens Bymisjon og AKS.
4. Driften av feltsykepleien videreføres.
5. Pårørende skal få tilbud om veiledning.
6. Økt kontroll av skjenkesteder.
ELDREOMSORG
1. Det er et offentlig ansvar å sørge for forsvarlig helse- og omsorgsarbeid.
2. Åpne for et fritt brukervalg av hjemmebaserte tjenester for å imøtekomme de eldres ulike behov.
3. Ha spesielt fokus på brukeropplevd kvalitet og individuell tilrettelegging av tjenestetilbudet.
4. Nei til konkurranseutsetting av eksisterende sykehjem i hele perioden.
5. Det må gis rom for private løsninger for på den måten å øke ressurstilførselen til helsevesenet og eldreomsorgen.
6. Økt bemanning/kompetanse i sykehjem for å bedre omsorgen for mennesker i livets sluttfase.
7. Vurdere tilbud om helsereiser for de eldre.
8. Kommunens og fylkeskommunens transporttilbud til de eldre og hjemmeboende må samordnes slik at tilbudene blir bedre.
KOMMUNAL TJENESTEYTING
1. Stimulere til å selge eller kjøpe tjenester fra andre kommuner bl.a. i regi av 9K-samarbeidet.
2. Etablere felles servicekontor for kommunale og statlige etater sentralt beliggende i Tønsberg.
3. La private, både organisasjoner, firmaer og enkeltpersoner, få større muligheter til å avlaste og supplere den kommunale tjenesteproduksjon. Kommunens innkjøpskompetanse styrkes slik at kvaliteten sikres.
4. Bruk av service- og brukergarantier sikrer brukeren av tjenestene bedre service. Dersom garantien ikke overholdes, skal det gis kompenasjon dersom tjenesten ikke leveres i samsvar med beskrivelsen.
5. Administrasjonen skal ha myndighet til å innvilge kurante søknader. Der hvor de ønsker å gi avslag skal saken gå videre til politisk behandling.
KOMMUNENS UTGIFTER OG INNTEKTER
1. Et overordnet mål for samarbeidet vil være at prinsippet om at avgifter og gebyrer kun skal finansiere den tjenesten den innkreves for må overholdes strengt. Tønsberg har i dag fylkets laveste avgiftsnivå, dette er et mål også videre.
2. Likeledes er det et overordnet mål å gi rammebetingelser som sikrer eksisterende og skaper grunnlag for nye arbeidsplasser i privat sektor.
3. Å innføre eller gjøre forberedelser til innføring av eiendomsskatt er ikke aktuell politikk i Tønsberg.
4. Sammen med effektiv drift kan investeringsmidler skaffes gjennom salg av kommunal eiendom.
5. Det er et mål å ha fokus på en mest mulig effektiv drift av kommunens eiendomsmasse.
6. Mottak av flyktninger krever en god integreringspolitikk. Dette kan best oppnås ved at antall flyktninger årlig til kommunen holdes på dagens nivå.
7. Tønsberg kommune skal over tid gjøre seg økonomisk uavhengig av inntekter fra parkering, slik at parkeringsavgiftene kan vurderes på et fritt grunnlag.
NÆRINGSPOLITIKK
1. Innarbeide en positiv holdning i kommunen for å kunne være imøtekommende for næringslivets behov for tilpasninger og omstillinger, der hvor næringslivet er avhengig av kommunens godkjennelse.
2. Sørge for at alle skal få en lik saksbehandling i saker hvor det kreves en kommunal saksbehandling.
3. Gå i dialog med næringslivet for å gjøre det enda enklere og mer forutsigbart å etablere og utøve næringsvirksomhet ved å forenkle kommunale forskrifter, bestemmelser og saksbehandling - både administrativt og politisk.
4. Legge til rette næringsarealer for bedrifter som ønsker å etablere, utvide eller relokalisere seg.
5. Prioritere stimulering av næringsutvikling i sentrumsområdet, slik at man legger forholdene til rette for et aktivt og levende bymiljø.
Tønsberg 25.09.03
Tønsberg Kristelig Folkeparti Tønsberg Høyre Tønsberg Fremskrittsparti
