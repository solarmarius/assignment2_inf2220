
15.09.02
SV
Reduser arbeidsløsheten
Den økende arbeidsløsheten er urovekkende. Det er i dag 82.500 arbeidsløse i Norge, en økning på 15.000 fra samme måned i fjor. I tillegg kan nedlegging av arbeidsplasser i norsk eksportindustri føre til at arbeidsløsheten fortsetter å øke.
Et økende antall mennesker settes utenfor arbeidslivet, pga . press i arbeidssituasjon som fører til skader eller sykdom, et økende antall ansatte blir permittert eller oppsagt. Mange virksomheter gjennomfører beinhard rasjonalisering, produksjon flyttes ut til "lavkostland", og tryggheten og forutsigbarheten blir borte for mange av oss.
Økt arbeidsløshet krever økte bevilgninger til arbeidsformidling og arbeidsmarkedstiltak. A-etat er betydelig svekket under nåværende regjering, og dette gjør det vanskeligere å skaffe arbeidsløse jobb. Regjeringens kutt i Aetat er uforenelig med et arbeidsliv som skal være inkluderende. Situasjonen på arbeidsmarkedet krever flere kvalifiserte ansatte i hjelpeapparatet og satsing på aktive sysselsettingstiltak. I dagens situasjon har vi en unik mulighet til å sette etter- og videreutdanningsreformen og livslang læring ut i livet.
Stortinget må ta den økende arbeidsløsheten på alvor. Et av hovedmålene for statsbudsjettet må derfor være at flere kommer i arbeid. Det skjer ikke hvis regjeringspartiene sammen med Fremskrittspartiet prioriterer skattelette til de rike.
Folkevalgt styring av pengepolitikken
Dagens rente- og pengepolitikk krever stadig nye ofre - i form av nedleggelser av bedrifter, utflytting av produksjon til lavkostland, og ved at et økende antall industriarbeidsplasser forsvinner ved konkurser. Det er nå særlig eksportbedrifter som rammes av nedleggelser og betydelige innskrenkninger. Renta må settes ned dersom denne utviklingen skal kunne stoppes.
I dag er inflasjonen i Norge lav og beregninger fra Statistisk Sentralbyrå at inflasjonen fortsatt vil være lav i årene som kommer. Det er derfor rom for å sette ned renta. En rentereduksjon kan føre til at kronekursen svekkes, noe som kan hindre nedleggelse av arbeidsplasser i norsk eksportindustri. Den høye renta viser også behovet for politisk styring.
