
01.04.03
Einar Holstad, stortingsrepresentant for KrF og medlem av Justiskomiteen
Overgrep mot barn kan ikke foreldes
-Flere personer som i barndommen opplevde overgrep i offentlige institusjoner, ønsker nå å stille staten til ansvar. Dette umuliggjøres av trussel om foreldelse. Jeg ber nå Regjeringen sikre at foreldelse ikke hindrer at det offentlige stilles til anvar for overgrep mot barn, sier Einar Holstad.
Overgrep mot barn begått av offentlig ansatte på omsorgsinstitusjoner er en meget alvorlig type kriminalitet. Skadevirkningene for de som har blitt utsatt for vold og seksuelle overgrep er ofte omfattende, og det kan ta år før krefter kan mobiliseres for å kreve oppreisning fra de ansvarlige. Nettopp derfor bør staten ikke påstå foreldelse i saker om overgrep mot barn, sier justispolitiker fra KrF Einar Holstad.
-Etter min vurdering er det klart urimelig om skadelidende møtes med en påstand om foreldelse i saker som gjelder overgrep mot dem mens de var barn og det offentlige hadde omsorgen for dem. Hensynet til at skadevolder etter en tid skal kunne legge forholdet bak seg og innrette seg på at den skadegjørende handling ikke vil føre til nye krav, har ikke samme vekt når det offentlige er skadevolder.
Justiskomiteen understreket i en innstilling til Stortinget fra 1996 (Innst. O. nr. 18 (1995/1996) at staten har anledning til å frafalle en foreldelsesinnsigelse. Komiteen fremhevet også viktigheten av at dette ble gjort i de tilfeller hvor det reises krav mot det offentlige for feil eller forsømmelser mot barn og unge.
