
4. oktober 1999
Fra stortingsrepresentant Arne Lyngstad
Ingen enkel medisin for Verdal
-Regjeringen følger opp med tiltak for å bedre rammevilkårene for oljesektoren i statsbudsjettet for år 2000. Disse vil på sikt utløse nye tiltak og oppdrag for Aker Verdal, men det finnes ingen enkel medisin for Verdal på kort sikt utover omstillingsprogram, sier stortingsrepresentant Arne Lyngstad (KrF). Han forutsetter imidlertid at Regjeringen fortsetter dialogen med oljeselskapene for å få tidfestet og framskyndet nye prosjekter.
Lyngstad er spesielt fornøyd med at Regjeringen vil bruke opplæringstiltak i regi av arbeidsmarkedsetaten i nært samarbeid mellom bedrifter og kommuner i et program for kompetanseheving og sikring av nøkkelpersonell. - Regjeringen åpner også for at dette kan være bedriftsintern opplæring. Det opplegg Aker Verdal har skissert virker på meg å være godt, og det burde være grunnlag for å få realisert et omstillings- og opplæringsprogram i Verdal.
Tiltakene Regjeringen foreslår for å bedre rammevilkårene for oljebransjen er redusert CO2-avgift med 23 prosent, produksjonsavgiften for 8 felt fjernes eller reduseres for 6 av feltene, og 100 mill kroner bevilges til et prosjektrettet teknologiprogram i oljesektoren. Dette er et samarbeidsprogram med oljenæringa om å få ned kostnadene på norsk sokkel og øke konkurransekraften ved å ta i bruk mer kostnadseffektiv teknologi. Målet er å bidra til å øke næringens evne til å få fram nye prosjekter og derigjennom gi økt aktivitet ved at igangsetting av nye lønnsomme feltutbygginger fremskyndes.
