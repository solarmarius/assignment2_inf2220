
Mandag 11. oktober
Boplikten bør utvides
Som et ledd i å sikre bosettingen i distriktene, bør boplikt hjemlet i konsesjonsloven utvides fra 5 til 10 år. Boplikten bør utvides til 10 år også for konsesjonsfrie overtakelser av landbrukseiendommer, det vil si overtakelse innen familien. Dette vil bidra til å sikre at landbrukseiendommer blir bebodd av dem som eier eiendommene, uttaler sentralstyret i Kristelig Folkeparti. Sentralstyret har i dag vedtatt et landbrukspolitisk manifest.
I 1974 ble boplikt innført gjennom både odelsloven og jord- og konsesjonsloven. Begge lovene krever at eier flytter til og selv bebor eiendommen 5 år etter overdragelse. Denne boplikten mener Kristelig Folkeparti at bør utvides til 10 år.
Kristelig Folkeparti ønsker også å styrke grunneiers rettigheter, i kombinasjon med strenge krav til at arealer og naturressurser forvaltes på en god måte.
Det landbrukspolitiske manifestet peker også på at :
· Statens forkjøpsrett til landbrukseiendommer må fjernes.
· Kravet til odlingsjord bør økes til 15 dekar jordbruksareal eller 150 dekar skog. Eiendommer under disse arealene gjøres konsesjonsfrie.
· Moms på matvarer bør reduseres ned mot 12%.
· Et fribeløp for skatt i landbruksnæringen bør vurderes.
· Salg av melkekvoter bør vurderes skattlagt på linje med salg av fast eiendom.
· En større grad av samordning innen produktkontrollen. Det betyr at en bør slå sammen en rekke etater og tilsyn.
· Hele landbruksdriften bør dreies i økologisk retning. 10% av jordbruksarealet skal være omlagt til økologisk drift innen år 2005. Dette kan gjøres ved å øke støtten til økologisk produksjon i form av omleggingstilskudd og årlige tilskudd. Bonden bør produsere mat uten bruk av fôrantibiotika og hormoner og hindre bruk av genmodifisert materiale i fôr.
