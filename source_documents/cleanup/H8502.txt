
24.06.2004
Magnar Bergo, kulturpolitisk talsmann for SV
- Ingen grunn til å gi Ladbrokes konsesjon
- Hvis Stortingsflertallet mener alvor i sin bekymring for spilleavhengige, verken bør eller vil Ladbrokes få konsesjon til å drive pengespill i Norge, sier SVs kulturpolitiske talsmann Magnar Lund Bergo.
Verdens største spilleselskap Ladbrokes leverte kl. 13 i dag sin søknad om konsesjon for å drive og formidle pengespill i Norge, til Kirke- og kulturdepartementet. De forsøker å utfordre Norsk Tippings posisjon i Norge, og dette er SV svært skeptiske til.
- Dette har sannsynligvis to hensikter. Det ene er å skape blest om selskapet og det andre er å bringe saken inn for EFTAs kontrollorgan ESA, sier stortingsrepresentant Magnar Lund Bergo.
Stortinget har ved flere anledninger sagt klart og tydelig i fra om at det ikke er ønskelig å få flere aktører inn på pengespillmarkedet i Norge. Begrunnelsen for dette er todelt. Man ønsker på den ene siden å beholde kontrollen over automater og andre pengespill for å skjerme de stadig flere som lider av spilleavhengighet. I tillegg gir de pengespillene som er tillatt i Norge i dag inntekter til gode formål.
- Det vil være fullstendig uforståelig for oss om selskapet får konsesjon. Dette er et selskap eid av hotellkjeden Hilton Group, og de har ingen annen begrunnelse for sine pengespill enn å få enda høyere inntekter. Pengespill er i utgangspunktet forbudt i Norge, men det kan gis unntak hvis overskuddet går til veldedighet. Dette har vi i Norge organisert gjennom Norsk Tipping, og det gir viktige midler til kulturformål og idrettsformål. I tillegg arrangerer en del organisasjoner egne lotterier, sier Bergo.
Magnar Lund Bergo er kjent som de spilleavhengiges talsmann på Stortinget, og er svært opptatt av at disse ikke skal utsettes for flere fristelser.
