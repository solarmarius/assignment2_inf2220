
14.3.2001
Morten Lund,
Pressemelding fra
NORGES HANDELSAVTALER MÅ REFORHANDLES FOR Å IVARETA MATVARE-TRYGGHETEN OG DYRE- OG FOLKEHELSA.
Senterpartiets stortingsrepresentant fra Sør Trøndelag, Morten Lund, har i dag fremmet et forslag i Stortinget om at Norge må reforhandle sine handelsavtaler, slik at det blir et annet handelsregime for husdyr og næringsmidler enn for vanlige industrivarer. Sammen med Senterpartiets leder, Odd Roger Enoksen, ber Lund om at det også utredes å opprette nasjonale og internasjonalt katastrofefond for å dekke de enorme ødeleggelser som de store epidemiene fører med seg. Slike fond bør finansieres av avgift på importvarer som kan føre farlig smitte.
-Landbruksministeren har ved en rekke anledninger understreket at den såkalte sikkerhets-klausulen i EØS-avtalen ikke kan brukes for å hindre at sykdom og smitte kommer inn i Norge, og da er avtalen for dårlig. En naturlig konsekvens av dette bør være at regjeringen sørger for å få den reforhandlet sier Lund i en kommentar fra Stortinget
-Epidemiene av kugalskap og munn-og klovsyke har medført en selvransakelse i alle europeiske land. Det synes være bred enighet om at kravet om stadig billigere mat er hoveddrivkraften som har ført til en sårbarhet som også Arbeiderpartiets leder Torbjørn Jagland har kalt for uakseptabel. Ut fra dette er det nødvendig å ta for seg også WTO-avtalens jordbruksdel som har som siktemål en friest mulig vedenshandel for å redusere matvareprisene.
Lund understreker at dagens situasjon i Norge fortsatt er meget god, selv om blant annet regjeringspartiet gjennom flere år har forsøkt å innføre den landbrukspolitikken i Norge som EU nå har snudd ryggen til. Lund mener at vi i dag har en så god situasjon til tross for regjeringspartiets politikk, og ikke på grunn av den slik landbruksministeren ynder å fremstille det. Lund sier at det nå gjerne må satses mer på økologisk landbruk. Men for å sikre oss mot økt helserisiko for folk og dyr må hovedfokus settes på de store varestrømmer av norsk produksjon, og ikke minst handelen inn til Norge.
-Alle kan nå se at folkets nei i 1994 i dag sparer oss for store problemer. La oss i fremtiden utvikle landbruket vårt gjennom å sette fokuset på best mulig mat, og ikke billigst mulig mat.
