
Tirsdag 11. januar 1994
Kjell Magne Bondevik på internasjonal kristendemokratisk konferanse:
RIKTIG IKKE Å UTVIDE NATO NÅ
- STØTTER PARTNERSKAP FOR FRED
-Det er en riktig avgjørelse NATO-toppmøtet har tatt om ikke å utvide antallet medlemsstater i NATO på det nåværende tidspunkt. Et utvidet NATO nå vil skjerpe motsetningene i Europa. Partnerskap for fred er en riktigere vei å gå.
Det sa Kristelig Folkepartis leder Kjell Magne Bondevik da han innledet til debatt om "Fred-sikkerhet-nedrustning" under den internasjonale kristendemokratiske konferansen i Chiles hovedstad Santiago. Bondevik er en av visepresidentene i den internasjonale kristendemokratiske bevegelsen. President er den tidligere stats- og utenriksministeren i Italia, Emilio Columbo.
Konferansen i Chile samler 200 deltakere fra 40 land. Konferansen startet fredag 7. januar, og avsluttes onsdag 12. januar. Under den første delen, som behandlet "Demokrati, menneskerettigheter og humanisme" var også representanter fra andre politiske grupperinger til stede. Andre del av konferansen behandlet kristendemokratisk ideologi.
-Den internasjonale kristendemokratiske bevegelsen er for tiden i vekst, og er i ferd med å bli større enn sosialistinternasjonalen. Det kommer stadig nye medlemmer, særlig fra Øst- og Sentral-Europa, forteller Kjell Magne Bondevik.
Ved siden av partilederen, er Kristelig Folkeparti representert ved generalsekretær Gunnar Husan på konferansen i Chile.
