
Søndag 5. juni 1994
Landsmøte i Kristelig Folkepartis Kvinner:
MANIFEST FOR BARNEFAMILIENE VEDTATT
Behandlingen av et politisk manifest for barnefamiliene var den viktigste enkeltsaken under landsmøtet til Kristelig Folkepartis Kvinner, som ble holdt i helgen. Manifestet legger stor vekt på familien som etisk lærested, og at den etiske forankringen for oppdragelsen må ta utgangspunkt i kristne normer.
Manifestet tar også for seg de barna som samfunnet må ta ansvaret for, enten ved at de utsettes for omsorgssvikt eller av andre årsaker.
Bedre faglig oppfølging av fosterforeldre, og bedre lønn for fosterforeldre er blant de konkrete forslagene manifestet lanserer, sammen med et forslag om at barnetrygden skal utbetales til barnet fyller 18 år.
Manifestet går også inn for "flat" folketrygd, og for at stipendandelen i Lånekassa skal økes.
