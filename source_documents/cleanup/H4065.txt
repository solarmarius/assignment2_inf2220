
Oslo 9/8-00
Renteaksjonister uten respekt for Gjedrem & Co
-Aksjonen representerer vanlige folk og demokrati - økonomene representerer en teori de gjør til gud.
Vi vil heller ha tillitsvalgte i fagbevegelsen til å bestemme renta, enn
økonomene i Norges Bank, sier partisekretær Finn Olav Rolijordet i en
kommentar om etableringen av renteaksjonen.
En ny renteaksjon er satt i gang. Tillitsvalgte i fagbevegelsen har igjen
trådd til og startet Renteaksjonen 2000. De vil ha renta først ned med
1.25%, deretter til 5%. De "etablerte" økonomene fnyser av innblandingen i
rentepolitikken. Fagforeningsfolk skal visstnok ikke mene noe om
renteforhold. Et slikt forstokket standpunkt fra styrerommet i
bankforeningen må avvises. Etter vår mening må enda flere engasjere seg for
å vinne tilbake den politiske kontrollen over rentepolitikken.
RV støtter kravet om et rentenivå på 5%. Renta må ned av flere grunner:
- De enorme økningene i boligprisene de siste årene har gjort boligmarkedet
nærmest utilgjengelig for mange med vanlige inntekter. En ytterligere
renteøkningen øker problemene.
- KommuneNorge tynges av gjeld. Renteøkningen rammer kommunene hardt,
velferdstilbud rammes.
RV sier "Skattlegg de rike - overskuddene til felleskassa". Med en slik
vinkling på innstrammingspolitikken, er det unødvendig med ei rente på over
7%. En opphetet økonomi er ikke ei naturkatastrofe og renteøkning er ikke
en naturlov. Politikerne kan velge andre virkemidler. Det setter
renteaksjonen søkelys på. Nå må presset fra opinionen komme. Regjeringa har
akseptert Gjedrem sine renteøkninger. Men folk kan ikke akseptere dem.
Renteaksjonen bør få stor støtte.
