
fredag 20. desember 1996 15:48:45
Fra Venstres Pressekontor, 20 desember 1996:
Ekstrem tillitskrise i distriktene
Nyttårsintervju med Venstres nestleder Guro Fjellanger
Venstres første nestleder Guro Fjellanger mener Arbeiderpartiet har skapt en ekstrem tillitskrise i distriktene.
Hun sier det var helt galt å slippe Kjell Inge Røkke inn i nord-norsk fiskeindustri så lenge regjeringen ikke ser ut til å ta det alvorlig når konsesjonsvilkår brytes.
Guro Fjellanger er foreslått som Venstres førstekandidat i Nordland, et av fylkene hvor bølgene går høyest i distriktsdebatten.
Hun mener det er Ap-regjeringen som må ta skylden for at polariseringen mellom by og land er blitt så sterk i løpet av 1990-årene.
Tillitskrise
- Tillitskrisen er ekstrem ute i distriktene. Regjeringen har gått i gang med store og dramatiske omlegginger uten at folk føler de blir hørt på. I en situasjon der politikken skal legges om, må det skje i åpenhet og tillit. Folk må bli tatt på alvor når de opplever at tilbudet er blitt dårligere, det har ikke skjedd når det gjelder post-tilbudet. Dyptgripende endringer må ikke gjennomføres ved en ren konfrontasjonslinje, slik det har vært tilfelle i landbrukspolitikken, sier Guro Fjellanger.
- Fra mange steder i landet er det fra før av langt til Oslo. Deler av regjeringen har bidratt til å øke avstanden ekstremt, sier hun.
Nei til RGI
Hun mener Ap-regjeringen også har bidratt til å undergrave de styringsmidlene som finnes.
- Konsesjonslovgivningen er etter mitt syn fortsatt et godt virkemiddel. Det er også blitt stilt gode krav når konsesjon er blitt gitt til overtakelse av bedrifter, men når vilkårene brytes blir ikke dette tatt alvorlig. Det skjer ingenting.
Guro Fjellanger mener derfor det var helt galt å gi RGI konsesjon til å overta Melbu Fiskeindustri, som ligger i kommunen hun kommer fra, Hadsel i Vesterålen.
- Så lenge regjeringen ikke har vist vilje til å gripe fatt i saker der konsesjonsvilkårene blir brutt, var det galt å slippe inn Røkke og RGI, sier hun.
Stortingsrepresentant
Guro Fjellanger blir med stor sannsynlighet stortingsrepresentant til høsten. Meningsmålingene viser at Venstre vil gå fra en til sju-åtte representanter. En lokal meningsmåling i Nordland nylig gav Venstre 5,5 prosent.
Småbedrifter
Også Venstre er preget av debatt om distriktspolitikken. Partiets lokalpolitikere i Nord-Norge krever en sterkere fokusering på nye distriktspolitiske virkemidler i det nye stortingsvalgprogrammet. Guro Fjellanger mener Venstres konsekvente forsvar for småbedriftene er partiets beste kort i distriktsdebatten:
- Småbedriftene gir arbeidsplasser der folk bor. De er stabile, og de sysselsetter mange kvinner, sier hun.
TV-aksjon
Guro Fjellanger var ansatt i Norges Naturvernforbund for å forberede TV-aksjonen Miljø for livet.
- Innsamlingen gikk dårligere enn forventet. Betyr det at folk flest ikke lenger er så opptatt av miljøspørsmål?
- Nei, det tror jeg ikke. Det som skjedde med selve aksjonen var at det ble legitimt å kritisere og la være å delta. Men vi fikk gjort viktige investeringer. Over 300.000 skolebarn var med på undervisningsopplegget. Et klart tegn på folkelig miljøengasjement er det også at det er blitt samlet inn 100.000 underskrifter mot gasskraftverk i en situasjon der saken er avgjort av flertallet på Stortinget.
Barn i Kirkeasyl
Miljøpolitikk er ett område Guro Fjellanger har vært brennende opptatt av siden hun meldte seg inn i Unge Venstre under Alta-saken. Flyktningepolitikk er en annen hjertesak. På vårparten ble hun valgt som styreleder i Norsk organisasjon for asylsøkere (NOAS).
Kampanjen for å få barna ut av kirkeasyl fikk stor oppmerksomhet. Under den nye justisministeren har kravet også ført til resultater, ved at alle barnefamilier får komme ut av kirkene og bli i Norge inntil videre.
- Vårt egentlige krav var amnesti, men jeg tror denne løsningen var det beste en kunne håpe på. NOAS var særlig opptatt av at barnas situasjon i kirkeasyl var i strid med FNs barnekonvensjon. Nå er det satt ned en kommisjon som skal fokusere nettopp på barnas rettigheter. Jeg håper det blir funnet en positiv avklaring, ikke bare for disse menneskene, men også på hvordan hensynet til barna skal ivaretas i nye asylsaker, sier Guro Fjellanger.
