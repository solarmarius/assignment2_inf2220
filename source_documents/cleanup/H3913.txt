
15.6.2000
Magnhild Meltveit Kleppa,
Pressemelding fra
SENTERPARTIET STYRKAR KOMMUNANE MED 5 MILLIARDER
- Høgre sikrar i dag fleirtal for Regjeringa sitt forslag til kva midlar kommunar og fylkeskommunar førebels skal få neste år til å driva mellom anna barnehagar, skular og eldreomsorg. Det må vera eit tankekors for mange av Arbeiderpartiet sine eigne folkevalde i Kommune-Norge at Regjeringa la fram eit kommuneopplegg som Høgre sto klar til å støtta frå fyrste dag, seier Magnhild Meltveit Kleppa, kommunalpolitisk talskvinne i Senterpartiet. - Dette er diverre eit opplegg for sentralisering og endra kommunestruktur.
Senterpartiet vil auke inntektene til kommunar og fylkeskommunar med 5 milliardar kroner i forhold til i år, 2 ½ milliard meir enn det Regjeringa legg opp til. I tillegg vil Senterpartiet slette delar av kommunegjelda og ber Regjeringa utgreie korleis dette kan skje på ein god måte. No trengst innleving og forståing for komunane sin situasjon.
- Kommunane må få betre rammer neste år enn det Regjeringa legg opp til, sa Meltveit Kleppa i debatten i Stortinget torsdag. Samstundes strekar ho under at ordningane med sletting av gjeld må vere rettferdige. - Dei kommunar og fylkeskommunar som har utvist god økonomistyring, eller som står framfor store investeringar må og få sin rettmessige del av ei slik handsrekking frå staten, sa Meltveit Kleppa i debatten om kommuneøkonomien.
Vidare trekte Meltveit Kleppa fram følgjande punkt i Senterpartiet sitt framlegg for kommuneøkonomien i 2001:
- Senterpartiet går mot gradvis å fjerne tapskompensasjonsordninga frå 2002. Dette kan få dramatiske følgjer for ei rekkje små distriktskommunar. Framlegget frå Regjeringa om å kompensere bortfallet av tapskompensasjonen med å gi tilskott frå det ordinære skjønnet til dei kommunane som vert ramma, styrkar argumentet om at det må skje endringar i inntektssystemet før tapskompensasjonen vert fjerna.
- Senterpartiet foreslår saman med KrF at innbyggjartilskotet blir rekna frå 1. oktober, og ikkje 1. januar året før. Dette vil betra økonomien for vekstkommunane.
Senterpartiet meiner dei ekstra kostnadene som storbyane har, ikkje minst for å møte store utfordringar innen sosialomsorg, psykiatri og rusmiddelmisbruk må fangast betre av kriteria i inntektssystemet. Partiet vil ha ei utgreiing av om korleis desse ekstra kostnadene kan ivaretakast betre enn i dag.
- Senterpartiet er nøgd med at Regjeringa fører vidare Sentrumsregjeringa sitt arbeid med å leggja øremerka tilskot inn i ramma. Men vi er svært lei for at det er fleirtal i komiteen for å ta bort tilskotet til Kulturbåten Innvik og til Mobil bibliotekteneste og biblioteklokale. Tilskot til Aksjon Jærvassdraget og til landsliner i den vidaregåande skulen vart det heldigvis fleirtal for å behalde, seier Kleppa.
-Eldreplanen vil bli vidareført og forlenga utover handlingsplanperioden.Talet på bueiningar og år vil bli avklart til hausten,men den stoppordren som var gitt til kommunane,blir heldigvis trekt tilbake ,seier Magnhild Meltveit Kleppa.
