
Onsdag 10. august 1994
Sosialpolitisk talskvinne Valgerd Svarstad Haugland (KrF):
FRIVILLIGE TILTAK VIKTIG DEL AV VELFERDS-SAMFUNNET - BER REGJERINGEN OM EN KONKRET PLAN
-Når regjeringen legger frem Velferdsmeldingen for Stortinget i løpet av vinteren, bør en konkret plan for hvordan man skal utløse de frivillige kreftene i samfunnet være en viktig del av denne meldingen. En debatt om velferdssamfunnet som kun handler om privatisering kontra kollektivisering av tilbudene, er perspektivløs og smalsporet. Det sa Kristelig Folkepartis nestleder og sosialpolitiske talskvinne, stortingsrepresentant Valgerd Svarstad Haugland, på en pressekonferanse i Oslo onsdag.
-Det finnes en lang rekke frivillige organisasjoner, lag, foreninger og andre fora som på forskjellige måter kan bidra til å øke velferdsnivået i samfunnet vårt, både kvalitativt og kvantitivt. Vi har sanitetsforeninger, husmorlag, velforeninger, bondekvinnelag, fagforeninger og menigheter, for å nevne noe. Mange av disse driver allerede et stort og omfattende velferdsarbeid, sa Valgerd Svarstad Haugland. Hun viste til en kart-legging som Kristelig Pressekontor har foretatt av sosiale institusjoner som drives av kristne organisasjoner. Den viser at disse representerer ti tusen arbeidsplasser og omtrent like mange pasientplasser. I tillegg er mellom 40 og 50 tusen personer engasjert som frivillige diakoni-medarbeidere i menighetene. Også innen alkoholistomsorgen har den frivillige innsatsen lange tradisjoner.
-Den frivillige innsatsen er en viktig del av det velferdsnettet som samfunnet vårt er avhengig av. Jeg synes det er gledelig at man fra regjeringens og Arbeiderpartiets side i de senere år har tonet ned den ideologisk bestemte motstanden mot det velferds- og omsorgsarbeidet som skjer på frivillig basis, og som gjorde at mange nærmest måtte trasse seg til å utføre slikt arbeid, sa Valgerd Svarstad Haugland.
-I den planen som jeg håper regjeringen vil innarbeide i sin velferdsmelding, bør begreper som ansvarsetikk, nærmiljø og familie være nøkkelord. Den frivillige innsatsen er et nyttig supplement til den offentlige, og gir uttelling både i form av kvalitet, kvantitet og økonomi, sa Valgerd Svarstad Haugland på pressekonferansen onsdag.
