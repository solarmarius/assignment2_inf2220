
Dato: 1. april 2005
Parlamentarisk leder Carl I. Hagen
FrP vurderer mistillit mot Devold
Fremskrittspartiet vil på et ekstraordinært gruppemøte førstkommende tirsdag vurdere å fremme mistillitsforslag mot forsvarsminister Kristin Krohn Devold etter at det i dag ble kjent at forsvarsministeren har utnevnt ny generalinspektør for Hæren.
- Når forsvarsminister Kristin Krohn Devold utnevner en ny generalinspektør for Hæren, er dette en provokasjon mot Fremskrittspartiet, sier FrPs parlamentariske leder Carl I. Hagen.
Hagen viser til at Fremskrittspartiet i Dokument nr. 1 krevde at det ikke skulle gjennomføres personellmessige endringer i Hæren før Riksrevisjonen hadde avsluttet sin gjennomgang av merforbruket i Forsvaret i 2004.
Hagen opplyser at han på bakgrunn av forsvarsministerens provokasjon har innkalt til et ekstraordinært møte i stortingsgruppen førstkommende tirsdag klokken 09.00, en time før debatten om Dokument nr. 1 begynner i Stortinget.
Da Fremskrittspartiets stortingsgruppe behandlet saken før påske, og et forslag om mistillit ble nedstemt, tok Hagen høyde for at det ville bli et nytt gruppemøte om samme sak, dersom det skjedde noe av betydning før selve stortingsbehandlingen 5. april.
- Utnevningen av ny generalinspektør for Hæren er en slik utvikling, som fordrer ny votering i vår stortingsgruppe, understreker Carl I. Hagen.
