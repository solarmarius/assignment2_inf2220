
7.1.2005
Senterpartiets stortingsgruppe
Miljøvernministeren må svare for rovviltpolitikken
Til årets første spørretime den 12. januar har fire av Senterpartiets stortingsrepresentanter levert inn spørsmål om rovviltpolitikken. Partileder Åslaug Haga (Akershus) spør om hvordan en kan unngå at rovvilt ødelegger folks trivsel livskvalitet. Inger Enger (Oppland) spør om hvordan de nye rovviltnemdene kan bidra til mer lokal forankring av rovviltpolitikken. Ola D. Gløtvold (Hedmark) spør om Miljøvernministeren vil bidra til å oppheve totalfredningen av ulv i Norge, og Odd Roger Enoksen (Nordland) spør om hvordan konflikten mellom rovvilt og beitebruk kan reduseres.
Disse spørsmålene er innlevert til Stortingets spørretime 12.1.2005
Åslaug Haga:
"Det kommer stadig meldinger fra folk som bor i områder med store rovdyr, om at de føler seg utrygge. Voksne slutter å gå tur i skogen, ungene må få skyss til skolen og ingen unger får lov å leike ute aleine lenger. En av de siste skremmende episodene skjedde i Aurskog-Høland i desember, da en hund som stod i bånd like ved et hus og en leikeplass blei drept av ulv midt på dagen. Mener statsråden at det er akseptabelt at innbyggere som bor i rovdyrutsatte områder får ødelagt deler av livskvaliteten sin på denne måten?"
Inger S. Enger:
"Stortinget har lagt vekt på at rovviltforvaltningen skal få sterkere lokal forankring, og at det skal bygges opp et bedre tillitsforhold mellom lokalsamfunn og forvaltningsmyndigheter. Det har vært meninga at de regionale rovviltnemndene skal spille en viktig rolle for å få til dette. Nå frykter mange at de regionale nemndene vil få for lite myndighet, og at DN fortsatt blir den dominerende aktøren. Jeg vil derfor spørre om hvordan statsråden vurderer rovviltnemndenes kommende rolle og myndighet?
Ola D. Gløtvold:
"Antall sau drept av ulv har aldri vært større enn i 2004. Nærmere halvparten av disse drapene har skjedd utenfor ulvesona som er vedtatt av stortingsflertallet. 12 land har reservert seg mot totalfredning av ulv selv om de har ratifisert Bern-konvensjonen. Vil Miljøvernministeren ta et slikt initiativ også på Norges vegne?"
Odd Roger Enoksen:
"Det kommer stadig nye meldinger fra husdyrbrukere i områder med mye rovdyr om at de er i ferd med å gi opp næringa si. Tapte inntekter, store lidelser for dyra og psykiske påkjenninger for bøndene gjør at mange ikke orker mer. Det skjer til tross for at Stortinget har sagt at det fortsatt skal være mulig å drive med beitedyr i områder med rovvilt. Hvordan mener statsråden at konfliktene mellom rovdyr og beitebruk skal reduseres?"
