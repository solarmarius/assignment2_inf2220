
Torsdag 7. mai 1992
Solveig Sollie (KrF) i gjeldsofferdebatt i Stortinget:
STATLIGE BANKER MÅ VISE SOSIALT ANSVAR
De offentlige myndigheter må ta konsekvensen av at folk flest verken forstår eller aksepterer at den samme staten som har gått inn i en rekke banker med milliardbeløp, passivt ser på at privatpersoner må gå fra hus og hjem på grunn av økonomiske problemer. Dette sa stortingsrepresentant Solveig Sollie (KrF, Telemark) da Stortinget torsdag drøftet en interpellasjon fra Børre Rognlien om strakstiltak for gjeldsofre.
Solveig Sollie la i forbindelse med debatten fram tre forslag om slike tiltak. Det første gjaldt en styrking av rådgivningstjenestene. Det andre gjaldt mer fleksible regler for statens boligbanker, og et pålegg til disse om å stanse tvangsauksjoner inntil videre, og det tredje åpnet for at banker, finansinstitusjoner og offentlige kreditorer samordner sine fordringer gjennom blant annet uavhengig rådgivning.
-Vi må erkjenne at gjeldskrisa ikke er et fenomen som plutselig har dukket opp, og plutselig vil forsvinne igjen. Derfor er det påkrevet med en betydlig styrking av den økonomiske rådgivningstjenesten, sa Solveig Sollie, som også la vekt på at denne tjenesten ble desentralisert. Hun mente forbrukerkontorene var et naturlig ledd å koble slike tjenester inn på.
Solveig Sollie tok avstand fra at rådgivningstjenester, samordning av fordringer og refinansiering er et system som innbyr til snylting. Hun tok også avstand fra å skille mellom "selvforskyldte" og "uforskyldte" gjeldsofre når man diskuterte hjelpetiltak.
-Vårt velferdssamfunn har ikke tradisjon for å legge slike kriterier til grunn, slo Solveig Sollie fast i stortingsdebatten om strakstiltak for gjeldsofre torsdag.
