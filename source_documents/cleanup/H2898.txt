
Onsdag 3. september 1997
Stortingsrepresentant Solveig Sollie (KrF) i Røyken:
EN FORPLIKTENDE HANDLINGSPLAN FOR FOREBYGGENDE FAMILIEVERN
Barne- og familiedepartementet bør legge fram for Stortinget et forslag til en forpliktende handlingsplan for forebyggende familievern. Kristelig Folkeparti ønsker en familiereform som øker valgfriheten og fleksibiliteten i omsorgen av små barn, og som fokuserer på det gode samliv. Det sa stortingsrepresentant Solveig Sollie (KrF) på et møte i Røyken i Buskerud onsdag kveld. Solveig Sollie er nestleder i Stortingets Familie-, kultur- og administrasjonskomité, og var familieminister i Syse-regjeringen.
-Å styrke ekteskapet er god samfunnsøkonomi. Statistikken viser at det er dobbelt så mange som blir sosialklienter etter et samlivsbrudd som på grunn av arbeidsløshet, og at de barna som blir født i samboerskap har en langt større risiko for å oppleve foreldrenes samlivsbrudd, enn de som er født i ekteskap. Dette gjør at det å bevare ekteskapet bør ha høy politisk prioritet. Men det har det ikke hatt de senere årene. Jeg skulle derfor ønske at statsminister Torbjørn Jagland kunne ta lærdom av det hans kollega og partifelle i England, statsminister Tony Blair, nå gjør på det familiepolitiske området. I britiske aviser i sommer kunne man lese at den nye, britiske regjeringen i sitt budsjettopplegg har satt av et beløp tilsvarende seks millioner norske kroner til 13 pilotprosjekt innen samlivskurs og familierådgivning for å få ned antall skilsmisser, sa Solveig Sollie.
Solveig Sollie pekte på at Arbeiderpartiet i Norge gjør det stikk motsatte av sine partifeller i England. -Da Stortinget vedtok statsbudsjettet for 1997 ble bevilgningene til samlivskurs i regi av frivillige organisasjoner mer enn halvert, sammenliknet med året før. Dette var i henhold til regjeringens forslag, som dessverre fikk flertall.
I vår forsøkte KrF å øke støtten da Stortinget behandlet Revidert Nasjonalbudjsett, men uten å lykkes. Det er et paradoks at Høyre, som sier de vil satse på familien, ikke er villige til å bruke fem millioner kroner på dette forebyggende arbeidet, sa Solveig Sollie på møtet i Røyken onsdag kveld.
