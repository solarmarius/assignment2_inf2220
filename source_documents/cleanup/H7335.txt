
18.07.03
Magnhild Meltveit Kleppa, Senterpartiet
Ta opp kampen mot patent - direktivet!
Tysdag 15.juni kunngjorde NTB at åtte EU-land nektar å godta EU sitt patentdirektiv. Sverige, Tyskland, Austerrike, Belgia, Frankrike, Italia, Luxembourg og Nederland er stemna for EU-domstolen fordi "patent på liv" -direktivet ikkje er innført i nasjonal lovgjeving . Fristen for å ta dette inn i lovverket var sett til juli 2000. Nederland gjekk til sak i EU-domstolen og kravde direktivet oppheva. Dei tapte på alle punkt, men har likevel ikkje gjennomført direktivet.
Det omstridne patentdirektivet gjev selskap høve til å patentera oppdagingar på same måte som oppfinningar. I praksis vil dette seia at store internasjonale selskap kan "eiga" plantar, dyr og menneskeleg materiale. Ei slik patentering av skaparverket meiner vi i Senterpartiet er fullstendig uetisk og miljømessig uforsvarleg. U - landa, som ofte har eit stort biologisk mangfald, vert ved eit slikt lovverk svært utsette for genrøveri. Ein kan til dømes få ein situasjon der u - land vert nekta høve til å nytte plantar frå eige land i produksjon til medisinar, fordi eit stort selskap har patent på dei genane som gjer planten lækjande. Dermed rammar patentdirektivet dei fattigaste.
Senterpartiet meiner det er bra at så mange EU- land nektar å godta eit direktiv som det knyter seg så mange prinsipielle og etiske motførestillingar til. Desto meir vanskeleg er det å akseptera den posisjonen Noreg har stelt seg i. Høgre fekk i Sem-erklæringa gjennomslag for innlemming av direktivet. Høgre, Arbeidarpartiet og Framstegspartiet sytte for fleirtal i Stortinget for dette no i vår. Same dagen som det vart kunngjort at åtte EU- land motset seg innføring, har Kristeleg Folkeparti innlegg i fleire aviser der det vert gjort greie for kor vanskeleg denne saka er for KrF og kor sterkt dei er mot at direktivet skal bli norsk lov.
I Senterpartiet er vi svært nøgde med at KrF valde å stå fast ved sitt prinsipielle syn både i Regjeringa og seinare i Stortinget. Det er likevel tankevekkjande at ei Krf-leia regjering er meir ivrig for å få dei formelle vedtaka på plass enn fleirtalet av EU-landa er. Det synest igjen å vera eit sjølvstendig mål å vera flinkare enn EU sjølv å implementera nye direktiv uansett kva innhald dei måtte ha.
Kristeleg Folkeparti får altså no drahjelp til å avvisa patent-direktivet frå tunge land i EU. Det bør gi frimod til å ta opp saka på nytt. Dersom dette er eit tema som verkeleg betyr så mykje for KrF som dei no understrekar, bør dei kunna nytta den sterke motstanden som er i desse åtte EU-landa til å ta opp saka på ny både i Regjeringa og i Stortinget. Alternativet er at dei å framstår som ein pådrivar for svært alvorlege endringar, ikkje minst for utviklingslanda, endringar som Noreg absolutt burde vera på barrikadane for å forhindra.
