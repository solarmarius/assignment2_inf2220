
7. juni 2002
Fra stortingsrepresentant Odd Holten
Bedre kollektivtilbud!
Kollektivmeldingen er et skife og tidenes første om kollektivtransport. Stortinget viser nå vilje til å prioritere kollektivtrafikk foran bilbruk i storbyene. - KrF er glade for at kollektivtrafikken nå får et fortjent løft, sier KrFs samferdselspolitiske talsmann, Odd Holten. Et godt kollektivtilbud kan redusere behovet for vegutbygging og betyr mindre køer og dermed bedre framkommelighet, for både privatpersoner og næringslivet. -
I tråd med Sem-erklæringen vil regjeringen i perioden 2002 - 2005 øke satsingen på kollektivtransporten med 1,5 - 2 milliarder kroner, sier saksordfører Holten. Særlig vekt skal legges på storbyene, der økte statlig bevilgninger til kollektivtransporten skal kombineres med økt fylkeskommunal og kommunal satsing på kollektivtransport og lokale tiltak for å begrense trafikken med personbil. -Kollektivtransport skal nå ha prioritet fremfor bil i storbyene slik at man får til et godt tilbud både ved å innførte grønt lys for buss og flere kollektivfelt, sier Odd Holten fra KrF
- Et godt transportsystem i alle deler av landet er avgjørende for å sikre verdiskaping og velferd, mener Holten. Dette skal oppnås gjennom å styrke innsatsen på vegnettet i distriktene og gjennom å videreutvikle gode og raske kollektivtransporttilbud internt i regionene og mellom landsdelene. Det er derfor fortsatt nødvendig å styrke satsingen på vegutbygging i distriktene.
- Regjeringen viser nå klar vilje til å prioritere kollektivtrafikk foran bilbruk i storbyene, sier Holten. Dette er en helt ny giv for miljø og transport i storbyene våre. Uten en slik økt satsing i storbyene, ville de om kort tid stått i fare for å bli kvalt i trafikk, støy og krav om stadig flere veier i boområder, sier Holten. For å øke kollektivtransportens andel er det nødvendig å "vri" transporten bort fra personbil og over til kollektive transportmidler.
Bevilgningene til investeringer i jernbanens infrastruktur skal økes i årene framover. Midlene skal i større grad enn hittil kanaliseres mot hovedstrekningene, intercitytrianglet på Østlandet og nettet rundt de største byene. Dette vil bidra til at togtilbudet får en bedre kvalitet på disse strekningene. NSB BA vil få større frihet til å tilpasse togtilbudet til konkurrerende trafikk. - Dette gjelder både tilpasninger av stoppmønster, større takstfrihet og eventuelle andre tiltak for å styrke togets konkurranseevne.
Regjeringen ønsker å legge til rette for at det blir opprettet flere ekspressbussruter. Hensikten med denne liberaliseringen er å legge til rette for et samlet sett bedre rutetilbud for publikum, slik at kollektivtransporten dermed bli i stand til å styrke sin stilling i konkurransen med personbiltrafikken. Ordningen med behovprøving ved tildeling av løyve for drift av ekspressbussruter vil foreløpig bli opprettholdt for at myndighetene skal kunne se kollektivtransporten i et overordnet perspektiv.
Kollektivtransporten skal ta en større andel av transporten i storbyene, samtidig som veksten i transportbehovet skal begrenses. Mer gods skal over til jernbane og båt. Det opprettes nå en ordning med øremerkede statlige ekstramidler til fylkeskommuner som oppnår målrettet vekst i kollektivtransporten i byområder . Økt bruk av kollektive transportmidler er en forutsetning for en miljøvennlig utvikling i byområdene. Det er derfor helt nødvendig å styrke kollektivtransportens kapasitet og kvalitet.
