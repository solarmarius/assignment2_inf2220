
Dato: 16. september 2003
Fra: stortingsrepresentant Harald T. Nesvik (FrP)
FrP krever beklagelse fra Høyre
I dagens utgave av Romsdals Budstikke kan man lese at kampen om posisjonene allerede har satt sitt preg på politikerne i Rauma. Særlig Høyres representanter ser ut til å være sterkt preget av at Fremskrittspartiet har gjort et svært godt valg. Med hver femte stemme i Rauma kommune i ryggen har FrP kastet seg inn i kampen om ordførervervet. Til avisen sier Høyres ordførerkandidat, Øystein Valde, at Høyre ikke kommer til å stemme på en FrP-ordfører som er uføretrygdet. Det er nemlig FrPs kandidat, Arne Hoem.
- Jeg er dypt rystet over at en fremtredende representant for partiet Høyre, ordførerkandidaten i Rauma kommune Øystein Valde, kan behandle en politisk konkurrent på denne måten, sier stortingsrepresentant Harald T. Nesvik fra Fremskrittspartiet. Nesvik er FrPs talsmann for trygdesaker I Stortinget.
- Jeg synes det er sjokkerende å få bekreftet at Høyres representanter har et så nedlatende syn på en uføretrygdet person som faktisk gjør en innsats i samfunnet, sier Nesvik.
- Vi kan ikke akseptere at denne typen holdninger får bli stående i norsk politikk. Jeg vil derfor forlange at Høyres leder, Jan Petersen, på vegne av sitt parti, ber Arne Hoem om unnskyldning og klargjør partiets syn på uføretrygdede. Jeg synes dette tyder på et uakseptabelt menneskesyn fra Høyres side, avslutter Nesvik som nå venter på en uforbeholden unnskyldning til FrPs ordførerkandidat i Rauma.
