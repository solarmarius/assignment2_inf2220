
19.10.2001
Et videre liv for Leirin
En nedlegging av Leirin flyplass kan gi store ringvirkninger for næringslivet i Valdres. Leirin bidrar med 15 arbeidsplasser direkte tilknyttet flyplassen. Hvor mange arbeidsplasser ringvirkningene i annet næringsliv, utgjør er det umulig å fastslå, men et forsiktig tips er omtrent det doble. I lys av det bør storsamfunnet kunne bidra med noen millioner i tilskudd hvert år, skriver leder av Nord-Aurdal Ap, Olav Magne Thyri. Han mener dessuten at Leirin, i samarbeid med Vestlandsflyplassene kan bli bortimot samfunnsøkonomisk. Valget er opp til Bondevikregjeringa.
Ifølge pressemeldingen Luftfartsverket har sendt ut, går samtlige 28 regionale lufthavner med underskudd. Tilskuddene som bevilges må ses på som øremerkede tilskudd til distriktene flyplassene ligger i. Leirin bidrar med 15 arbeidsplasser direkte tilknyttet flyplassen. Hvor mange arbeidsplasser ringvirkningene i annet næringsliv, utgjør er det umulig å fastslå, men et forsiktig tips er omtrent det doble. I lys av det bør storsamfunnet kunne bidra med noen millioner i tilskudd hvert år.
Rapporten fra Luftfartsverket har skapt stor usikkerhet for et videre liv for Leirin, folk flest tror at flyplassen allerede er nedlagt. Det er feil, den midlertidige ruten går til 31.3.2002 og videre rutetilbud til 31.3.2003 er utlyst på anbud. Leirin blir under ingen omstendigheter nedlagt før 31.3.2003. I løpet av et års tid blir det videre liv behandlet i samferdselsdepartementet og på Stortinget. Nedleggelse vil i tilfelle skje etter en politisk behandling på Stortinget.
Samferdselspolitikerne på Stortinget må bestemme at rutetilbudet ved neste ordinære anbudsutlysning (1.4.2003), blir utlyst som en pakke sammen med Vestlandsflyplassene. Det er det eneste som kan gjøre Leirin bortimot samfunnsøkonomisk lønnsom. Leirin kan ikke lengre være en endestasjon, men må inngå i et større rutetilbud med mellomlanding mellom Vest- og Østlandet. Det vil også forhindre at useriøse flyselskaper får tildelt ruta. "Cowboyselskap" har i Leirins korte historie vært et stort problem. Når seriøse selskap har hatt ruten, har passasjertallene vært økende.
Det må også gjøres en jobb for å få flere charterturister til Leirin. Samarbeid med Vestlandet er veien å gå. Turer fra utlandet med landing på Leirin og bussopplegg til Vestlandet solgte godt da Eton drev på Leirin. Fagernes lufthavn har fordel av en flystripe på 2060 meter, mens for eksempel Sogndal bare har en rullebane på 800 meter. Det gjør det uaktuelt med charter på denne flyplassen. En svakhet i Luftfartsverkets rapport er at det ikke er tatt hensyn til chartertrafikk.
Et videre liv for Leirin er opp til den nye samferdselsministeren og Bondevik-regjeringen. Dessverre oser samarbeidsregjeringens erklæring av privatisering og sentralisering. Det de har skrevet om samferdsel er deprimerende lesning for distriktene. For eksempel vil satsingen på jernbane bli konsentrert om hovedbanestrekningene, det sentrale Østlandet og nettet rundt de største byene. Det eneste som gir håp for Leirin, er de mange garantier i valgkampen.
