
Onsdag 30. september 1992
Kåre Gjønnes om EØS-innstillingen:
SIKRER NORSKE INTERESSER - GODT GRUNNLAG FOR VARIG ALTERNATIV
EØS-avtalen sikrer norsk næringsliv gode og trygge rammevilkår, og sikre markeds-adgang i 1990-årene, samtidig som Norge unngår det tap av selvråderett som et EF-medlemsskap vil medføre. Avtalen har alle forutsetninger for å være grunnlaget for en varig samarbeidsform mellom Norge og EF. Det sier Kristelig Folkepartis parlamentariske leder Kåre Gjønnes i forbindelse med at Utenrikskomiteen tirsdag kveld avga sin innstilling til regjeringens proposisjon om avtalen, en innstilling der "KrF-sporene" er lette se på flere vesentlige områder.
De tre områdene der "KrF-sporene" er tydelige, er på ressurspolitikken, biogen-problematikken og i alkoholpolitikken.
Kristelig Folkeparti har lagt stor vekt på å få slått fast den nasjonale råderetten over naturressurser som fisk, energi og olje, sier Kåre Gjønnes. Han er godt tilfreds med at partier som utgjør et flertall på Stortinget kommer med sterke, forpliktende presiseringene som innebærer at Norge om nødvendig vil bruke sin vetorett for å hindre at det senere blir tatt inn bestemmelser i EØS-regelverket som rokker ved dette når det gjelder oljen.
På biogen-området har man lyktes i å få stortingsflertallet til å stadfeste sin forpliktelse til å videreføre dagens restriktive politikk, spesielt på patentpraksisen.
Flertallet er også åpne for å vurdere innføring av egne forskrifter på dette området, noe som ikke finnes idag.
På det alkoholpolitiske området har man fra KrFs side lagt stor vekt på at Norges restriktive alkoholpolitikk og Vinmonopolet blir opprettholdt, sier Kåre Gjønnes. Han synes det er positivt at et flertall stadfester at den nasjonale målsettingen som Stortinget tidligere har vedtatt, om at alkoholforbruket skal reduseres med 25 prosent innen år 2000, står fast. Dette nødvendiggjør en forsterket innsats mot uregistrert omsetting og forbruk. Det samme flertallet skriver også i innstillingen at Vinmonopolet kan opprettholdes i EØS. KrF og Arbeiderpartiet går noe lenger, og "slår fast at Vinmonopolet kan og vil bli opprettholdt i EØS", siterer Kåre Gjønnes fra innstillingen, der det også blir slått fast at dette gjelder både import og salg av vin og brennvin.
-Innstillingen åpner også for offentlige tiltak for å begrense omsettingen av sterkøl. Dette regner vi med vil komme på plass i forbindelse med behandlingen av statsbudsjettet i høst, sier Kåre Gjønnes.
