
3.2.2005
Rune J. Skjælaaen (Sp)
Sp hilser Ap velkommen etter med skoleforslag
Senterpartiet har gjennom hele denne stortingsperioden arbeidet for å innføre en ordning med gratis frukt og grønt til alle landets skoleelever. Det vil være en god investering i folkehelsa dersom vi greier å gi ungene et sundt alternativ til brus godteri, og med det gi de mulighet til å innarbeide gode kostvaner tidlig i livet. Derfor fremmet Sp allerede i 2002 forslag om å innføre en ordning med daglig utdeling av gratis frukt og grønnsaker ved alle landets skoler. Dessverre var det kun SV som den gang helhjertet støttet opp om forslaget.
Like viktig som å erstatte dårlige kostvaner med gode, er det å legge til rette for mer fysisk aktivitet. Ikke alle barn og unge synes det er like stas med organiserte idrettsaktiviteter. Det er derfor viktig å også gi disse elevene mulighet til å drive fysisk aktivitet regelmessig. Senterpartiet fremmet derfor i juni 2002 forslag om at alle grunnskoler skal legge til rette for at elever skal kunne drive med fysisk aktivitet en time per skoledag. Her er det ikke snakk om å strebe etter rekorder og prestasjoner, men rett og slett motivere elevene til gode vaner gjennom lyst og mulighet til å prøve ut nye aktiviteter. Senterpartiet tror det er viktig at skolene gis frihet til å organisere aktiviteten ut i fra hva som passer de lokale forholdene, og ikke minst hva elevene sjøl synes er moro. Skolen bør ikke være en lukket arena. På dette området bør det være en gjensidig interesse for samarbeid mellom skolen og frivillige organisasjoner. Dessverre var det også i denne saken kun SV som stilte seg bak Senterpartiets forslag ved behandlingen i Stortinget.
Senterpartiet mener at både tilgang til sunn kost og mulighet til fysisk aktivitet vil gi en dobbelt gevinst i form av bedre helse, men også bedre konsentrasjon og læringsutbytte. Senterpartiet mener skolen er den arena der barn og ungdom skal tilegne seg nødvendige kunnskaper, ferdigheter, holdninger og vaner. Med positive signaler i sitt programutkast, hilser Senterpartiet Ap velkommen etter! Med etablering av en eventuelt ny rød-grønn regjering etter høsten stortingsvalg, ser Senterpartiet muligheten til endelig å få satt våre forslag ut i praksis.
