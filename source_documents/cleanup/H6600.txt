
19.04.02
Vegard Martinsen, (DLF)
Halvgodt forslag fra FrP, SV og RV
Den noe uvanlige konstellasjonen FrP, SV og RV støtter ifølge Avis1 igår et forslag i Oslo Bystyre om å ta sosialhjelpen fra kriminelle narkomane. Arve Lønnum (FrP) sier at det er galt at disse som begår tyverier, innbrudd og ran attpåtil skal få en månedlig utbetaling finansiert av Oslos skattebetalere. Landets fremste ekspert på denne type sosialklienter. Liv Jessen, sier ifølge Avis1 at dette forslaget bare vil føre til øket kriminalitet: selv om sosialhjelpen utblir vil pengebehovet være det samme, og inntektsbortfallet vil måtte kompenseres med et øket antall kriminelle handlinger. Avisen førstesideoppslag er et bilde av Lønnum og teksten "Vil gjøre Oslo farligere".
DLF slutter seg til forslaget fra de tre partier, men konstaterer at det viktigste punktet mangler: de personer som om igjen og om igjen begår kriminelle handlinger må settes i fengsel - folk som stadig begår tyverier, innbrudd og ran kan ikke gå løse.
Nå kan ikke Oslo Bystyre gjøre noe med lovverket, men disse partiene burde instruere sine partifeller på Stortinget slik at det der kan fremmes og vedtas forslag om lovendringer som innebærer at vanekriminelle blir satt i fengsel.
Det er fullstendig uholdbart at kriminelle får gå løse og terrorisere vanlige folk. Kriminelle hører hjemme ett sted og det er bak lås og slå!
