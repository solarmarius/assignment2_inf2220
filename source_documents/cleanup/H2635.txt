
Onsdag 28. september 1994
KrF-leder Kjell Magne Bondevik etter fergekatastrofen:
AKTUALISERER BEHOV FOR ET "FRI-NUMMER"
-Den tragiske fergekatastrofen utenfor Åland aktualiserer behovet for et såkalt "fri-nummer" eller grønt nummer som de pårørende kan ringe for å få informasjon. Det sier Kristelig Folkepartis leder Kjell Magne Bondevik.
Bondevik minner om at det har vært flere alvorlige skipskatastrofer og andre ulykker i årenes løp.
-Tragedien i natt er vel den alvorligste i fergeselskapenes historie i Norden, og slike ulykker skaper et stort behov for informasjon for familie og venner. Når man, som i dette tilfellet, må ringe utenlands for å få informasjonen, blir det lett både kostbart og vanskelig for mange, og blir opplevd som en tilleggspåkjenning. Jeg håper derfor at det kan bli opprettet et frinummer som kan være i beredskap til store ulykker, og hvor pårørende kan ringe gratis for å få den informasjonen de trenger, sier Kjell Magne Bondevik.
