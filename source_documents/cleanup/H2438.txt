
Mandag 7. november 1994
KrFK-leder Torill Selsvoll Nyborg:
SVERIGE BEKREFTER FRYKTEN FOR AT
EU-MEDLEMSKAP KAN GI REDUSERT VELFERD
De sterke innsparingene som den nye svenske regjeringen foretar i sitt forslag til statsbudsjett, viser at et eventuelt EU-medlemskap vil få konsekvenser for svensk velferdspolitikk allerede fra 1995. Det sier lederen for Kristelig Folkepartis Kvinner, Torill Selsvoll Nyborg.
For å tilpasse svensk økonomi til de kravene den økonomiske og monetære union (ØMU) stiller, har den sosialdemokratiske regjeringen i Sverige gått til kraftige nedskjæringer på velferdsgode som pensjonsordninger og overføringer til barnefamiliene.
I EUs grønne bok, som er EUs diskusjonsbok om sosiale saker, gir fagorganisa-sjoner og departementer i flere land uttrykk for bekymring over at ØMUs krav vil føre til at velferden i disse landene svekkes.
Fordi norsk økonomi er sterkere enn den svenske, behøver ikke Norge begynne det samme råkjøret på velferdsordningene for å tilfredsstille ØMU sine krav, men på sikt er jeg redd for at disse kravene vil få konsekvenser også for de norske velferdsordningene dersom vi blir med i EU, sier Torill S. Nyborg.
