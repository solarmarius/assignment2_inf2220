
KARMØY HØYRE
VALGPROGRAM 2003 - 2007
Karmøy Høyres hovedmål for Karmøy kommune er at innbyggernes krav på offentlig service og tjenester oppfylles. Høyre vil prioritere de lovpålagte oppgaver innen helse, eldreomsorg, barnevern og skole. Det er kommunens oppgave å definere kvalitetskrav til de tjenester som kommunen skal tilby og å sørge for at tilbudene er der til lavest mulig kostnad. For å oppnå dette vil Karmøy Høyre at flest mulig kommunale tjenester skal konkurranseutsettes. Ved bedre bruk av kommunens inntekter vil kommunens tilbud til innbyggerne kunne utvides og forbedres.
HOVEDMÅL
For de enkelte tjenesteområder har Karmøy Høyre disse særlige målsettingene:
HELSE OG ELDREOMSORG
Kommunens helse- og eldreomsorg skal ha som mål at det er tilgjengelig institusjonsplasser for de som trenger det når de trenger det. Samtidig skal kommunen ha en utetjeneste som gjør at de som ønsker det kan bo hjemme så lenge det er mulig og ønsket av dem det gjelder. Høyre vil i tillegg utvikle tjenestetilbud som er tilpasset brukerne og som publikum er villig til å betale for.
BARN OG UNGE
Barn skal ha en trygg og god oppvekst og Høyre vil stimulere utvikling av private barnehager. Høyre vil øke bevilgningene til foreninger og lag som prioriterer arbeidet med barn og unge. Kommunens sosialpolitikk når det gjelder barn og unge skal være preget av at forebygging er bedre enn behandling.
SKOLE
Det må sørges for at skolene har forsvarlig vedlikehold, godt og tilstrekkelig utstyr og læremateriell som sammen med dyktige lærekrefter kan sørge for høy kvalitet i skolen. Det er et hovedmål å opprettholde en desentralisert skolestruktur med nærhet til lokalsamfunnet og Høyre ser ingen grunn til at eksisterende skoler skal nedlegges av økonomiske årsaker i den kommende valgperioden.
SAMFERDSEL
Karmøy Høyre vil arbeide for økte bevilgninger til hovedvegnettet i kommunen. Bompenger og bensinavgift bør unngås. Karmøy flyplass søkes utviklet som landsdels- lufthavn med tilbud som vil være attraktive for hele Sør-Vestlandet. Realisering av T-forbindelsen må nyttes til en videre utbygging av containerhavn i Husøy-området.
FORVALTNING
Karmøy Høyre vil sette krav til kommunens forvaltning. Kommunale tjenester skal leveres til kostpris. Høyre ønsker en nøye gjennomgang av hele kommunens organisasjon med det formål å flytte ressurser fra administrasjon til tjenesteyting. Det skal settes tidsfrister for kommunal saksbehandling og det skal være en selvfølge at publikum møtes med en positiv holdning.
DETALJPROGRAM
Som ledd i Karmøy Høyres arbeid for en bedre kommune skal Høyre for å oppnå sine hovedmål særlig vektlegge disse forholdene i valgperioden.
KOMMUNAL FORVALTNING
For at kommunen skal kunne løse sine oppgaver overfor innbyggerne er det nødvendig å være forsiktig med kommunens midler og foreta nødvendige prioriteringer. Karmøy Høyre vil vektlegge de oppgavene som kommunen etter lov er pålagt å utføre og sørge for at innbyggerne får de tjenester som etterspørres.
Karmøy Høyre vil:
- Sørge for at tjenestene tilbys og til en kvalitet som kommunen fastsetter. På dette grunnlaget skal tjenestene utføres av private eller kommunale tjenesteleverandører til den for kommunen beste pris. Høyre vil derfor foreslå konkurranseutsetting av flest mulig kommunale tjenester
- Arbeide for en servicepreget kommune der tilfredse innbyggere er kommunens mål og belønning og der innbyggerne står i sentrum for kommunens oppmerksomhet. Kommunens forvaltning skal gjennomgås med sikte på å fjerne unødvendige administrative oppgaver og overføre flest mulig ressurser til tjenesteyting.
- At kommunen ikke skal drive oppgaver som private kan gjøre bedre.
- Innføre faste og korte tidsfrister for all saksbehandling, med særlig vekt på hurtig behandling av plan- og byggesaker. Sakene skal avgjøres på lavest mulig nivå
- Åpningstidene på kommunens kontorer skal tilpasses brukernes ønsker.
- Servicetorget skal gi informasjon og svar på konkrete søknader der dette er mulig. Kommunens holdning til innbyggerne skal være positiv, Det skal gis grunngivning for negativt svar-.
- Søke løst grunnavståelse til det offentlige ved frivillige avtaler.
HELSE OG SOSIALOMSORG
Høyre har tro på at det enkelte menneske og det sosiale fellesskap som det inngår i, er i stand til selv å ta ansvar for sin egen velferd. Derfor bør det offentlige ikke ta beslutninger kollektivt som like gjerne kan tas av den enkelte. Et økende rusmiddelbruk, særlig hos ungdom i stadig lavere alder er bekymringsfullt. Øket satsing på forebyggende arbeid er den beste investering i kampen mot rusproblemene.
Karmøy Høyre vil:
- Arbeide for at det til enhver tid er tilgjengelig det antall plasser i sykehjem, aldershjem, omsorgsboliger og trygdeboliger som er nødvendig til å dekke innbyggernes reelle behov.
- At kommunens helse- og sosialtjenester skal dekke nødvendige behov. Det er en offentlig oppgave å sikre velferdsgrunnlaget til de som varig eller i perioder ikke er i stand til å ta ansvar for sin egen velferd. Slik hjelp skal ha som siktemål å gi den enkelte et verdig liv som best realiseres ved at det enkelte menneske settes i stand til å ta vare på seg selv.
- Tilføre utetjenesten ressurser slik at de eldre og pleietrengende som ønsker det skal kunne bo hjemme lengst mulig.
- Åpne for konkurranseutsetting for å kunne dekke de omfattende behov innen helse- og sosialsektoren og slik at kommunen definerer de kvalitetskrav som skal oppfylles.
- Oppmuntre til frivillig innsats fra foreninger og organisasjoner.
- At kommunen utover å dekke de nødvendige basistjenester, legger forholdene til rette slik at særlig eldre kan tilbys service og tjenester som det betales for, og som gjør det lettere for dem å bo hjemme.
- Vektlegge forebyggende arbeid særlig ved å styrke og effektivisere helsesøstertjenesten innen skoleverket.
SKOLE
For Høyre er den offentlige grunnskolen bærebjelken i utdanningssystemet. Et solid kunnskapsnivå er det beste grunnlaget for å skape frie, tenkende mennesker. Utdanning er derfor ett av våre viktigste satsingsområder - en investering for framtiden.
Karmøy Høyre vil:
- Opprettholde en desentralisert skolestruktur med den nærhet til lokalmiljøet som gir trygghet og oversiktlighet som ramme for undervisningen. Karmøy Høyre vil derfor gå imot forslag om nedleggelse av skoler dersom det ikke foreligger helt særegne omstendigheter.
- Prioritere et godt vedlikehold av skolene og sørge for at undervisningsutstyr og skolemateriell holder en god standard og at de ansatte har et godt arbeidsmiljø.
- Styrke opplæringen særlig i norsk, matematikkfag og naturfag og kvalitetssikre undervisningen, blant annet ved å opprettholde systemet med karakterer og eksamener.
- Sørge for at foresatte får innflytelse på skolens drift og bedre rådgivningstjenesten gjennom tettere samarbeid mellom skole og næringsliv.
- Arbeide aktivt mot mobbing i skolen.
- I samarbeid med skole og foreldre legge opp til sikker skoleskyss på farlige skoleveger.
FAMILIE, BARN OG UNGDOM
Karmøy Høyre vil:
- Fremme samarbeidet mellom familie, skole, politi, kulturinstitusjoner, frivillige organisasjoner og barnevern for å styrke barn og unges oppvekstvilkår.
- Dekke behovet for barnehageplasser ved å satse på private tiltak. Kommunale barnehager søkes privatisert.
- Tilføre barnevernet nødvendige ressurser. Meldinger om omsorgssvikt skal behandles umiddelbart
- Prioritere støtte til organisasjoner og lag som har positive tilbud for barn og ungdom.
- Støtte tiltak som kan bidra til å bekjempe voldstendenser i lokalsamfunnet.
- Stimulere til positive egenaktiviteter, medansvar og initiativ for uorganisert ungdom.
- Tilrettelegge for boligbygging ved å legge forholdene til rette for private utbyggere og sørge for god tilgang på kommunale byggetomter.
- Legge til rette for aktivitetsområder for moderne ungdomssport.
KIRKE OG KULTUR
Høyre vil sikre og styrke kirkens arbeidsmuligheter som en åpen, tjenlig folkekirke. Høyre legger stor vekt på kirkens og de kristne organisasjoners holdningsskapende arbeid blant barn og unge og vil sikre kirkens mulighet til sosialt og kulturelt engasjement. Kulturformidling skal bidra til økt livskvalitet og utvikling for enkeltmennesket. Idrett er en viktig faktor for å sikre et sunt oppvekstmiljø for barn og unge. Høyre ønsker at satsingen på idrett skal fortsette.
Karmøy Høyre vil:
- Sikre Kirken fortsatt gode arbeidsvilkår og arbeide for kirkebygg i Vedavågen.
- Utvikle kulturskolen innenfor realistiske økonomiske rammer og bedre bibliotektilbudet, særlig ved flytting av hovedbiblioteket til Kopervik i kinobygget.
- Støtte det frivillige arbeidet innen kultursektoren og legge forholdene til rette for kor- og korpsbevegelsen.
- Realisere Norvegen Historiesenter og søke en samordning av museumsvirksomheten.
- Gi idretten støtte, særlig den delen som gir et allsidig tilbud til alle aldersgrupper, både på mosjons- og konkurransenivå.
- Fokusere på vedlikehold av idrettsanleggene og arbeide for planlegging av idrettshall i Vedavågen og brukshall i Torvastad.
- Legge til rette for aktivt friluftsliv og legge vekt på miljøtiltak.
Samferdsel og kommunikasjon
Utbygging av vegnettet er et viktig middel for å oppnå bedre kommunikasjon. Høyre vil i perioden arbeide for en opprusting av riksvegnettet i kommunen, både RV 47 og RV 511. T-forbindelsen realiseres og det må arbeides aktivt for å utvikle flyplassen og Karmsund havn Det arbeides for et best mulig kollektivtilbud med buss og hurtigbåt. Ferjetilbud på Skudeneshavn søkes opprettholdt.
Karmøy Høyre vil:
- Arbeide for at flyplassen utvikles kontinuerlig som et landsdelsdekkende tilbud med nasjonale og internasjonale ruter.
- Utvikle Husøyområdet til en regional trafikkhavn i samarbeid mellom havnevesen og private interesser.
- Søke opprettholde og utvide ferjetilbudet på Skudeneshavn.
- Påvirke statlige myndigheter slik at riksvegene i kommunen rustes opp til bli trygge trafikkårer med tilstrekkelig kapasitet.
- Prioritere vedlikehold av kommunale veger og gatelys og gi tilskudd til vedlikehold og fast vegdekke på private veger.
- Bedre trafikksikring gjennom fortsatt utbygging av sykkel- og gangstier og gatelys.
- Gi by og tettsteder gode utviklingsmuligheter.
ARBEIDS- OG NÆRINGSLIV
Karmøy Høyre vil:
- Etablere et variert tilbud av nærings- og industritomter fortrinnsvis i samarbeid med private utbyggere.
- Fortsette arbeidet med utviklingen av Karmsund fiskerihavn og industriområde og legge til rette for videre utvikling av oppdretts- og havbruksnæring. Høyre vil arbeide for bedre forhold for fiskeri- og sjøfartsnæringen.
- Legge til rette for utnyttelse av gasskraft i industri og næringsliv
- At kommunen skal være en aktiv samarbeidspartner for næringslivet overfor fylkeskommunale og statlige myndigheter.
