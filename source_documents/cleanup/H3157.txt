
Lørdag 14. august
Sosial boligpolitikk for ungdom og vanskeligstilte
- Kristelig Folkeparti vil ta initiativ til særlige tiltak overfor de vanskeligst stilte på boligmarkedet. KrF vil øke Husbankens rammer for boligfinansiering og fjerne dokumentavgiften for førstegangsetablerere under 30 år. Behandlingen av byggesaker må forenkles og gå raskere, og kommunene må utarbeide boligplaner. Det sa KrF-leder Valgerd Svarstad Haugland på partiets valgkampåpning i Oslo 14. august.
- Det er generelt en vanskelig situasjonen på boligmarkedet i byer og pressområder. Studenter, enkelte enslige forsørgere, ikke-vestlige innvandrere, langtidsledige og mottakere av sosialhjelp har en dårligere bosituasjon enn de fleste andre. I tillegg står unge familier i etableringsfasen framfor store utfordringer. En god boligpolitikk er en viktig del av familiepolitikken. Det er derfor en viktig oppgave for staten å bidra til en sosial boligpolitikk, understreket KrF-lederen.
KrF vil legge vekt på:
· Økning av Husbankens lånerammer. Det er nødvendig for å sikre at Husbankens ordninger kan benyttes effektivt også i pressområder. Under tidligere Ap-regjeringer ble Husbankens ramme gradvis redusert fra 1993. Fra 1998 til 1999 økte regjeringen lånerammen med 1 milliard. Vi har snudd tendensen og vil fortsette med det.
· Lokale handlingsplaner utarbeidet av kommunene i samarbeid med aktuelle aktører, med særlig vekt på vanskeligstiltes boligbehov. Husbanken må møte disse behovene gjennom etableringslån og byggelån.
· Unge førstegangsetablerere har vanskelig for å komme inn på boligmarkedet. De har ofte liten egenkapital og høye studielån. For å lette situasjonen for ungdom vil KrF fjerne dokumentavgiften for førstegangskjøpere under 30 år. I dag betales en avgift til Staten på 2,5% av salgssummen ved kjøp av selveierbolig.
· Raskere og mer forenklet behandling av byggesaker. Det er behov for en reduksjon i kravene til bruk av skjemaer og dokumentasjon for å bidra til økt tempo i etableringen av nye boliger. I Oslo bør bydelene kunne overta behandlingen av noen av disse sakene
-Disse tiltakene vil samlet ha stor betydning for de som i dag sliter i et presset boligmarked, sa partileder Valgerd Svarstad Haugland.
