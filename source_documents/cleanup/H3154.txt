
Tirsdag 12. oktober
Stortingsrepresentant Bror Yngve Rahm i trontaledebatten:
En energipolitisk kursendring!
-Aldri tidligere har en avsatt så mye midler for en miljøvennlig og alternativ energiutvikling som det denne regjeringen legger opp til. Stortinget har nå en gyllen anledning til å være med på denne energipolitiske kursendringen når budsjettbehandlingen nå tar til for alvor. Dette sa KrFs stortingsrepresentant Bror Yngve Rahm i sitt innlegg i dagens trontaledebatt på Stortinget.
-Regjeringen har presentert en energimelding som inviterer til fremtidsrettet nytenking innen energipolitikken. Erkjennelsen av at den store vannkraftutbyggingen er over krever nye tiltak for å løse kommende åra energibehov. Prognosene viser en bekymringsfull vekst i energiforbruket over de neste 10-20 årene. Det må være et mål å ikke bare passivt etterleve prognosene, men faktisk å legge politiske premisser som former dem, sa Rahm.
I sitt innlegg uttrykte han også glede for over den betydelige merinnsats som regjeringen legger opp til knyttet til tiltak for å begrense veksten i energiforbruket, og samtidig utvikle og stimulere til bruk av nye fornybare energibærere.
-Det er vanskelig å se at gasskraftverk representerer det rette svaret på morgendagens utfordringer på energisektoren. Jeg registrerer med en viss uro at enkeltes iver etter å bygge gasskraftverk, selv med gammel teknologi, er så sterk at man vil overprøve SFTs grensesetting i forhold til utslipstillatelser, sa Rahm.
Rahm var også glad for prioriteringene i budsjettet:
-Til tross for en stram budsjettsituasjon har regjeringen evnet å foreta betydelige grep på viktige områder. Reformene knyttet til eldre og helse er nøkkelord i den anledning. Det er med tilfredshet en kan registrere at de siste to årenes fokusering på minstepensjonen, kreftsatsingen og løftet for psykiatrien er historiske, sa Rahm i sitt innelgg under trontaledebatten.
