
Stortinget, 19. Mai - 2000.
FREMSKRITTSPARTIETS
STORTINGSGRUPPE
Fra Stortingsrepresentant Lodve Solholm, Fremskrittspartiets kommunalpolitiske talsmann.
Staten må kompensere for kommunenes lønnsoppgjør !
Kommunalministeren la i dag frem kommuneøkonomiproposisjonen for 2001. I en kommentar uttaler Fremskrittspartiets kommunalpolitiske talsmann, Lodve Solholm, at Staten må gi kommunene en betydelig kompensasjon for det kommende lønnsoppgjøret i kommunal sektor, som antakeligvis vil bli meget dyrt for kommunene.
- Bakgrunnen for at vi nå har tatt dette standpunktet er at Regjeringen Stoltenberg i år viste en total unnfallenhet når det gjaldt lønnsoppgjøret i privat sektor, sier Lodve Solholm, som påpeker at oppgjøret i privat sektor vil være retningsgivende for oppgjøret i offentlig sektor. Dersom kommunene ikke får kompensert dette, så vil mange kommuner komme til å kutte dramatisk i grunnleggende velferdstilbud som omsorg og utdanning. Dette må for all del unngås, uttaler han.
-Fremskrittspartiet merket seg ved fremleggelsen av kommuneøkonomiproposisjonen at kommunalministeren flere ganger vektla behovet for omstilling og effektivisering i kommunal sektor. Vi tolker henne dithen at hun mener at kommunene har et stort potensiale å ta ut ved en mer aktiv bruk av konkurranseutsetting og generell effektivisering. Dette ønsker Fremskrittspartiet velkommen, uttaler Solholm, som la merke til at kommunalministeren varslet at det vil komme " reformer på løpende bånd". Dette vil vi følge nøye og Arbeiderpartiet kan være sikker på å få støtte fra Fremskrittspartiet i dette arbeidet.
- Vi tar imidlertid avstand fra kommunalministerens uttalelser om at kommunene nå må utnytte den muligheten som de har til å ilegge eiendomsskatt, sier Solholm, som mener at dette må være opp til hvert enkelt kommunestyre å avgjøre. Fremskrittspartiet sier også nei til en utsettelse av sykehusutstyr reformen i ytterligere to år. Norske sykehus oversvømmes av gammeldags sykehusutstyr og arbeidet med å skifte ut dette må snarere effektiviseres enn å utsettes, avslutter Lodve Solholm.
