
Fredag 27. oktober 1995
Finanspolitisk talsmann Odd Holten (KrF):
BEDRE Å LØSE OMSORGSOPPGAVER
ENN Å SKAPE KUNSTIG SYSSELSETTING
Det er bedre å legge forholdene til rette slik at uløste omsorgsoppgaver kan bli ivaretatt, enn å holde liv i tiltak som bare skaper kunstig sysselsetting. Det er ikke riktig når Arbeiderpartiet framstiller det som om Kristelig Folkeparti vil "ta fra de arbeidsledige" - vi vil tvert om bruke pengene på en mer effektiv måte for å skape reell sysselsetting. Det sier stortingsrepresentant Odd Holten i forbindelse med at finanskomiteen avga innstilling til regjeringens forslag til statsbudsjett sent fredag kveld.
Odd Holten minner om både omsorgsvikariatet og kontantstøtten vil frigjøre arbeidsplasser dersom de blir innført. KrFs forslag om å styrke kommunesektoren med 200 millioner i økte skjønnsmidler i forhold til regjeringens forslag, 100 millioner til styrking av SND og styrking av de små og mellomstore bedriftene vil også ha varig effekt på sysselsettingen.
-Ved å bedre ordningene for studiefinansiering og satse på utdanning, ønsker vi også å legge til rette for økt, reell kompetanseheving. Dagens ordninger med kurs og tiltak viser seg ofte å gi liten effekt i forhold til midlene man bruker på dette, sier Odd Holten.
Alt i alt går KrF inn for å styrke innsatsen på områdene familie, omsorg og helse, skole, miljø og uhjelp med omlag 7 milliarder kroner. I budsjettopplegget har partiet funnet inndekning for hele dette beløpet, og bedrer budsjettbalansen med 1,3 milliarder kroner. I familiepolitikken går KrF inn for å bevilge penger til forsøk med omsorgsvikariatet og til forsøk med kommunale kontantstøtteordninger. Prisjustering av barnetrygden og forsørgerfradraget er også med, samtidig som adopsjonsstøtten opprettholdes på dagens nivå.
KrFs "omsorgspakke" i budsjettforslaget rommer bl.a. 300 millioner til flere enerom og nye sykehjemsplasser, 200 millioner mer til omsorgstjenestene i kommunene og 400 millioner mer til henholdsvis økt behandlingskapasitet i sykehusene og til psykiatrien.
Odd Holten legger til at KrF også går imot å gi Den norske Bank konsesjon til å overta forsikringsselskapet Vital. -En slik konsesjon vil bryte med gjeldende regler om at ingen skal eie mer enn 10 prosent av en finansinstitusjon. Norske interesser er også best tjent med at forbrukerne har flere konkurrenter å forholde seg til, understreker KrFs finanspolitiske talsmann (KrF-Press/NPE).
