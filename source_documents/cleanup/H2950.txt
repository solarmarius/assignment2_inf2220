
Fredag 17. oktober 1997
NY GENERALSEKRETÆR I KRISTELIG FOLKEPARTI
Kristelig Folkepartis sentralstyre har ansatt Inger Helene Venås (34) som general-sekretær i Kristelig Folkeparti. Hun overtar etter Gunnar Husan, som i statsråd i dag blir utnevnt til statssekretær for presse og informasjon ved statsministerens kontor.
Inger Helene Venås er født og oppvokst på Ringerike. Hun har mellomfagseksamen i kristendomskunnskap, og eksamener i språk og kommunikasjon. Hun har tilleggs-utdannelse fra BI i personalledelse og administrasjon. Fra 1987 til 1989 var hun ansatt i Den norske sjømannsmisjon/Norsk kirke i utlandet i Hamburg. Fra 1990 var hun i fire år fylkessekretær for Buskerud KrF, og siden 1994 har hun vært organisasjonssekretær ved Kristelig Folkepartis landskontor. Hun har også vært personlig rådgiver for partileder Valgerd Svarstad Haugland siden april 1995.
Gunnar Husan har vært generalsekretær i KrF i åtte år. Før det var han i tre år informasjonssjef i partiet. Han har også i mange år arbeidet i forskjellige stillinger i indremisjonsselskapet.
