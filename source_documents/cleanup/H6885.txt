
15.03.03
Åslaug Haga, på Senterparti-landsmøtet:
- Sp klar til å slåss for sin lokale gullbeholdning
- Vi skal ikke sette oss opp på vår høye hest for å være ideologisk rene - vi skal bevege samfunnsutviklingen i riktig retning.Våre 100 ordførere, 73 ovaraordførere, 7 fylkessordførere og 1798 kommunestyrerepresentanter gjør nettopp dette hver dag. Senterpartiets lokale styrke er vår fremste gullbeholdning. Den gullbeholdningen skal omsettes til resultater i valget. Derfor må vi igjen i kommunevalgkampen til høsten basere oss på dere lokalt. Jeg tar for gitt at dere er klare til å slåss igjen, sa Åslaug Haga i dag under debatten om Senterpartiets valgplattform framfor høstens kommune og fylkestingsvalg.
- Senterpartiet skal jobbe med å bygge allianser - lokalt og sentralt - slik at vi får igjennom så mye av vår egen politikk som mulig. Det er mange som er enige med oss om svært mye.
Vi skal bygge allianser til turistnæringen som er opptatt av at hele landet skal tas i bruk og at vi skal ha et velstelt land. Vi skal bygge allianser til kulturlivet som er opptatt av å ivareta det kulturelle mangfoldet og folkekulturen i Norge. Vi skal bygge allianser til fagbevegelse som er opptatt av gode, offentlige velferdstjenester. Vi skal bygge allianser til forbrukere som er opptatt av ren mat, sa den påtroppende Sp-lederen.
[Innlegget følger:]
Åslaug Hagas innlegg i debatten om valgplattform for Senterpartiet framfor kommune- og fylkestingsvalget 2003.
Røros 15.03.03.
Ordstyrere,
Kjære Landsmøte
SP har Norges beste politiske program sentralt og lokalt. Disse programmene skal vi få til å gå hjem hos folk.
I går snakket jeg om politiske prioriteringer. Vi skal være tydelige på våre hovedsaker - en aktiv næringspolitikk, trygghet for lokale velferdstjenester og kampen mot EU. Men det hjelper ikke med verdens beste politikk, hvis folk lukker øra når vi snakker til de. I dag skal jeg snakke om image.
Vi må rett og slett erkjenne at vi har et imageproblem. Det er alt for mange som mener at SP er bakstreversk, at vi rygger inn i framtida, at vi skal ha alt som det var før, at vi sier for mye nei, at vi er statsvennlige, strukturkonservative o.s.v.
- ja, apropos strukturkonservative. Det var det Lars Sponheim som kalte oss. Han sa også de bevingede ord - etter at Sentrumsregjeringa hadde gått av: Det er godt å komme ut av Senterpartiets klaustrofobiske grep! Nå har han det nok godt tenker jeg!
Alt dette som sies om oss, veit vi at er feil. Men vi må ta det på alvor. Og vi må gjøre noe med det. Vi må ville gjøre noe med det - morgen, middag og kveld - alle dager i uka.
Vi skal ta inn over oss kritikken om at vi framstår som for mye av et nei-parti. Og jeg tar på meg min del av ansvaret for surpomp-stempelet. Når noe går oss imot - og det hender - er det lett å reagere på ryggmargsrefleks. Og hva gjør vi - ja, vi roper nei. Vi skal bli flinkere til å vise fram løsningene våre. Når vi sier hvilke svar vi har, så sier vi også hva vi sier ja til. Dette er en hovedutfordring - ikke minst sentralt. Jeg sier det like mye til meg sjøl: ingen sutrer seg til suksess!
Vi skal også bli flinkere til å vise fram hva som er våre mål. Vi går periodevis surriball i hva som er mål og hva som er virkemidler. Det har ingen egenverdi at kommunegrensa består - det har kun verdi dersom kommunegrensa bidrar til at folk kan delta mer aktivt og få bedre tjenester. Ja, så må vi si det da - vi må si at bestefar skal kjenne hjemmehjelpa - da forstår folk at vi ikke kan herje på med å slå sammen kommuner slik Høyre vil. Kommuneøkonomi er heller ikke noe mål i seg sjøl- heller ikke fylkeskommunen. Det er når vi legger våre verdier om nærhet og trivsel i bunn at vi argumenterer best.
Vi skal jobbe med å bygge allianser - lokalt og sentralt - slik at vi får igjennom så mye av vår egen politikk som mulig. Det er mange som er enige med oss om svært mye.
Vi skal bygge allianser til turistnæringen som er opptatt av at hele landet skal tas i bruk og at vi skal ha et velstelt land.
Vi skal bygge allianser til kulturlivet som er opptatt av å ivareta det kulturelle mangfoldet og folkekulturen i Norge.
Vi skal bygge allianser til fagbevegelse som er opptatt av gode, offentlige velferdstjenester.
Vi skal bygge allianser til forbrukere som er opptatt av ren mat.
Vi skal ikke sette oss opp på vår høye hest for å være ideologisk rene - vi skal bevege samfunnsutviklingen i riktig retning.
- Og det er nettopp dette med å finne løsninger våre folk lokalt er så flinke til. Våre 100 ordførere, 7 fylkessordførere og 1798 kommunestyrerepresentanter gjør nettopp dette hver dag. Senterpartiets lokale styrke er vår fremste gullbeholdning. Den gullbeholdningen skal omsettes til resultater i valget. Vi sliter med synlighet med våre 10 - representanter på Stortinget - 10 stykker som ikke vipper et eneste flertall. Derfor må vi igjen i kommunevalgkampen til høsten basere oss på dere lokalt. Jeg tar for gitt at dere er klare til å slåss igjen.
Når jeg spør folk utenfor partiet hva som er bra med SP - så sier de neste uten unntak: Dere har flike folk lokalt. Ikke akkurat noe kjempekompliment til oss sentralt. Men like sant av den grunn.
Noen framstiller det som om SP er i krise. Det er å ta for hardt i. Men om noen skulle oppleve det slik, skal de vite at det kinesiske ordet for krise er wei-li. Og hvorfor skulle det hjelpe å vite det? Jo fordi wei betyr fare og li betyr mulighet. Altså: det er en fare, men i faren ligger også mulighetene.
Godtfolk, vi skal se mulighetene - jeg er overbevist om at de finnes.
