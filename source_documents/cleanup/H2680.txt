
Lørdag 2. september 1995
Valgerd utfordrer Gro:
MINSTESTANDARD MÅ LOVFESTES
-Statsministeren har sagt at hun ikke vil lovfeste minstestandarder for eldre-omsorgen, for de kan bli oppfattet som maksimumsstandarder. Samtidig sier hun at regjeringen vil forskriftsfeste minimumskrav til eldreomsorgen. Men er ikke en lov-festing mer betryggende enn en forskriftsfesting? Jeg vil utfordre statsministeren til å klargjøre hvordan hun mener at vi skal kunne sikre oss en bedre og verdigere eldre-omsorg her i landet. Det sa Kristelig Folkepartis leder Valgerd Svarstad Haugland under et valgarrangement i Karl Johans gate i Oslo lørdag formiddag. Partilederen besøkte Oslo KrFs valgkampbod i hovedstadens paradegate.
Valgerd Svarstad Haugland minnet om at det var Arbeiderpartiet og Høyre som stemte ned et forslag om minstestandarder for eldreomsorgen i Stortinget tidligere i år.
-Å argumentere med at minstestandarder vil bli oppfattet som maksimums-standarder, er som å følge Bøygens råd i Peer Gynt: Gå utenom. Lar man gode løsninger bli de bestes fiende, blir resultatet lett at man ikke får noen løsning i det hele tatt. KrF har stilt spørsmålet før i valgkampen, uten å få svar: Dersom det er slik at Høyre og Arbeiderpartiet virkelig ønsker en bedre eldreomsorg, hvorfor tør de ikke da lovfeste dette? sa hun.
-Flere av de elementene statsministeren vil ha med i sine kvalitetskrav til eldreomsorgen, er slike som vi mener hører hjemme i en minstestandard. Hun vil blant annet at tilsynet med eldreomsorgen skal forbedres, og brukerne skal få et sterkere ord med i laget. Men hvorfor nøye seg med forskrifter, når det kan sikres flertall for lovfesting, sa Valgerd Svarstad Haugland i sin utfordring til statsministeren.
KrF-lederen minnet også om at Arbeiderpartiet og Høyre hadde stemt ned et forslag om at alle som ønsker det, skal få enerom på sykehjem innen år 2005.
-Egentlig bør dette komme tidligere. Ti år er langt fram i tid for en 75-åring. Investeringsutgiftene til dette er anslått til halvannen milliard. Til sammenlikning kan jeg nevne at investeringsutgiftene til 6-årsreformen ble anslått til tre milliarder, som et flertall i Stortinget har gått inn for. Da skulle det ikke være vanskeligere å skaffe halvannen milliard for å sikre pensjonistene et verdig botilbud også mot slutten av livet, sa Valgerd Svarstad Haugland i sin appell ved KrFs valgbod på Karl Johan lørdag formiddag.
