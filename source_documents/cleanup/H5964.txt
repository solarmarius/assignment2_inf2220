
06.06.02
FpU:
- Venter på svar!
Formannen i Fremskrittspartiets Ungdom, Trond Birkedal, har sendt brev til justisminister Dørum om opptrykking og distribusjon av brosjyre mot tvangsekteskap. Han har enda ikke fått svar.
Bakgrunnen for henvendelsen, er at FpU i samarbeid med Human Rights Service, har trykket opp en "overlevelsesguide" for jenter som står i fare for å bli tvangsgiftet. - FpU trykket brosjyren opp i 10.000 eksemplarer og distribuerte den til en del skoler rundt om i landet, sier Birkedal. - Problemet vårt er at vi ikke har ressurser til å trykke den opp i det opplaget som er nødvendig, og vi har heller ikke samme muligheten som regjeringen til å få den distribuert ut til skoler, helsestasjoner og andre relevante plasser, fortsetter Birkedal Han hadde derfor håpet at Dørum ville trykket opp nok eksemplarer av brosjyren og fått dem distribuert ut til alle skoler før sommerferien begynner.
- Vi sendte brevet den 3. juni, og har enda ikke fått svar, sier Birkedal. Han forventer at departementet kommer med et positivt svar og starter trykkingen og distribueringen snarest for å komme sommerferien i forkjøpet. HRS har tidligere uttalt at de forventer en eksplosjon i tvangsekteskap denne sommeren på grunn av de varslete tiltakene som kan tre i kraft fra neste år av.
Brevet til Dørum, som også ble sendt som kopi til Statsråd Clemet, ligger som vedlegg.
Oslo, 03.06.02
TILTAK MOT TVANGSEKTESKAP
Fremskrittspartiets Ungdom har engasjert seg i kampen mot tvangsekteskap. I samarbeid med Human Rights Service har vi utarbeidet en brosjyre som er ment som en veileder til ungdom i risikogruppen for tvangsekteskap. Brosjyren er delt ut på en del av de videregående skolene i Oslo, Drammen, Stavanger, Trondheim og Akershus i forrige uke, og blir delt ut andre plasser i landet denne uken.
Brosjyren er kvalitetssikret av HRS og Nadia i tillegg til en del andre jenter tilknyttet HRS. Brosjyren er ment som en ren informasjonsbrosjyre, og blir delt ut før sommerferien fordi HRS frykter en eksplosjon av tvagsekteskap denne sommeren på grunn av de bebudete tiltakene regjeringen har varslet.
Vårt anliggende med dette brevet er å tilby Dem og regjeringen å benytte vår brosjyre, enten i sin helhet eller som mal, til opptrykking i et tilstrekkelig antall og benytte dere av de distribusjonskanalene dere har tilgang på (skoler, helsestasjoner etc.) til å få distribuert den ut til flest mulig. Våre ressurser på dette området er begrensete, men vi anser det som ekstremt viktig at denne brosjyren kommer ut, og da helst før skoleferien begynner.
Vi står gjerne til disposisjon dersom De har noen spørsmål.
Med hilsen
FREMSKRITTSPARTIETS UNGDOM
Trond Birkedal
Formann
Vedlegg: 2 stk. brosjyrer utarbeidet av HRS og trykket av FpU.
