
24.5.2005
Stortingsrepresentant Knut Storberget, Ap, om Finnmarksloven i Stortinget i morgen
24. mai - En historisk dag for Finnmark og Norge
- Når Stortinget i morgen vedtar Finnmarksloven er jeg glad for at Arbeiderpartiet har fått gjennomslag for flere av sine endringsforslag som både i prosess og resultat har sikret at finnmarkingene blir "herre i eget hus". Jeg er tilfreds med at det er et bredt politisk flertall for loven - noe som igjen vil sikre Finnmarkslovens legitimitet og gjennomføring, sier Aps justispolitiske talsmann, Knut Storberget, som har stått sentralt i arbeidet med Finnmarksloven.
I 1848 proklamerte regjering og Storting på tvilsomt grunnlag at kongen hadde eid Finnmark fra gammel tid. Etter å ha vært forvaltet gjennom Statsskog i en årrekke, vil Finnmark, når Finnmarkloven trer i kraft, bli styrt av Finnmarks befolkning. - Skjevheten i eiendomsutviklingen i Norge ser man klart ved å studere kartet. Ellers i landet er 77 prosent av landet på private hender, mens i Finnmark styrer staten 95 prosent av grunnarealet, sier Storberget, som mener at overdragelsen vil være et godt grunnlag for å bidra til vekst og næringsutvikling i Finnmark.
Ap har vært med og sikret:
- urfolkets rettigheter i Finnmark er ivaretatt
- Finnmark sjøl overtar forvaltningen av 95 prosent av fylkets landarealer
- Aps styremodell med vekslende flertall for Ytre og Indre Finnmark gjennomføres for vedtak om endret bruk av utmark som sikrer at vedtak blir fattet
- Ingen gis nektingsrett i kystkommunene
- Loven vil gi en god og samlet forvaltning av landområdene
- Allmennhetens adgang til jakt og fiske videreføres
- Det opprettes en kommisjon og særdomstol som skal identifisere landområder i tråd med våre internasjonale forpliktelser på basis av norsk rett
- Det skal ikke tildeles nye rettigheter.
- Styremodellen og lovendringene bidrar til at loven ikke resulterer i en påstått privatisering av Finnmark, understreker Knut Storberget som vil delta når Samisk Sosialdemokratiske Forening i Oslo i morgen kveld feirer den nye Finnmarksloven i Samisk Hus i Akersgaten, Oslo.
