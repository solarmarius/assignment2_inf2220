
8.3.2006
Svein Flåtten, Stortingsrepresentant for Høyre
Regjeringen må avklare skipsfartspolitikken!
Høyre ønsker at Norge skal være en ledende skipsfartsnasjon. Hovedinnholdet i Rederiskatteutvalgets flertallsforslag som ble presentert 7. mars er at de særlige skatteordningene knyttet til rederinæringen avvikles. Dette innebærer at skipseiende selskaper skal beskattes ordinært, på samme måte som annen næringsvirksomhet. Utvalgets anbefalinger bryter med konklusjonene i skipsfartsmeldingen om en offensiv skipsfartspolitikk og kan innebære en utflytting av norsk skipsfartsnæring.
For å sikre næringens konkurransedyktighet, at mest mulig virksomhet drives fra Norge og at maritim kompetanse beholdes i Norge, så mener Høyre at rammevilkårene for skipsfarten må være på nivå med rammevilkårene i EU. Det vil sikre forutsigbarhet og langsiktighet i en av landets største næringer.
Rederiskatteutvalgets anbefaling skaper unødvendig usikkerhet rundt norsk skipsfartspolitikk. Høyre oppfordrer Regjeringen til å følge opp arbeidet med en offensiv skipsfartspolitikk og avklare politikken på dette felt i samsvar med Stortingets konklusjoner i skipsfartsmeldingen.
Reduksjon og avvikling av formuesskatten slik Bondevik II-regjeringen la opp til ville vært en sterk forbedring av skattebetingelsene for norsk skipsfart. Høyre oppfordrer Regjeringen til å endre sin kurs når det gjelder den særnorske formuesskatten. Reduksjon og avvikling av formuesskatten slik den forrige regjering la opp til, ville vært en betydelig forbedring av betingelsene for norsk skipsfart.
