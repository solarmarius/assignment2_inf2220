
4.6.2003
Stortingsrepresentant Vidar Bjørnstad, Ap
Fortsatt stipend og lån for elever
 
 
Arbeiderpartiet vil at elevene skal gå gjeldfrie ut av den videregående opplæring, men for å oppnå dette mener vi at Regjeringen ikke har tatt skikkelig hensyn til dette i sitt forslag til ny stipendmodell. Kirke-, utdanning- og forskningskomiteen avga nylig sin innstilling om støtteordninger for elevene. Arbeiderpartiet mener at det ikke er foreldrenes økonomi som skal avgjøre en ungdoms framtid.
 
Regjeringspartiene og Fremskrittspartiet ble under budsjettforliket for 2003, enige om å foreslå å erstatte utlånsordningen for lærebøker, samt å komme med en ny støtteordning for unge elever i ordinær videregående opplæring. Her foreslo de at adgangen til å ta opp lån ble fjernet, og at det innføres et nytt behovsprøvd stipend som også skulle gjelde skolebøker. Lån til skolepenger skulle derimot kunne gis til elever ved private skoler uten engang behovsprøving
Arbeiderpartiet har fått gjennomslag for å opprettholde den behovsprøvde låneadgangen for elever i videregående opplæring. Vi i Ap er imot ordninger som gjør at elever av økonomiske årsaker faller ut av videregående opplæring. Ap mener at regjeringens stipendøkning er ikke nok for å kompensere for behovet for å ta opp lån.
 
Arbeiderpartiet vil at lærebøker skal være gratis. Regjeringspartiene og FrP innfører derimot et behovsprøvd læremiddelstipend for kjøp av skolebøker. Ordningen vil være med på å stigmatisere elever fra familier som ikke har så god råd og tar heller ikke hensyn til at det er store kostnadsforskjeller mellom ulike studieretninger. Dette finner Arbeiderpartiet uakseptabelt.
 
Lærlinger blir heller ikke prioritert av Regjeringen. Arbeiderpartiet har fremmet flere forslag som kan sikre lærlinger bedre økonomisk støtte under utdanning.
 
Regjeringen har tidligere i år sendt ut brev og lagt ut informasjon på Lånekassens internettsider med informasjon om ny støtteordning, før saken har vært behandlet i Stortinget. Dette har medført at flere elever og foreldre har vært i tvil om hva slags ordning som gjelder, og feilinformasjon i forhold til endringer som Stortinget nå gjør. Dette er en underlig fremgangsmåte av Regjeringen som kun går utover elevene og skaper usikkerhet.
 
