
29.8.2003
Ola D. Gløtvold, Senterpartiets helse- og sosialpolitiske talsmann
Omsorgsbløff fra Høyre
Høyre, med sosialministeren i spissen, snakker seg stadig fra det ansvaret hun og regjeringen har i eldreomsorgen. Det siste er Høyres forslag om kontantstøtte til eldreomsorgen. Dette ville bli en mye dårligere løsning enn den som allerede er etablert for pleie og omsorg av pleietrengende i eget hjem. (Men mindre penger til de som utfører omsorgen gir jo mer overskudd til regjeringen, jrf. slagordet "Mer igjen for pengene!")
Dagens ordning med omsorgslønn har vært, og er, en kampsak for Senterpartiet. Omsorgslønnsordningen skal gi en bedre dekning og situasjon for de som påtar seg omsorgsarbeid for pleietrengende familiemedlemmer enn hva kontantstøtteforslaget fra Høyre ville kunne gjøre.
Omsorgslønnsordningen som Senterpartiet tok initiativ til og foreslo for 10-15 år siden, fikk den gang dårlig oppslutning fra bl.a. Høyre, men i dag er ordningen etablert og akseptert av de fleste, - men kanskje ikke av sosialministeren?
Senterpartiet ønsker å forbedre og styrke omsorgslønnsordningen, og har fremmet forslag om at staten bør gå inn og styrke ordningen økonomisk. Ved en statlig deltakelse i finansieringen ville flere kommuner se seg i stand til i større grad å bruke omsorgslønn, og ordningen kunne få en størrelse og et omfang som ga både pleietrengende og deres pårørende en større frihet til å velge.
En god omsorgslønnsordning sammen med en velfungerende hjemmebasert åpen omsorg og avlastningstilbud når det er behøvelig, ville gi den valgfrihet som bl.a. Høyre snakker så fint om. Men da må Høyre og regjeringspartiene være villige til å prioritere riktig når realitetene skal på plass i praksis, ikke minst gjelder dette i budsjettarbeidet og i forbindelse med økonomisk fordeling.
Men i den sammenheng prioriterer Høyre og regjeringspartiene isteden lavere skatter til de rikeste, og lavere avgifter på alkohol og campingvogner sammen med Fremskrittspartiet!
