
15. november 1994
Stortingsrepresentant Are Næss (KrF):
Skal vi bytte virkelige verdier mot
innbilt innflytelse?
-Det er virkelige verdier vi må gi fra oss ved et eventuelt norsk medlemskap: Retten til selv å styre landet, retten til selv å vedta alle lover gjennom folkets valgte representanter og råderetten over enorme naturressurser. Hva sitter vi igjen med ved et medlemskap? Overgangsordninger og en helt minimal innflytelse på utviklingen i EU. Vi bytter bort virkelige verdier mot følelsen av å ha innflytelse. Dette sa stortingsrepresentant Are Næss (KrF) på et åpent debattmøte om EU i Kristiansund tirsdag.
-"Svenskesuget" er også en argumentasjon som bygger på følelser og ikke realiteter, kommenterte Næss. Sveriges ja til EU gjør det hverken vanskeligere eller mindre viktig å hevde norsk selvråderett. Skremslene om handelshindringer for blant annet fisk til Sverige er ikke troverdige. Gatt-avtalen gir oss kompensasjon for dette, sa han.
Ja-siden har også forsøkt å gjøre sikkerheten til et argument for norsk medlemskap, noe Næss reagerte på i debatten.
-Et medlemskap i EU har ingen betydning for Norges sikkerhet. Den er det bare et sterkt NATO der USA er med, som kan garantere, sa Næss. Han er selv medlem av Stortingets forsvarskomitè og er Norges utsending til forsvarskomitèen i Den Vesteuropeiske Union.
