
Stortinget, 12. mai 2000
FREMSKRITTSPARTIETS
STORTINGSGRUPPE
fra Per Erik Monsen, Vestfold, medlem av finanskomiteen
Dramatisk for Vestfold- kommunene!
- Regjeringen foreslår i revidert budsjett ingen økning til kommunene, men pålegger dem i stedet økte byrder. Dette betyr at mange Vestfold-kommuner fortsatt vil kunne få store problemer med å få endene til å møtes, noe som igjen kan gå utover tjenestetilbudet til befolkningen.
Dette sier Vestfold FrPs medlem av Stortingets finanskomité, Per Erik Monsen, i en kommentar til Regjeringens forslag til revidert nasjonalbudsjett som ble lagt frem i dag.
- Kommunene vil gjennom en utvidelse av arbeidsgiverperioden og økte lønnsutgifter komme i en enda vanskeligere økonomisk situasjon, med ytterligere nedskjæringer som resultat. Dette vil måtte ramme kommunenes primæroppgaver som helse, omsorg og undervisning. For kommunesektoren vil innstrammingen være i størrelsesorden 1,2 milliarder på landsbasis, dersom en holder sykehusene utenfor.
Arbeiderpartiets løfter om satsning på offentlig sektor er med dette avslørt som ren retorikk, avslutter Monsen.
