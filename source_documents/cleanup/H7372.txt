
Fylkestingsvalget 2003-2007
Program for Troms Høyre: Frihet - Ansvar - Mangfold
1 INNLEDNING
1.1 Verdigrunnlag
"Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid." (Høyres formålsparagraf.)
1.2 Visjon for Troms
Troms - fylket der fremtidsoptimismen rår
der det er fokus på kunnskaps- og kompetansebygging
der et variert næringsliv og entreprenørskap blomstrer og har gode vekstforhold
der merkevarebygging av arktisk landbruk skal føre til økt lønnsomhet hos dyktige produsenter
der forskning og utvikling utløser landsdelens verdiskapningspotensial
der kulturen blomstrer og gjør fylket enda mer attraktivt for bosetting og nyetablering
der næringslivets logistikkbehov for gode samferdselsløsninger blir gjennomført
der forsvaret fortsatt har sitt tyngdepunkt
der befolkningen i fylket også i framtida skal ha et spesialisthelsetilbud minst på linje med resten av landet
For å sikre det regionale mangfoldet i bosetting og levemåte skal både den norske,
samiske og kvenske kultur og språk legges til grunn for utviklingen av alle
samfunnsområder.
1.3 Fylkeskommunens rolle
Fylkeskommunen har en viktig rolle i å bedre videregående skole- og utdanningstilbud, samferdsel og kultur i fylket, samt å påse at offentlige midler brukes effektivt slik at innbyggerne får mer igjen for pengene.
Fylkeskommunen skal bli fornyet og styrket i rollen som regional utviklingsaktør. Fokus må derfor flyttes fra styring og kontroll til en utviklingsrolle for fylkeskommunene basert på partnerskap og samarbeid. Fylkeskommunene må gis økt myndighet i forvaltningen av distrikts- og regionalpolitiske virkemidler.
Fylkeskommunen har en viktig ombudrolle på vegne av innbyggerne i fylket som berettiger samhandling med alle private, offentlige og frivillige aktører. Fylkeskommunen må få større frihet til å foreta vurderinger basert på lokale og regionale forhold. Få ansvaret for å prioritere mellom formål og være generelt førende for SND's innsats på regionalt nivå. For SND innebærer dette at føringene i sterkere grad vil komme fra fylkeskommunen i stedet for fra staten".
1.4 "Troms-modellen"
Fylkeskommunen skal gjennom samarbeidsavtaler med bl.a. Sametinget, kommuner, statsetater, FoU-miljøer, høyere utdanningsinstitusjoner, næringsliv, arbeidslivs-organisasjoner og Forsvaret ta lederskapet i det regionale utviklingsarbeidet.
Fylkeskommunens innsats er sektorovergripende, og ulike etater deltar med virkemidler og kompetanseinnsats der det er naturlig. Modellen forankres i hele det politiske og administrative system, og skal preges av helhetstenkning.
Deltakelse i internasjonalt regionalpolitisk samarbeid, som Barentssamareidet, blir en viktig del av fylkeskommunen rolle som regional utviklingsaktør.
1.5 Parlamentarisme
Troms Høyre går inn for parlamentarisme som styringsform for Troms fylkeskommune fra 2004.
1.6 Landsdelsutvalget
Landsdelsutvalget skal være et viktig politisk samarbeidsorgan mellom de 4 nordligste fylkene hvor det arbeides med saker av felles interesse. Økonomiske virkemidler skal i hovedsak brukes gjennom de enkelte fylkene. Dette tilsier at LU må får en endret organisering/struktur.
1.7 Arenaskaping
Troms er vertsfylke for en rekke statlige institusjoner og funksjoner med regional funksjon, så som UiTø, UNN, forsvaret, Polarmiljøsenteret, Høgskoler osv. Troms Høyre går inn for at det skal etableres formelle arenaer hvor fylkeskommunen møter disse og derigjennom ivaretar den regionale utviklingsaktørs rolle i den forbindelse, dette skal også gjelde innen det regionale kulturarbeidet i landsdelen.
1.8 Senterstruktur
Regionssentrene i Harstad, Finnsnes og Storslett har et spesielt ansvar for å være motorer for utvikling i sine regioner. Harstad er et naturlig sentrum i Hålogaland og har en betydelig oppgave i arbeidet med å utvikle nærings- og samfunnsliv i denne regionen. Fylkeshovedstaden Tromsø har i samarbeidet med fylkeskommunen et særskilt ansvar for utviklingen, ikke bare i Troms men i hele Nord-Norge.
2 HOVEDSATSINGSOMRÅDENE
Troms Høyres fylkestingsprogram for perioden 2003-2007 bygger på fire hovedpilarer:
Nyskapning og næringsutvikling
Kompetanseutvikling - En bedre skole
Miljø og transport
Kultur og livskvalitet
2.1 Nyskapning og næringsutvikling
Det må føres en politikk hvor levedyktige bedrifter med attraktive produkter ikke legges ned på grunn av dårlige rammebetingelser. Et solid næringsliv gir arbeidsplasser og midler til offentlige velferdsgoder. Troms skal være et attraktivt sted for å drive næringsvirksomhet og for å starte ny virksomhet. Det må derfor legges til rette for en positiv utvikling gjennom å redusere faktorer som bremser næringsutviklingen. Det må også drives aktiv arealutviklingen i grenselandet mellom næringsutvikling og miljøhensyn.
Nye bedrifter etableres og gamle avvikles i et høyere tempo enn før. Utviklingen stiller større krav til omstilling, men byr også på store muligheter for land som greier å utvikle et klima for nyskaping og entreprenørskap. Troms må bli et mer attraktivt sted for investeringer og utvikling av nye ideer og virksomheter, og lokale og regionale myndigheter må legge til rette for nyskaping. Familienes økonomi, arbeidsplassene og kvaliteten på offentlige velferds-tjenester avhenger av næringslivets konkurransekraft og evne til å utvikle og fornye seg.
Den fremtidige verdiskapingen i Troms bygger på foretaksomhet og innsatsvilje i et mangfold av store og små bedrifter. For at næringspotensialet i hele fylket skal kunne tas i bruk er det en forutsetning at nye kommunikasjonsløsninger er tilgjengelig. Troms Høyre vil derfor at det offentlige skal investere i god infrastruktur og transportløsninger i alle deler av Troms.
Oppdrettsnæringen og annen næringsvirksomhet er hemmet av et stivbent lov- og regelverk. Troms Høyre ønsker at det skal frigis flere områder langs vår kyst til etablering av oppdrettsvirksomhet, så lenge dette ikke medfører økt fare for sykdom i anleggene. Videre vil Troms Høyre arbeide for at det skal bli lettere å etablere seg i næringen, samt at det skal bli enklere å realisere det produksjonspotensialet som allerede ligger i bevilgede konsesjoner og lokaliteter. Regionale kystverneplaner må derfor utformes slik at de i minst mulig grad hindrer utviklingen av havbruksnæringen og all annen næringsvirksomhet, som f.eks. turisme, masseuttak etc..
Troms er et av de viktigste fiskerifylkene våre. Troms Høyre vil derfor arbeide for at det legges til rette for at utøverne i denne næringa skal kunne arbeide under trygge og
hensiktsmessige rammebetingelser.
2.1.1 Nasjonale mål:
Høyre mener at næringslivet må få bruke mer tid på produktiv virksomhet og slippe å bruke tid og krefter på å tilpasse seg et uoversiktlig og komplisert regelverk. Derfor vil Troms Høyre fortsatt arbeide for forenkling og reduksjon av skjemaveldet i Norge.
For å sikre at kommunene finner det attraktivt å få nytt næringsliv i sitt område krever Troms Høyre at en andel av selskapsbeskatningen skal tilfalle kommunene direkte.
For å utløse landsdelens potensial innen næringer som: Marine arter i oppdrett, Marin bioteknologi, Energiteknologi, Teknologi for operasjon i kaldt klima og Rom/jordteknologi, må det satses betydelig på FoU i den nordlige landsdelen.
2.1.2 Internasjonale mål:
EØS-avtalen sikre på langt nær de Norske interesser, derfor bør vi fortsatt arbeide for at Norge skal bli medlem av EU. Dette vil styrke verdiskapningen og gi politisk makt til den nordlige regionen. Et samarbeid med Nord-Finnland og Nord-Sverige vil kunne bidra til å utviklet Barentsregionen til å bli en av de nye store ressurssterke regionene i EU.
2.1.3
I tillegg til å følge de bærende elementer som beskrevet ovenfor, ønsker Troms Høyre å arbeide for:
øke Nord-Norges andel av forskningsmidlene
styrke It-miljøene og utvikle en egen IT-strategi for Nord-Norge
heve tilbudet og kvaliteten i reiselivsnæringen
stimulere til omstilling i landbruket og utvikling av nye produkter
at det skal frigis flere områder langs kysten til etablering av oppdrettsvirksomhet og annen næringsvirksomhet
stimulere og prioritere ungt entreprenørskap innen primærnæringene og annet næringsliv
produksjon av olje og gass på nordnorsk sokkel
styrke oljeberedskapen i Nord-Norge med tanke på utvinning og transport
å legge forholdene til rette for at nordnorske bedrifter kan produsere/tilby varer og tjenester til olje og gass industrien
å bruke anbudskonkurranser i offentlig tjenesteproduksjon, for å styrke verdiskaping og utvikling i småbedriftene og gjøre tjenester kostnadseffektive.
å selge alle fylkeskommunens aksjer i bl.a. Troms kraft, Nord-Troms kraftlag og TFDS for å opprette fond til næringsutvikling.
2.2 Kompetanseutvikling - En bedre skole
Fremtiden er avhenging av god kompetanse innenfor en rekke fagfelt. For å kunne oppnå dette ligger utfordringen i dag i å bedre skoleverket. Dette for å sikre en god fremtid for dagens og kommende generasjoner. Læring er ett av menneskets viktigste redskaper for å kunne forstå hverandre, leve sammen og drive handel på tvers av landegrenser og språk. Derfor er det viktig å styrke det norske skoleverket, som allerede ligger langt under OECD standard innen en rekke fag, særlig matematikk og naturfagene. Derfor bør disse fagene, sammen med norsk, i større grad bli vektlagt i den norske skolen.
Troms Høyre vil skape den beste skolen, både for elevene og lærerne. Det er lov å tenke nytt. I dagens samfunn har IKT kommet for å bli, det er derfor viktig at skoleverket har muligheter til å følge med i denne utviklingen. IKT kan og bør og brukes i form av nye og spennende undervisnings metoder. Så lenge elevene lærer det som står i skoleplanen, burde ikke undervisningsformen spille noen rolle. På dette området burde læreren få større frihet.
Vi vil evne å tenke annerledes og gi våre elever en større mulighet til å velge både fag og nivåsammensetninger enn vi gjør i dag. Norske elever skal ha en kreativ og utfordrende skolehverdag, det skal være interessant å lære.
En av skolens viktigste oppgaver er å forberede elevene på livet og fremtidige yrkesvalg. Denne bevisstgjøringen må komme tydeligere frem i dagens skole. Troms fylke er allerede i dag ett kunnskapssentrum, med UiTø og høyskolene i Tromsø og Harstad. Studietilbudet må styrkes videre for å bli ledende i Norge. Troms Høyre vil være en forkjemper for dette.
Troms Høyre vil også holde sterkt fokus på entreprenørskapet i de videregående skoler Dette er like viktig som å forberede elevene til et framtidig yrkesvalg.
Staten vil i forbindelse med at fylkeskommunene er pålagt en rolle som regional utviklingsaktør la fylkeskommunene styre flere statlige tilskuddsordninger. Høyre ønsker å bruke disse midlene til å styrke kompetanseutviklingen i Troms. De videregående skoler trekkes inn i utviklingsarbeidet. De er en viktig aktør i fylkeskommunes rolle som regional utviklingsaktør.
2.2.1 Nasjonale mål:
"Troms Høyre vil jobbe aktivt med å styrke Troms fylke som et kunnskapssentrum, særskilt innen forskning. Fylkets muligheter, spesielt innen fiskeri, gir oss muligheter til å bli størst innen dette og mange andre felt.
Som en følge av dette vil Troms Høyre gjennom fylkeskommunen ta initiativ til etablering av et nasjonalt "Gründersenter" ved UiTø og Forskningsparken som setter fokus på innovasjon og forskning, og som skal inspirere og motivere til næringsaktivitet og kommersiallisering av forskningsresultater.
Tromsø Høyre vil også arbeide aktivt for å opprette landsdelens første "Vitensenter" ved UiTø for å styrke realfagskompetansen i regionen.
2.2.2 Internasjonale mål:
"Troms Høyre ser det som viktig at kompetanse- og erfaringsutvekslingen styrkes i den ressursrike Barentsregionen. Det er også viktig at man fortsetter det positive arbeidet man har i Nordkalotten. Det er mange felles utfordringer i disse områdene og det er derfor viktig at vi bidrar til en positiv utvikling som kommer alle til gode. Sammen vil regionen stille sterkere overfor resten av Europa.
Vi ser det som viktig at fylket legger opp til en studiesituasjon som gir elever mulighet til å studere lengst mulig i landsdelen før de eventuelt velger utenlandsstudier. Troms Høyre vil derfor opprette en internasjonal studielinje(IB-linje) som ivaretar dette."
2.2.3 I tillegg til å følge de bærende elementer som beskrevet ovenfor, ønsker Troms Høyre å arbeide for:
fritt skolevalg for alle videregående skoler i Troms.
offentliggjøring av den enkelte videregående skoles gjennomsnitt i karakterskalaen på fagnivå, for at elever skal kunne gjøre reelle valg med fritt skolevalg.
skole og undervisningsevalueringer en gang i semesteret.
at den enkelte skole skal kunne velge hvilke lærebøker de ønsker å benytte.
å sende en søknad til Departementet om en prøveordning for valgfritt sidemål
Sammenslåing av skoler i en region for effektivisering der man opprettholder skolestrukturen, men ikke administrasjonsstrukturen.
opprettelse av egne driftsstyrer med eget budsjett for større lokalinnflytelse.
ansettelse av rektorer på åremål.
at ansettelse av lærere skjer gjennom ordinære arbeidsintervju ved den enkelte skole.
å stryke samarbeidet mellom næringslivet og skolene.
styrking av tilbudet som landsdelslinjene leverer."
å utvikle og gjennomføre en kompetanseplan for egne ansatte
2.3 Miljø og transport
Troms er et av de fylkene i landet som er minst påvirket av forurensing fra industri og annen menneskelig aktivitet, og vi har unike naturområder. Troms har de beste forutsetninger for framtidig næringsutviking basert på naturgitte ressurser så som havet, skogen og landbruksarealer, dette gir også trygghet for bosetting. Det blir viktig i framtida og sørge for en fornuftig areal- og ressursutnyttelse i lys av behovet for lønnsomme arbeidsplasser og verdiskaping. Vern av naturområder og miljø er viktig for å sikre framtidige generasjoner og all utbygging må skje skånsomt og i lys av at framtidige generasjoner også skal bo i et rent og ressurs rikt fylke.
Troms har livskraftige bysamfunn som sammen med de øvrige regionsentra kan være motorer for utviklingen i hele fylket og landsdelen forøvrig.
Effektive transporter av gods, varer og mennesker er en forutsetning for positiv utvikling i samfunnet i dag. Troms Høyre ser at det er mange uløyste oppgaver innenfor transportsektoren i fylket vårt både til lands, til vanns og i lufta. Det trengs bedre samordning, bedre utnyttelse av ressursene og store investeringer for å effektivisere transporten internt i fylket og for at knutepunkt i Troms skal få nasjonal og internasjonal betyding i transportsammenheng. Det må satses ytterligere på kollektivtransporten i Troms, spesielt i byene for å gi et bedre tilbud til reisende og av miljøhensyn.
All utbygging av samferdsel og innkjøp av kollektivtjenester må skje med tanke på at vi skal ha mer igjen for pengene.
2.3.1 Nasjonale mål:
Det er god konservativ politikk å føre en aktiv og ansvarlig miljøpolitikk samtidig som landets ressurser utnyttes og infrastruktur utbygges for å legge til rette for verdiskaping som sikrer velferden til befolkningen. En viktig forutsetning for lønnsomme arbeidsplasser og bosetting i hele landet er effektive transporter hvor samordning og fornuftig bruk av ressursene er nødvendig.
2.3.2 Internasjonale mål:
Miljøspørsmål er i dag på den internasjonale dagsorden og for oss i Nord-områdene er dette spørsmål som angår oss i høyeste grad. Det er viktig at både regionale og nasjonale myndigheter har godt samarbeid og god dialog på tvers av landegrensene omkring miljøspørsmål.
Etter hvert som aktiviteten i Barenstregionen øker og dermed også transportbehovet, og den nordlige maritime korridor blir etablert, er det viktig at knutepunkt i Troms utbygges til å betjene også internasjonale transporter,
2.3.3 I tillegg til å følge de bærende elementer som beskrevet ovenfor, ønsker Troms Høyre å arbeide for:
innføring av ungdomskort i Troms (Rogalandsmodellen) Fast pris for ungdom mellom 16-19) pr. mnd for ubegrenset bruk av buss i hele fylket.
sikre forsvarlig avfallshandtering
at fylkeskommunen skal ta miljøhensyn ved innkjøp, investeringer og utbygginger
at alternative energiløsninger vurderes ved alle større utbyggingsprosjekt
at Troms skal samarbeide med næringsliv, kommuner, fylker, nasjonale myndigheter og regioner i utlandet i miljøspørsmål
at vern av naturområder i fylket ikke i for stor grad hindrer fornuftig bruk og utnyttelse av naturressursene
at arbeidet med opprusting av fylkesvegene videreføres
at stam- og riksvegnettet i Troms får økte rammer i nasjonale budsjett
at trafikksikkerhetsarbeidet og forebyggende arbeid får høy prioritet
at havnestrukturen utbygges slik at man får et hensiktsmessig og effektivt transportsystem i fylket hvor Tromsø får status som intermodal knutepunktshavn med internasjonal status
at kollektivtilbudet forbedres i hele fylket, spesielt i byene og at det innføres anbud i kollektivtransporten
at ferge- og hurtigbåt tilbudet, havn og ombordstigningsfasiliteter forbedres
at hurtigruten opprettholdes etter dagens konsept
at flyrutetilbudet økes gjennom regional struktur og tilrettelegging for flyselskapene
2.4 Kultur og livskvalitet
Kulturen er en stor del av selve grunnmuren i all samfunnsutvikling. Den formidler vår historie, tradisjoner og verdier, som igjen gir oss et godt utgangspunkt for sterk livsglede og bedre forståelse av hverandres valg og verdier.
Dagens og fremtidens arbeidsmarked må tilby spennende og utfordrende jobber til familier og enkeltmennesker som ønsker å etablere seg i en region, men må også tilby et rikt og variert tilbud innen idrett, miljø og kultur. Kulturen vil derfor bli enda viktigere fremover for å konkurrere om førstegangsetablererens gunst i et hardt presset arbeidsmarked.
Tromskulturen med Festspillene i Nord-Norge, Hålogaland Teater, Tromsø symfoniorkester, landsdelsmusikere, samisk og kvensk historie, museum, festivaler, idrett og friluftsliv, for å bare nevne noe - gir oss et godt utgangspunkt, et utgangspunkt som skal utvikles videre.
Kulturen og historien videreføres fra generasjon til generasjon gjennom våre ulike museum i regionen. Gjennom disse og sammen med bibliotekene, danner vi deler av det grunnlaget som kunnskapsfylket Troms skal kunne dra veksel på i blant annet grunn-, videregående- og høyere utdanning.
Kulturarbeidet er mangfoldig og kommer til uttrykk både gjennom enkeltpersoner, institusjoner, lag og foreninger, frivillig eller profesjonelt. Det offentlige kan og skal dermed ikke løse alle oppgaver og utfordringer innen kulturlivet, men være den viktige støttespiller, pådriver og tilrettelegger som mange trenger for å arbeide videre med det vi brenner for. Disse forskjellige aktivitetene i kulturlivet og gjennom befolkningens deltagelse i de forskjellige mosjonstilbud, vil også bidra til å styrke folkehelsen i Troms.
De frivillige organisasjonene er selve bærebjelken for et bredt og allsidig folkelig engasjement innen kulturen og ikke minst idretten. Det offentlige skal derfor være en samarbeidspartner i den videre utviklingen, ved blant annet å gi gode rammebetingelser og økonomisk støtte.
De fleste av oss trenger, på et eller annet tidspunkt i livet, hjelp fra helsevesenet, enten det gjelder barne- og familievern, psykisk eller fysisk helse eller plass på sykehjem. For Høyre er det ikke viktig hvem som utfører disse tjenestene, men at man får god og riktig hjelp til riktig tid. Fylkestinget må derfor være en aktiv pådriver for å styrke og forbedre helse- og omsorgs-tilbudet i regionen vår. Troms Høyre ønsker derfor å etablere et kontaktforum mellom UNN / UIT og fylkeskommunen . Dette forumet skal ha fokus på hva fylkeskommunen forventer av disse institusjonene og hva fylkeskommunen, som utviklingsaktør, kan bidra med for å legge til rette for videreutvikling av tilbudene i alle deler av fylket.
2.4.1 Nasjonale mål:
Kulturen er mangfoldig og drives av mange ivrige og frivillige mennesker. Imidlertid er det ikke all kultur som er like enkel å finansiere eller initiere med bare Troms fylkeskommune som part. Det vil derfor være naturlig å samarbeide på tvers av fylkesgrenser gjennom blant annet "Den nordnorske kulturavtalen", "Festspillene i Nord-Norge", osv. Troms Høyre ønsker å legge til rette for en videreføring av disse avtalene, samt arbeide for en økt satsing nasjonalt for tilskudd til drift av museer, teater og øvrige kulturformål.
Det er viktig at Nord-Norge får en visuell kunstutdanning, slik at Nord-norsk kunst får utvikle seg. Troms Høyre vil derfor arbeide for at det etableres en visuell kunstutdanning i Tromsø.
2.4.2 Internasjonale mål:
Historien og kulturen strekker seg over fylkesgrenser og nasjoner. Dette gir oss muligheter og utfordringer som vi må møte aktivt og dra veksel på. Barentsregionen med samarbeid og utveksling av kultur og kompetanse er viktig for så vel næringsliv som kulturliv. I tillegg finnes det mange gode tiltak med våre øvrige naboland i regionen som er viktige å bygge videre på. Troms Høyre vil arbeide for å sikre, utvikle og forbedre disse relasjonene for fremtiden.
2.4.3
I tillegg til å følge de bærende elementer som beskrevet ovenfor, ønsker Troms Høyre å arbeide for;
å være pådriver ovenfor helsemyndighetene for å sikre befolkningen i fylket et spesialisthelsetilbud minst på linje med resten av landet
utvikling av Distriktsmedisinske sentra i Nordreisa og Finnsnes
at frivillige organisasjoner, lag og foreninger skal få bedre økonomi gjennom å økt aktivitetsstøtte. Spesielt barn og ungdomstiltak bør prioriteres.
opprettelse av et ungdomsråd på fylkesnivå, slik at man åpner for større innflytelse i saker som angår ungdom.
at Hålogaland teater som landsdelsscene og tusenårssted i Troms, får eget teaterhus.
å legge til rette for større turnevirksomhet blant landsdelsmusikerne, spesielt i tilknytning til skolebesøk for alle alderstrinn.
å videreutvikle og styrke bibliotektjenesten, samt bokbusstilbudet i Troms.
at Aja samiske senter i Kåfjord fullføres.
at sendenettet for NRK2 og TV2, samt radio, utbygges for å dekke hele fylket.
at kunst og kultur fortsatt blir en del av tilbudet i den videregående skole.
å gi bedre rammebetingelser for ungdommens kulturmønstring (UKM).
å utvikle en egen fylkesdelplan for kultur.
SKAL VI FÅ NYE RESULTATER MÅ VI HA NYE LØSNINGER. TROMS HØYRE VIL DERFOR TA AKTIVT ANSVAR FOR Å SKAPE NY GIV I NORD
