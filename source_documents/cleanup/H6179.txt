
04.09.02
Øystein Djupedal, SV
Pensjonene må gi trygghet for alle
Spørsmålet om pensjoner er for viktig til at Frp kan få innflytelse over dette, sier Øystein Djupedal.
Det bør derfor legges opp til et bredt forlik der alle de andre partier på Stortinget går sammen om å utforme framtidas pensjonssystem, legger han til.
Pensjonskommisjonen har i dag avgitt sin halvveisrapport der de skisserer hovedproblemstillingene i den forestående pensjonsreformen. Kommisjonen gir få klare anbefalinger, men gir en oversikt over mulige løsninger. En av de mest sentrale konfliktlinjene er spørsmålet om hvordan fordelingshensyn kan ivaretas i et modernisert pensjonssystem.
- Pensjonssystemet må sikre alle økonomisk trygghet i alderdommen, uavhengig av tidligere inntekt. Dette er SVs viktigste krav til et forlik, understreker Djupedal.
- Børsutviklingen de siste årene viser hvor risikabelt det er å legge opp til individualiserte løsninger for pensjonene, påpeker Djupedal. - Det bør i stedet legges opp til fellesskapsløsninger, med lave administrative kostnader og sikkerhet for framtidige utbetalinger.
