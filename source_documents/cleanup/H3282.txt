
Lørdag 11. mars
Resolusjon fra Kristelig Folkepartis landsstyre:
Ja til et fortsatt samlet sentrum
Kristelig Folkepartis landsstyre støtter at sentrumspartiene i opposisjon fortsatt vil samordne sine politiske standpunkter, og fremtre som en politisk gruppering. Vi er meget glade for at Kjell Magne Bondevik har sagt seg villig til å være sentrum sin statsministerkandidat. Dermed vil de positive samarbeidserfaringene fra regjeringen Bondevik bli ført videre, uttaler landsstyret.
Regjeringen Bondevik gjorde det rette da statsministeren torsdag valgte å stille kabinettspørsmål på en viktig miljøsak. Som mindretallsregjering er en avhengig av vilje til samarbeid fra opposisjonens side. Da denne viljen ikke lenger var tilstede hos Arbeiderpartiet og Høyre, var det ikke lenger tilstrekkelig grunnlag for å regjere videre, uttaler Kristelig Folkeparti sitt landsstyre.
Faren for klimaendringer er en av de største miljøutfordringene verdenssamfunnet står overfor. Forvalteransvaret pålegger oss å ta denne utfordringen på alvor. Vi ønsker å sikre jordas miljø for våre barn og deres etterkommere. Regjeringen kunne ikke ta ansvar for en politikk som kunne svekke den forurensingsloven som er en bæresøyle for miljøpolitikken.
Kristelig Folkeparti sitt landsstyre er stolte over den jobben statsministeren og våre statsråder har gjort i regjering. Når Høyre, sammen med Arbeiderpartiet, i Stortinget stemmer slik at Regjeringen felles, må det være disse to partiene som må ta et hovedansvar for den nye regjeringsdannelsen.
Kristelig Folkeparti fikk gjennomført mange viktige saker i sin regjeringstid. Utbygging av helsetjenestene, valgfrihet for småbarnsforeldre, satsing på miljøet, livshjelp til syke, gjeldslette for de fattigste landene, en styrket kamp for menneskerettighetene og mange andre sentrale saker, har vært viktig for oss som kristendemokrater å få gjennom, uttaler Kristelig Folkeparti sitt landsstyre.
