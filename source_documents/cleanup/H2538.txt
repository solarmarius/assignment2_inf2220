
Mandag 17. oktober 1994
Bondevik om KrFs alternative budsjett:
KrF krever respekt for egne prioriteringer
- Kristelig Folkeparti har sitt eget budsjett-opplegg med en prioritering av familie, miljø, ungdom under utdanning, helse og eldre, sysselsetting og internasjonal rettferdighet. Kristelig Folkeparti vil legge dette alternativet til grunn i det videre arbeid med statsbudsjettet i finanskomitéen og Stortinget. Vi krever respekt for våre prioriteringer.
Det var Kristelig Folkepartis parlamentariske leder, Kjell Magne Bondevik, som sa dette da partiet presenterte sitt alternative statsbudsjett på en pressekonferanse i Oslo mandag.
- Vi er oss bevisst at Kristelig Folkeparti er i en nøkkelrolle ved behandlingen av statsbudsjettet. Men det er feil å ta det for gitt at det blir en ny budsjettavtale mellom Kristelig Folkeparti og Arbeiderpartiet. Det skaper et vanskelig utgangspunkt at Regjeringen har skåret ned på bevilgningen til saksområder som er viktige for Kristelig Folkeparti og som vi gjennom budsjettdrøftinger med Arbeiderpartiet i fjor fikk opp på et mer riktig nivå. Regjeringens varsel om at EU-saken krever endringer i budsjettet uansett utfall av folkeavstemningen skaper også en usikkerhet og gjør en tidlig budsjettavklaring vanskeligere.
Skal Kristelig Folkeparti bidra til en budsjettløsning, må det bli en total-løsning partiet kan ta ansvar for. Det er også avgjørende at vi ser igjen KrFs profil i budsjettet og at det blir et gjennombrudd i saker som er viktige for KrF. De nedskjæringer Regjeringen har foretatt på viktige områder hvor vi forhandlet fram en løsning i fjor, kan selvsagt ikke godtas som utgangspunkt for budsjettdrøftinger.
Kristelig Folkeparti vil, uansett budsjett-avtale eller ikke, opptre under høstens budsjettbehandling både med sikte på å påvirke resultatet mest mulig i KrF-retning, og å bidra til en ansvarlig budsjettbehandling for å ta vare på fordelene vi nå har opparbeidet i norsk økonomi, sa Bondevik.
