
Tirsdag 27. september 1994
KrF-leder Kjell Magne Bondevik:
OPP TIL ARBEIDERPARTIET OG REGJERINGEN
Å FÅ EN RYDDIG BUDSJETTBEHANDLING
-Det er regjeringen selv som har skapt inntrykk av at behandlingen av statsbudsjettet blir foreløbig og fiktiv. Det har skjedd gjennom uttalelser finansminister Sigbjørn Johnsen er kommet med tidligere der han varsler at forslaget til statsbudjett må endres enten det blir ja eller nei ved folkeavstemningen. Det er derfor opp til Arbeiderpartiet og regjeringen om det kan bli en ryddig budsjettbehandling. Det sier Kristelig Folkepartis leder Kjell Magne Bondevik i en kommentar til partileder Torbjørn Jaglands tale på Arbeiderpartiets landsstyremøte tirsdag.
Bondevik sier at Kristelig Folkeparti ikke er interessert i å forhandle om konkrete løsninger i budsjettet dersom disse blir "kastet om" etter folkeavstemningen. Situasjonen blir en annen dersom det blir reelle drøftinger, understreker Bondevik.
-Det er heller ikke akseptabelt for KrF dersom det i forslaget til budsjett skjæres ned på bevilgninger til områder som er viktige for oss, som vi så må bruke tid og krefter på for å få opp igjen på et akseptabelt nivå. Vi blir heller ikke med på et budsjett med klare EU-tilpasninger, for eksempel når det gjelder landbruks- og distriktspolitikk, sier Kjell Magne Bondevik.
-Det vil være helt avgjørende for KrF at vi får gjennomslag for viktige KrF-saker, uansett hvilket parti som støtter oss i det, sier KrF-lederen.
Når det gjelder den varslede momsøkningen, viser Bondevik til uttalelser fra finanspolitisk hovedtalsmann Odd Holten, der det framgår at det ikke er gitt at KrF vil støtte dette uavhengig av sammenheng.
