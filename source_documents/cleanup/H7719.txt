
Hedmark Kristelig Folkeparti
Arbeidsprogram for Hedmark Kristelig Folkeparti for fylkestingsperioden 2003 - 2007
VÅRT VERDIGRUNNLAG
Kristelig Folkeparti legger det kristne menneskesyn, de 10 bud og den kristne forvaltertanke til grunn for alt sitt politiske arbeid. Respekten for menneskeverdet, likeverd og likestilling er grunnleggende.
Politikk og verdier henger uløselig sammen. I vår tid er det behov for en sterk verdimobilisering med refleksjon omkring viktige verdivalg for å bevare og videreutvikle et godt og varmt samfunn og sikre et trygt og sant demokrati.
REGIONENS PLASS I FOLKESTYRET
KrF mener at folkevalgte forsamlinger skal styre utviklingen lokalt og regionalt i langt sterkere grad enn tilfellet er i dag. Beslutninger som angår fellesskapet må tas på lavest mulige nivå, basert på åpenhet og aktiv deltakelse fra innbyggerne. Statlig overstyring vil uthule demokratiet vårt på dette feltet.
KrF vil at fylkeskommunen skal arbeide for en positiv utvikling i alle deler av fylket, i samarbeid med og på vegne av flere kommuner, eksempelvis gjennom god tilgang på utdanning og forskning, og viktige samferdselsprosjekt som vil stimulere næringsliv og gi nye arbeidsplasser. Vi må bevisstgjøres vår kulturarv og utvikle den videre.
Videre utvikling av samarbeidet mellom fylkene Hedmark og Oppland vil profilere innlandsidentiteten enda tydeligere, og styrke slagkraften mot sentralisering.
KrF vil arbeide for at oppgaver og myndighet overføres fra Staten og Fylkesmannen, slik at det folkevalgte regionnivået blir en viktig utviklingsaktør og samarbeidspartner for kommunene.
En viktig forutsetning for at rollen som utviklingsaktør kan oppfylles, vil være at ansvar og myndighet innen viktige felt som vegvesen, A-etat, landbruk/miljø og SND overføres til det regionalt folkevalgte nivå. Uten aktiv innflytelse på bruk av virkemidler, blir man ikke i stand til å spille rollen som regional utviklingsaktør.
Viktige felt der folkevalgte i regionen må få større innflytelse er:
KUNNSKAPS- OG KOMPETANSEUTVIKLING
med tett samhandling mellom regionale myndigheter, næringsliv og høyere utdannings- og forskningsinstitusjoner for å støtte opp om lokalt næringsliv.
SAMFERDSELSUTVIKLING
Regionens folkevalgte må få langt større innflytelse og mulighet for å velge de beste løsningene ut fra lokal kunnskap.
MILJØ- OG AREALFORVALTNING
Regionen bør ha et overordnet ansvar for landbruk og miljø, og gis en tydelig planmyndighet når det gjelder hovedstrukturen i arealforvaltningen.
KULTUR
Regionen må overta et større ansvar for kultursatsingen. Kulturpolitikken må også ses i sammenheng med næringspolitikk og forebyggende helse- og sosialpolitikk.
NÆRINGSUTVIKLING
De statlige virkemidlene for nærings- og regionalpolitikken må overlates til regionene. På den måten kan utviklingsrollen bli reell.
FAMILIE OG OMSORG
Forskning og erfaring viser at det er en klar sammenheng mellom miljø, livsstil og mange helseproblemer. Helse, omsorg og trygghet er viktig for vår opplevelse av et godt og meningsfullt liv.
KrF´s overordnede omsorgsmål i Hedmark er:
· å gi trygge og gode levekår for alle
· å legge til rette for gode mellommenneskelige relasjoner
For å oppnå dette vil Hedmark KrF arbeide for:
· å styrke de sosiale nettverkene i nærmiljøet som gir medmenneskelig støtte og omsorg
· å gi faglig rådgivning, hjelp og oppfølging til utsatte barnefamilier og bekjempe alle former for voldsutøvelse
· å videreutvikle familievernkontorene
· å medvirke til at de eldre inkluderes i samfunnsnyttige oppgaver
· å ha et våkent øye for utviklingen av eldreomsorgen i fylket
· å gi økonomisk støtte til tiltak som krisesentre, incestsentre og Amathea rådgivningskontor for gravide
· at fysisk og/eller psykisk funksjonshemmede kan få muligheter til å delta i det sosiale fellesskapet .
· at familien skal ha det primære ansvar for barnas oppvekst. Tiltak må innrettes slik at de styrker familien
· å bekjempe mobbing både i barne- og ungdomsmiljøene og på arbeidsplassene
· å videreføre verdidebatten i alle deler av lokalsamfunnet
· å følge opp videre utbygging av Distriktspsykiatriske sentre for å sikre at tilbud av tjenester står i forhold til befolkningens behov
· å styrke omsorgen ved livets slutt - både i institusjoner og i åpen omsorg
· at arbeidet med oppgradering av omsorgsarbeidet i hjemmet fortsetter slik
kontantstøtten og omsorgslønnen gir viktige signaler om
RUSVERN
Forskning viser at bruk av rusmidler er et av våre største samfunnsproblem. Derfor ser KrF det som nødvendig at det legges til rette for både restriktive og forebyggende tiltak, og for flere behandlingstilbud og ettervernstiltak.
KrF´s overordnede rusvernmål i Hedmark er:
· å redusere bruken av tobakk og alkohol
· å støtte opp om tiltak som forebygger rusproblemer
· å arbeide for at det blir gitt tilstrekkelig faglig rådgivning og behandling til mennesker som sliter med ulike grader av rusproblemer
For å oppnå dette vil Hedmark KrF arbeide for:
· å øke innsatsen mot omsetning og bruk av illegale rusmidler
· å motivere kommunene til å føre en restriktiv alkoholomsetnings-, skjenkebevillings og åpningstidspolitikk
· å motivere kommunene til oppretting av flere lavterskeltilbud innen rusomsorg
· støtte til rusfrie kulturaktiviteter
· å styrke holdningsskapende arbeid, spesielt blant foreldre, barn og unge
· større fokus på sammenhengen mellom rusmidler, vold og samfunnsøkonomiske konsekvenser
· at tilstelninger i fylkeskommunal regi skal være rusfrie
· å øke antall behandlingsplasser tilrettelagt for personer med dobbeldiagnose rus/ psykiatri
· å støtte opp om frivillig, sosialt og diakonalt arbeid
· å arbeide for å utnytte ressursene best mulig ved også å kunne ta i bruk private behandlingsplasser
UTDANNING
Den raske utviklingen i samfunnet stiller økte krav til høyt kompetansenivå og livslang læring. Den videregående skolen er en svært viktig institusjon som skal gjøre ungdommene i Hedmark i stand til å møte utfordringene i arbeids- og samfunnslivet. Den videregående skolen har og en viktig oppgave i å formidle de grunnleggende kristne og humanistiske verdiene.
KrF´s overordnede opplæringsmål i Hedmark er:
· å sikre at all ungdom i fylket skal ha et mest mulig likeverdig opplæringstilbud
For å oppnå dette vil Hedmark KrF arbeide for:
· å legge til rette for differensiering av opplæringen slik at alle elever får et best mulig tilrettelagt tilbud etter evner og forutsetninger
· å utvikle tiltak som bidrar til at elevene gjør reelle valg ut fra egne forutsetninger og samfunnets behov, bl.a. ved å satse på rådgivningstjenesten
· å sikre at fagtilbudene har bredde og fordypning som gir solid grunnlag for å møte behovene for arbeidskraft i fylket
· å styrke fagopplæringen i næringslivet - lærlingeordningen
· et fritt skolevalg med stram dimensjonering
· å satse på kvalitetsfremmende tiltak som skolebibliotek, internasjonaliseringstiltak og arbeidsformer preget av elevenes eget engasjement og ansvar for egen læring f. eks. elevbedrift
· at en har tidsmessige og hensiktsmessige skoleanlegg
· at livslang læring gjennom kompetansereformen må gjennomføres
· å profilere fylkets høyskole- og forskningsmiljø samt utvide høyskoletilbudet
· å fortsette arbeidet med utvikling av innlandsuniversitet
· å sørge for at flyktninger og innvandrere får tilstrekkelig norskundervisning slik at de kan gjennomføre videregående opplæring på en god måte for å integreres bedre i samfunnet
· å støtte friskoler på videregående nivå og folkehøgskoler som viktige supplement til fylkeskommunens ordinære videregående opplæring
· å styrke skolehelsetjenesten i videregående skoler
· å utvikle samarbeidet mellom hjem og skole
· å utrede og støtte forsøk med fleksibel overgang mellom ungdomsskole og videregående skole
· å sikre fremmedspråklige elever som har valgt morsmålet som tilvalgsfag i ungdomsskolen, fortsatt undervisning i språket fram til godkjent B språk
· å sikre elever med flyktning/asylsøkerbakgrunn styrket fagundervisning på
morsmålet dersom de ikke har vært i Norge i 5 år
· videre utbygging av skoler med linjer for estetiske fag.
· å gjøre høgskoletilbudene tilgjengelige for flest mulig gjennom fjernundervisning, desentralisert undervisning og deltidstilbud
· at desentralisert undervisning på høgskolenivå legges til regioner i fylket med spesifikke behov for kompetanseheving
· at de offentlige utdanningsinstitusjonene gir tilbud til voksne som trenger etter- og videreutdanning, og at det arbeides med oppdragsundervisning for privat og offentlig arbeidsliv
· å gi støtte til studieforbund og frittstående fjernundervisnings-institusjoner som gir allment tilbud om voksenopplæring
· at innsatte i fengslene må tilbys tilrettelagt undervisning/opplæring for rehabilitering og kompetanseheving
KULTUR
Kulturens egenverdi går lenger enn menneskets materielle behov, den retter seg mer mot åndsdimensjonen i oss, og er med på å gi oss både lokal og nasjonal tilhørighet. Et allsidig og levende kulturliv er av grunnleggende verdi for menneskets miljø og livsutfoldelse.
Samtidig opplever vi en kommersialisering i kulturlivet som kan være med på gjøre kulturliv og kulturarv mer snever.
KrF´s overordnede kulturmål i Hedmark er:
· å styrke og videreutvikle vår egen kultur, slik at også kommende generasjoner bevisstgjøres sine kulturelle røtter
· å formidle den kristne og nasjonale kulturarv, samtidig som det gis rom for nye impulser
· at barn og unge skal være en prioritert målgruppe for fylkeskommunal kulturinnsats
For å oppnå dette vil Hedmark KrF arbeide for:
· å støtte ungdoms- og idrettsarbeid med bevisst rusfri profil
· å legge til rette for kulturelle og kreative møteplasser der barn og unge kan møtes og inspireres, som for eksempel Ungdommens Kulturmønstring
· å være en pådriver for samarbeid rundt kunst- og kulturskolene for å gi alle barn og unge i fylket et likeverdig tilbud i lokalmiljøet
· å stimulere til offentlige og frivillige kulturtilbud med klar og positiv miljøprofil
· å støtte regionale kulturtiltak for innvandrergrupper og organisasjoner, med kvinner og barn som spesielle målgrupper
· å styrke og sikre kulturvernet gjennom registreringer og bidra til at det utarbeides kommunale og regionale arbeidsplaner for vern, tilrettelegging og skjøtsel av kulturminner. KrF vil bidra til større grad av dialog mellom fylkeskommune, kommune og andre involverte parter
· å støtte opp om regionmuseenes arbeid for fortsatt å ta godt vare på vår kulturarv, og for å formidle denne videre til befolkningen
· å stille fylkeskommunale bygg og anlegg til disposisjon for ulike former for byggende lags- og kulturarbeid
· å fordele den fylkeskommunale støtten til musikklivet slik at alle regionene i fylket kan dra nytte av den
· å fremme kunst og kunstnerisk virksomhet på flere plan, slik at alle lag av befolkningen får ta del i den opplevelse, mening og livskvalitet som kunsten kan gi
· å ta vare på det lokale språket, både talemål og skriftspråk.
· å verne om søndagen som hviledag og familiedag
· å opprettholde støtten til Hedmark Teater som et profesjonelt teater og som kompetansesenter for amatørvirksomhet
· å stimulere til nye formidlingsformer for museene
· å støtte arbeidet med å markere pilegrimsleden gjennom Hedmark og kulturminner som er knyttet til denne
· å sikre sørsamenes, skogfinnenes og taternes språk og kulturtradisjoner
REGIONAL UTVIKLING
KrF er opptatt av at fylkeskommunen skal samarbeide tett med kommunene og fylkesmannen i sitt regionalpolitiske arbeid.
Vi mener at en større delegering fra staten til det regionale nivået vil gi fylket en bedre regional utvikling.
KrF's overordnede regionalpolitiske mål i Hedmark er:
· å sikre en framtidsrettet forvaltning av ressursene i fylket
· å legge til rette for et bredt og allsidig næringsliv i Hedmark
· vern om naturen og miljøet i Hedmark
ENERGI
KrF's overordnede energipolitiske mål i Hedmark er:
· at fylket skal bli en ledende region også innen energieffektivitet og fornybare energikilder
For å oppnå dette vil Hedmark KrF arbeide for:
· at det legges vekt på ENØK-tiltak, og satsing på alternative energikilder som vind-, bølge- og hydrogenkraft og jordvarme
· å utforme en energipolitikk som gir muligheter for en framtidsrettet, optimal forvaltning av ressursene
· at det må legges vekt på å oppruste og utvide eksisterende kraftverk
MILJØ
Miljøvern er vern om livet nå og i framtiden.
Forbruk og produksjon tilfører miljøet vårt store mengder avfallsprodukter, og denne utviklingen kan medføre uopprettelig skade.
Vi må se i øynene at ressursene er begrenset, og at samspillet i naturen er i fare. Forvalteransvaret må ivaretas på en slik måte at også nye generasjoner kan ha nytte og glede av ressursene våre. Forvaltning og vern av naturressurser og miljø må være basert på et helhetlig miljøregnskap
.
KrF's overordnede miljøpolitiske mål i Hedmark er:
· å forvalte miljøressursene i fylket til beste for nåværende og kommende generasjoner
· en fornuftig arealplanlegging i fylket
· økt bruk av naturgass, biogass, vindkraft og varmepumper i både offentlig og privat sektor
For å oppnå dette vil Hedmark KrF arbeide for:
· å legge alle viktige natur- og miljøvernspørsmål fram i folkevalgte organ
· å ta særlig hensyn til natur og kulturell egenart ved kraftutbyggingsvedtak og andre inngrep i uberørt natur
· å medvirke til tilrettelegging av egnede tur- og friluftsområder, spesielt i tilknytting til tettbefolkede deler av fylket, bl.a. gjennom å bevare allemannsretten
· å verne om dyrka og dyrkbar jord for å sikre et framtidig ressursgrunnlag for matproduksjon og landbruksnæring
· å iverksette lokale tiltak for å redusere utslipp av klimagasser og andre gasser som forurenser det globale miljøet
· å være med og tilrettelegge slik at vår industri kan være i fremste rekke når det gjelder utvikling og bruk av klimavennlig teknologi
· å innarbeide etiske kriterier i fylkeskommunens regler ved alle innkjøp
· å sikre vannkvaliteten i elver og innsjøer, bl. a. ved kalking, for å sikre en langvarig virkning.
· utarbeiding av miljøplaner med konkrete målsetninger. Disse planene må følges opp med årsrapporter.
· å stimulere til valg av energivennlige boligtyper. Nye boligområder må planlegges slik at folks behov for bilbruk reduseres.
· å sette konkrete mål for avfallsreduksjon og gjenvinning
· å arbeide for å bevare artsmangfoldet som finnes i jordbrukets kulturlandskap og utmark. Stimulere til økt beiting i utmark og seterområdene for å hindre gjengroing av disse svært attraktive turområder
ET ALLSIDIG NÆRINGSLIV
Et bredt og variert næringsliv er bærebjelken for både sysselsetting og bosetting i alle regioner i fylket. En god oppfølging av fylkets Regional Utviklingsplan blir derfor svært viktig.
KrF vil at fylkeskommunen skal være en næringspolitisk pådriver i regionen, og stimulere til økt produktivitet og lønnsomhet bl.a. gjennom omstilling til nye produkter og markeder. Kunnskap og kompetanse må prioriteres sammen med forskning og utviklingsarbeid som virkemiddel i denne sammenhengen.
Kun 3-4% av arealet i vårt land er dyrka, og derfor har Hedmark et nasjonalt ansvar for å opprettholde matproduksjon.
KrF's overordnede næringspolitiske mål i Hedmark er:
· gode relasjoner basert på kompetanseutvikling mellom utdanning, forskning og næringsliv
· forenkling av regelverk, en effektiv saksbehandling og redusert skjemavelde for Hedmarks bedrifter
· at fylkets bedrifter i større grad kan tilby foredlede produkter
· økt satsing på turisme og reiseliv
For å oppnå dette vil Hedmark KrF arbeide for:
· å satse på kompetanseoppbygging for bedriftene ved langsiktig samarbeid mellom utdanningssteder og næringslivet, bl.a. gjennom gode rammevilkår for tiltak som "Næringsliv i skolen", "Ungt entreprenørskap" og formaliserte partnerskapsavtaler
· et internasjonalt kontakt- og samarbeidsnett, spesielt mot det europeiske kontinentet, som gir næringslivet i Hedmark et best mulig utgangspunkt for å hevde seg i en stadig mer krevende konkurransesituasjon
· en aktiv og målrettet landbrukspolitikk basert på økt videreforedling av produkter og tilrettelegging for satsing på eksisterende og nye produkter
· å stimulere til produksjon av miljøvennlige og konkurransedyktige produkter
· å videreføre satsing på reiselivsnæringen, basert på en god forvaltning av fylkets unike natur- og kulturkvaliteter
· å stimulere til økt samarbeid mellom Hedmark Reiseliv og regionale og lokale reiselivsorganisasjoner
· at tilskuddet til Hedmark Reiseliv beholdes i perioden
· markert stigning i arbeidet med ENØK og å frigjøre midler til dette fra det årlige utbyttet fra Hedmark Energi AS (HEAS)
· at regionale sentra gis muligheter til å utvikle et mer differensiert næringsliv for gjennom det å gjøre det attraktivt for folk med høy utdannelse og kompetanse å bo i fylket
· at Fylkeskommunens og Statens nærings- og distriktsutviklingsfond spesielt må tilgodese små og mellomstore bedrifter med risikovillig kapital
· at fylkeskommunen går foran i å gi tilbud om arbeidsplasser tilpasset kvinner og menn med omsorgsansvar for små barn
· å gi mulighet for individuelt tilpassede arbeidsplasser for yrkeshemmede
LANDBRUK
Kristelig Folkeparti i Hedmark vil arbeide for:
· å fremme lokal kompetanse og lokal foredling av produktene fra jord- og skogbruk og fra utmark
· at reinbeiteloven praktiseres på en slik måte at grunneiernes rettigheter i utmarka og drift av innmarka ikke blir skadelidende.
· å arbeide med å utnytte innlandsfisket også som en næringsmessig ressurs
· å få vedtatt bestandsmål for store rovdyr og ut fra dette
· oppheve kjerneområder
· få klare regler for lisensjakt/desimering
· gjeninnføre en reell nødvergerett
· gi realistisk refusjon for rovdyrskader
· at det ved fellingstillatelse av skadedyr må åpnes for mer effektiv jakt på tvers av kommunegrensene. Fellingstillatelse må i regelen gjelde til skadedyr er felt.
· en sterkere satsning på økologisk landbruk.
· å vurdere konsesjonslovgivningen for å sikre bosettingen, miljøet og en forsvarlig drift av jordbruksarealene
SAMFERDSEL
Hedmark er et fylke med store avstander og variert topografi. Både bosetting og næringsliv er avhengig av gode kommunikasjonsløsninger.
KrF's overordnede samferdselspolitiske mål i Hedmark er:
· gode kommunikasjonsløsninger for å sikre bosetting og næringsliv i alle deler av fylket
· mer miljøvennlig samferdsel
For å oppnå dette vil Hedmark KrF arbeide for:
· å prioritere midler til veivedlikehold
· å øke kvaliteten på kollektivtilbudet gjennom økt frekvens i tettbebygde strøk, og at områder med spredt bosetting sikres tjenlige rutetilbud
· å videreføre ordningen med ungdomskortet
· at fylkeskommunen stimulerer til at transportsektoren reduserer sine forurensende utslipp
· å øke trafikksikkerheten gjennom fysiske tiltak, og støtte holdningsskapende innsats
· at tiltak for sikring av ulykkespunkt og rasfarlige veger blir prioritert
· at det legges til rette for syklister og andre myke trafikanter
· at det etableres et godt samarbeid mellom skole, kommune og fylke når det gjelder tilpassede ruter og trygg skolevei
· å tilrettelegge for transport av funksjonshemmede på lik linje med befolkningen ellers
· å sikre midler til oppgradering av riksveg 3 gjennom Østerdalen
· å videreutvikle "bestillingsruteordningen" slik at den blir bedre tilpasset behovet
· å gjennomføre reisemønsterundersøkelser for å få kollektivtilbudet bedre tilpasset behovet utenfor tettstedene
· å la private utnytte NSBs linjenett for person- og godstransport
· at jernbanen blir opprustet til å kunne ta opp konkurransen med veitransporten på lengre strekninger. Staten må være et godt forbilde når det gjelder å bruke jernbane fremfor veitransport
· å støtte planene for dobbeltspor på strekningen mellom Gardemoen og Lillehammer
· å bedre kapasitet og kvalitet på togtilbudet på Rørosbanen og Solørbanen både for gods- og persontrafikk
· en bedre samordning mellom buss og jernbane. Forholdet mellom
ekspressbussrutene og jernbanen avklares
DISTRIKT OG BY
KrF vil arbeide for å utvikle livskraftige bo- og arbeidsmarkedsregioner i fylket. Det bør legges til rette for interessante arbeidsplasser for flest mulig i nærheten av de stedene de ønsker å bo. Kultur- og velferdstilbudet har fått økt betydning for folks valg av bosted. I byene er den største utfordringen gjerne knyttet til boliger og nærmiljø. I distriktene dreier det seg i sterkere grad om å kunne tilby relevant arbeid, tilfredsstillende kommunikasjon og gode fritidstilbud.
KrF's overordnede samfunnspolitiske mål i Hedmark er:
· trygge byer og attraktive distrikt i Hedmark
For å oppnå dette vil Hedmark KrF arbeide for:
· å drive en helhetlig by- og distriktspolitikk basert på gjensidig og berikende samspill mellom byene og distriktene
· å legge tjenestetilbud, aktiviteter og beslutninger så nær som mulig til de steder folk bor
· å legge til rette for bomiljø med gode sosiale strukturer for alle aldersgrupper
· å verne om og ta vare på de grønne lungene i byene
· forebyggingstiltak mot økende voldsutvikling
· å bedre infrastruktur for å redusere avstandsulempene i distriktene
· å bevare og styrke det offentlige og private servicetilbudet i distriktene, og tilpasse strukturen i servicenæringen til lokalt bosettings- og næringsmønster
· å beholde og videreutvikle tilbud om sykehustjenester i hele fylket
· å sikre full tannlegedekning i fylket
FORSVAR
KrF's overordnede forsvarspolitiske mål i Hedmark er:
at samfunnssikkerhetsarbeidet skal sikre en systematisk identifisering av truslene mot og sårbarheten i samfunnet.
Økt informasjon til befolkningen om fredsinnsatsgrupper, katastrofeberedskap,
sivilforsvarets og matforsyningens plass i totalforsvaret er viktige oppgaver.
For å oppnå dette vil Hedmark KrF arbeide for:
· det må iverksettes forebyggende tiltak for å hindre uønskede hendelser og avhjelpe den sårbarhet som er uakseptabel.
· at fylkeskommunens ansvar for å innarbeide sikkerhets- og beredskapsmessige hensyn i fylkesplanleggingen må tydeliggjøres
· at det stilles krav til beredskapsforberedelsene på alle forvaltningsnivå for at samfunnet skal ha en tilfredsstillende beredskap i krise og krig
· at de frivillige organisasjoner og private sammenslutninger bør fortsatt ha en viktig rolle i rednings- og beredskapssammenheng
· i forbindelse med vedtak om regionfelt Østlandet må avbøtende tiltak fremmes, for eksempel minimum av støy, skytetider, fly/helikopter, skjerming av ferie og helger, intensiv bruk av simulatorer og kontinuerlig opprydding
· statlig "miljøfond" til kommuner som blir berørt av regionfelt Østlandet
14. juni 2003
Hedmark Kristelig Folkeparti
