
11.02.03
KrFU
Også USA må respektere menneskerettighetene!
Rundt 600 terror-mistenkte personer sitter fengslet av USA på Cuba, uten at menneskerettene deres blir respektert. Kristelig Folkepartis Ungdom (KrFU) krever nå at utenriksminister Petersen tar initiativ overfor USA for å bedre forholdene for fangene.
Fangene, som kommer fra 40 land, er personer som ble tatt til fange i forbindelse med krigen i Afghanistan, og som mistenkes for å være involvert i terrorisme. USA hevder at disse ikke er krigsfanger, og dermed ikke har rett på de minimums-rettighetene som Genève-konvensjonen gir. I løpet av det siste året har 15 fanger forsøkt å ta livet sitt på grunn av forholdene de lever i. Flere menneskerettsorganisasjoner, blant annet Amnesty International og Røde Kors, har reagert på måten fangene blir behandlet på av amerikanske myndigheter.
KrFUs sentralstyre mener det er uholdbart for et demokratisk samfunn å frarøve mennesker sine medfødte rettigheter, slik amerikanske myndigheter gjør i denne saken. Dette er paradoksalt når USA i sin argumentasjon for en militær intervensjon i Irak, bruker menneskerettighetssituasjonen i landet som ankerpunkt.
KrFU krever at utenriksminister Jan Petersen tar menneskerettighetssituasjonen til fangene på Cuba opp med amerikanske myndigheter, slik at Norge kan bidra til et økt internasjonalt press. Også USA må respektere menneskerettighetene, uttaler sentralstyret i KrFU.
