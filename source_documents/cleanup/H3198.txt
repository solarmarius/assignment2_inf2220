
fredag, 28. mai 1999
Fra stortingsrepresentant Rigmor Kofoed Larsen
-Vi vil ha like priser over hele landet
Telenor og Telia slås sammen, konsesjonsvilkårene videreføres og samferdselskomiteen krever et godt utbygd høyhastighetsnett i hele landet.
Kun SV går imot sammenslåingen av Telenor og Telia. Dermed ligger alt til rette for den største nordiske fusjonen i historien, men i komiteen er det andre tema enn selve fusjonen som har vakt større debatt, sier Rigmor Kofoed-Larsen.
Et klart flertall i samferdselskomiteen går inn for at alle husstander og virksomheter skal sikres mulighet for tilknytning til teleinfrastruktur med overføringskapasitet som er tilstrekkelig til at en kan ta i bruk stadig nye telekommunikasjonsmuligheter. Tilbudet må bygges ut i takt med behovet og utviklingen av nettet over hele landet. Flertallet ber også Regjeringen vurdere former for leveringsplikt for nettopp å sikre tilbudet i hele landet. Flertallet forutsetter også at tilknytning til høyhastighetsnett skal gis til priser som i størst mulig grad er likeverdige i alle deler av landet, dette er viktig for Regjeringspartiene.
Norge har i dag et konkurransefortrinn i form av et godt utbygd tilbud av gode teletjenester til en rimelig pris. Det må vi ta vare på, telekommunikasjon vil bli stadig viktigere for Norges konkurranseevne og er en kraftig voksende industri. Teknologien gir nye muligheter. Vi får nye arbeidsplasser og nyskapning i denne sektoren. Samtidig gjør den nye teknologien det lettere å etablere andre virksomheter utenfor de mest sentrale strøk av landet. Avstandsulempene reduseres og de mulighetene det gir er vi i Kristelig Folkeparti opptatt av at vi må utnytte, sier Rigmor Kofoed-Larsen.
