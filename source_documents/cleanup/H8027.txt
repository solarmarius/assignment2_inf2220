
Stortinget, 27. november 2003
Senterpartiets stortingsrepresentant Eli Sollied Øveraas i familie-, kultur-, og administrasjonskomiteen
Lesarinnlegg
Skulesekkane vert fylt med kultur
Stortingsvedtaket i 2002 om ny fordeling av tippeoverskotet innebar eit historisk løft og ein formidabel auke til både idrettsformål og kulturformål. Endringa førte blant anna til ein solid auke i tilførsla av midlar til Den kulturelle skulesekken (DKS). Den store auken gjorde og at det vart naudsynt med ei stortingsmelding om DKS som no er handsama og vedtatt i Stortinget.
Prognosar viser at i 2005 kan 180 millionar kroner kome DKS til gode.
-Vi snakkar her om ei av dei største kultursatsingane på mange år, og formålet er eine og aleine å gi skolebarna tilgang til gode kunst- og kulturopplevingar, seier Eli Sollied Øveraas.
Senterpartiet meiner det er viktig at midlane kjem nærast råd brukarane. Difor står vi saman med Ap, SV og Frp bak innstillinga om at 80 prosent, og ikkje 60 prosent som regjeringa ynskjer, skal formidlast av fylkeskommunen, medan 20 prosent skal gå til sentrale prosjektmidlar.
-Senterpartiet støtter hovudlinjene i meldinga fullt ut. I handsaminga i komiteen har Senterpartiet lagt vekt på at pengane skal gå til mest mulig aktivitet og minst mulig til byråkrati. Likeins har vi lagt vekt på at DKS skal ha lokal forankring og har understreka at midlar til det såkalla etablerte miljøet ikkje må være til hinder for at andre organisasjonar, kunstnarar og kulturarbeidarar òg kan bidra og vere ein viktig del av tilbodet i DKS, seier Sollied Øveraas.
Da endringa i tippenøkkelen vart vedtatt, vart det samstundes understreka at denne nysatsinga ikkje skulle gå på bekostning av tilsvarande løyvingar på statsbudsjettet, men føre til ei reell styrking av formåla. Det har dessverre ikkje skjedd. Både i 2003 og i budsjettframlegget for 2004 har kapittel og postar på kulturbudsjettet fått til dels store kutt. Dette fører til at Stortingets intensjon med endringa av tippenøkkelen har blitt monaleg svekka.
Denne svekkinga vert illustrert i merknadene frå Høgre, KrF og Frp, der det vert vist til det etterslepet Rikskonsertane har i høve tilbodet om skulekonsertar. Desse tre partia meiner det skal nyttast kultursekkmidlar til å dekke dette etterslepet, medan Senterpartiet, Arbeidarpartiet og SV meiner løyvingar til Rikskonsertanes turnéverksemd må kome frå ordinære løyvingar over statsbudsjettet, og understrekar at desse løyvingane må vere tilstrekkelege til å møte behova i kommunane. På det viset vil vi unngå utvatning av den ekstrasatsinga som vart førespegla brukarane.
