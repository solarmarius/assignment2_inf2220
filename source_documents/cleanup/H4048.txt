
29.3.2001
Odd Roger Enoksen,
Pressemelding fra
STØ KURS I FEIL RETNING
Langtidsprogrammet betyr mer sentralisering, fortsatt EU-tilpasning og dårligere miljø, sier parlamentarisk leder for Senterpartiet Odd Roger Enoksen i en kommentar til regjeringens langtidsprogram som ble lagt fram i dag.
Bakteppet når regjeringen legger fram sitt langtidsprogram er dyrebål i Europa og en vinter med unormale værforhold mange steder i verden. Folk følger seg utrygge. Derfor må kursen legges om og Norge som et rikt land må gå foran. Slike signaler mangler i Regjeringens langtidsprogram, sier Enoksen.
Regjeringen fortsetter sin fornyelse av offentlig sektor. Senterpartiet frykter at sentralisering vil bli konsekvensene av regjeringens fornyelsespolitikk. Regjeringen varsler satsing på barn og unge. Senterpartiet etterlyser tallstørrelser på hvor store ressurser Regjeringen vil sette inn mot barnehager og skoler. En skikkelig styrking av kommuneøkonomien er en forutsetning for at dette blir mer enn fagre løfter.
De fattige i Norge trenger nå konkrete tiltak for å bedre sin hverdag. Det er oppsiktsvekkende at regjeringen snart to år etter at sentrumsregjeringen la fram utjamningsmeldingen, bruker langtidsprogrammet til å gjenta meldingen uten å varsle når konkrete forbedringer vil bli foreslått.
Senterpartiet merker seg at Regjeringen gjentar at den ser det som viktig å ha handlefrihet når det gjelder Norges framtidige forhold til EU.
Senterpartiet er skeptisk til omlegging av pengepolitikken. Inflasjonsmål gir en ensidig fokus på prisstigningen. Det er mange andre forhold enn prisstigningen som må tas med når en fastsetter pengepolitikken, bl.a. aktiviteten i økonomien, og arbeidsstyrken. Dessuten gir et inflasjonsmål større makt til sentralbanksjefen på bekostning av regjering og storting.
Regjeringen sier at den vil bruke noe mer av oljeinntektene i årene som kommer. Senterpartiet tok allerede under budsjettforhandlingene med Arbeiderpartiet til orde for dette, men det var meget begrenset hva det var mulig å få Arbeiderpartiet og regjeringen med på bare for få månder siden. Derfor er Senterpartiet usikker på hva som vil være det faktiske merforbruk av oljeinntekter i Regjeringens forslag.
Senterpartiets mener det vil være forsvarlig å bruke mer oljepenger, spesielt når disse brukes til investeringer for framtidig verdiskaping. Utbygging av infrastruktur og nye vekstnæringer som havbruk er eksempler på slike investeringer.
