
Oslo, 5.4.01
Stopp stortingets meningsløse milliardgave
- Pengene som skal gå til å kjøpe Statkraft feite, burde i stedet vært brukt til å bygge ut ny infrastruktur, for eksempel breibånd..
Stortingsflertallet vil gi Statkraft 16 milliarder til å kjøpe opp og handle i markedet. I realiteten skal Statkraft spise seg feite på lokale kraftselskaper og begynne å lukte på det internasjonale markedet. Sjelden har stortinget gjort en investering de vil få så lite igjen for.
- Gardermoen, slottsoppussinga og Rikshospitalet blir genistreker sammenligna med dette. De 16 mrd skaper absolutt ingenting nytt, det eneste som skjer er at kommunale kraftverk skifter eiere, sier RV-leder Aslak Sira Myhre i en kommentar.
De 16 mrd kunne i stedet vært brukt til å bygge ut ny infrastruktur, investeringer som ville kaste av seg på sikt. Det er en grell kontrast mellom de ynkelige 200 millionene eministeren er villig til å bruke på breibånd, og de 16 milliardene Statkraft får for å leke Røkke i kraftbransjen.
Statkraft vil være en rein kommersiell aktør i kraftmarkedet som det ikke er noen grunn til å subsidiere. På sikt vil Statkraft havne på børs og bli delprivatisert som alt annet staten eier. Hvis staten ønsker å forhindre oppkjøp av de kommunale kraftselskapene, bør pengene gå til å styrke kommuneøkonomien, slik at dagens eiere ikke føler seg tvunget til å selge.
