
28.04.03
DNA, Kvinnebevegelsen
Prinsippene i barnehageforliket må ligge fast
Uttalelse vedtatt av kvinnebevegelsens ledermøte 25. april 2003:
Arbeiderpartiets kvinnebevegelse krever at hovedmålene om flere og billigere barnehager står fast. Kvinnebevegelsen beklager sterkt at regjeringen unnlater å følge opp stortingsflertallets barnehageavtale på flere sentrale punkter. Videre reagerer kvinnebevegelsen på at regjeringen signaliserer at de ikke vil finne inndekning for Stortingsflertallets ønsker. En regjering plikter å følge opp klare og tydelige vedtak fra stortinget.
Alle småbarnsforeldre bør nå merke seg regjeringens motstand mot et skikkelig løft for barnehagene og at regjeringen ikke er villig til å betale regningen for billigere barnehageplasser til alle barn.
Regjeringen manglende oppfølging av stortingsvedtak skaper stor usikkerhet. Dette er det viktigste hinderet for utbygging av nye barnehageplasser.
Foreldre ønsker bedre og billigere barnehageplasser for barna sine. Full barnehagedekning til en pris foreldrene kan betale er derfor et viktig mål for Arbeiderpartiets kvinnebevegelse.
Vi forventer at de nødvendige midler til gjennomføring av reformen avsettes i budsjettene og at alle kommuner uavhengig av nå situasjon settes i stand til å gjennomføre reformen.
