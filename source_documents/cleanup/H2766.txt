
Fredag 18. august 1995
Stortingsrepresentant Are Næss (KrF):
Franske prøvesprengninger truer norsk miljø
- støtter boikott av franske varer
-Dersom Frankrike gjennomfører atomprøvesprenginger i Stillehavet, vil dette også medføre trusler mot miljøet i Norges nærområder. Bryter Frankrike prøvestans-avtalen, vil det føre til økt militært press mot russiske myndigheter for å få gjenopptatt prøvespregningene på Novaja Semlja. Det medfører fare for spredning av radioaktivitet over store deler av Nordkalotten. Det sa Kristelig Folkepartis forsvarspolitiske talsmann Are Næss på Nordland KrFs valgkampåpning i Bodø fredag. Næss sa at han fullt ut støtter en internasjonal brukerboikott av franske varer som en reaksjon på Frankrikes planer.
-Dersom Frankrike gjenopptar sine kjernefysiske prøvespregninger, risikere vi at atomkappløpet skyter ny fart. Såvel land som allerede har atomvåpen som land som ennå ikke har utviklet slike våpen, vil føle seg friere til å ta dette opp igjen. Prisen for Frankrikes påfunn kan bli at både prøvestansavtalen og ikke-spredningsavtalen ryker, sa Are Næss.
Næss sa at fransk utenrikspolitikk er preget av arroganse og egenrådighet, og at internasjonale, verbale protester neppe vil være nok til at det vil ha noen virkning på den franske beslutningen.
-Selv har jeg talt mot prøvesprengningene både i Den Vesteuropeiske union og i Organisasjonen for Sikkerhet og Samarbeid i Europa, men jeg fikk et bestemt inntrykk av at de franske høreapparatene var slått av for anledningen, sa Are Næss, som la til at han håpet de internasjonale reaksjonene hadde vært så sterke at de kan få andre land til å avholde seg fra slike forsøk.
-Det er en gammel, menneskelig erfaring at lommeboka er et ømt punkt. Derfor støtter jeg fullt ut en internasjonal forbrukerboikott av franske varer. Det kan kanskje føre til at motstanden mot prøvespregningene blir enda sterkere i Frankrike, og at folk som ser sine egne næringsinteresser truet av en boikott, har presidentens øre på en sterkere måte enn mange av oss andre har opplevd, sa Are Næss under Nordland KrFs valgkampåpning i Bodø fredag.
