
Dato: 9. september 2005
Formann i FrP, Carl I. Hagen
- Gylden sjanse til å få Krekar ut
- Erna Solberg bør umiddelbart følge Iraks anmodning om å få mulla Krekar utlevert. Krekar bør stilles til ansvar for de ugjerningene han er mistenkt for i hjemlandet. Det mener formann i FrP, Carl I. Hagen, som mener Iraks anmodning er en gylden sjanse for Norge.
Det er i et intervju til TV2 Nettavisen den irakiske justisministeren ber om å få mulla Krekar utlevert på grunn av forbrytelser han skal ha begått i hjemlandet. Justisministeren gir samtidig garantier for at Krekar ikke vil risikere dødsstraff.
- Dette er en gylden sjanse for Norge til å bli kvitt mulla Krekar. Erna Solberg bør umiddelbart ta initiativ og følge opp Iraks anmodning, mener Carl I. Hagen.
- Når Iraks nye demokratiske regjering så klart ber om å få Krekar utlevert på grunn av handlinger han skal ha begått i hjemlandet, er det ingen grunn til at norske myndigheter ikke effektuerer utvisningsvedtaket, sier han.
- Iraks justisminister har et vesentlig poeng i at selv Saddam Hussein sitter fengslet i Irak og venter på et rettferdig rettsprosess. Dermed er det ingen grunn til å tro ikke Krekar skal få den samme behandlingen, avslutter Hagen.
