
fredag 30. mars 2001 14:42:05
Leif Helge Kongshaug (Venstre):
- Krever reell styrking av det lokale selvstyret
Venstres kommunalpolitiske talsmann Leif Helge Kongshaug er positiv til forslagene om å overføre flere oppgaver fra statlig embetsverk til folkevalgt regionalt nivå slik Regjeringen foreslår i dag.
- Desto mer skuffende er det at Regjeringen vil flytte ansvaret for sykehusene til staten. Samtidig som lokale folkevalgte gis økt makt på enkelte områder, velger Regjeringen å la ansvaret for sykehusene gå motsatt vei. Folks nærhet til å styre egne tjenester skal ikke gjelde for den viktigste tjenesten av dem alle, helse og sykehus. Sykehusene flyttes fra lokal og folkevalgt styring til statlig byråkrati. Venstre sier ja til modernisering, men nei til sentralisering, sier Leif Helge Kongshaug.
- Overføring av ansvar for miljø, samferdsel, landbruk, kultur og regional utvikling fra staten til det folkevalgte regionale nivået, er riktige og viktige tiltak for å styrke det lokale selvstyret som får Venstres støtte. Men dette er ikke på langt nær nok, mener Kongshaug.
- Fylkeskommuner og kommuner må ikke gjøres til statlige filialer gjennom øremerking og overstyring, men gis reell makt. Derfor må det lokale og regionale forvaltningsnivået få beholde en større del av egne inntekter og gis langt større frihet til å fastsette eget skattenivå. Det statlige øremerkingen og rapporteringen må reduseres til et absolutt minimum, sier Leif Helge Kongshaug.
