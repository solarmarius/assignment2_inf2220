
30.10.02
Parlamentarisk leder Jon Lilletun, KrF:
Glad Amina Lawal er reddet fra steining
Nigerianske myndigheter har nå lovet at de ikke vil tillate at Amina Lawal blir steinet til døde.
-Jeg er svært glad for at livet til Amina Lawal nå blir reddet. At Amina Laval nå blir reddet viser at sterkt internasjonalt press fungerer, og at det nytter å kjempe for ivaretagelsen av menneskerettighetene, sier KrFs parlamentariske leder, Jon Lilletun.
Dommen førte til sterke reaksjoner fra flere europeiske land og USA. Statsminister Bondevik tok saken opp direkte med nigerianske myndigheter. Flere av deltagerne til Miss World-finalen som skal holdes i landet, har også truet med boikott i protest mot steiningsdommen.
-Jeg har vært svært rystet over denne dødsdommen. Jeg er imot all dødsstraff, og steining er av de mest verste måtene å utføre dødsdom på, sier Lilletun.
Det var en islamsk domstol i den nordlige muslimske delen av Nigeria, som dømte den 31 år gamle kvinnen til døden. Hun var anklaget for »utroskap», fordi hun fødte et barn mer enn ni måneder etter at hun ble skilt.
Nigerianske myndighetene erklærte i mars de brutale Sharia-domstolene som uforenelige med Nigerias konstitusjon. De muslimsk dominerte delstatene i nord har derimot nektet å bøye seg for dette. De mener straffemetodene er Guds vilje, og ikke noe landets regjeringen kan forandre på.
