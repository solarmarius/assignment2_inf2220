
Stortinget, 08. september, 2000
FREMSKRITTSPARTIETS
STORTINGSGRUPPE
fra Stortingsrepresentant Carl I. Hagen
Carl I. Hagen kommenterer meningsmålingene:
- Folk er lei av å bli sett ned på!
- Den trenden vi så før sommeren har fortsatt, og det er gledelig. Mye av grunnen er at folk er lei av å bli sett ned på av Arbeiderpartiet og de andre partiene. Jeg savner ord for det som skjer i Nordnorge med målinger som viser at vi er dobbelt så store som Ap, sier FrP-formann Carl I. Hagen. Han lanserte også en bensinpris på mellom 6,50 og 7 kroner i forbindelse med fremleggingen av nytt statsbudsjett.
Fremskrittspartiets formann Carl I. Hagen var tilbake i godt slag etter noen dager på sykehuset, og hadde innkalt til pressekonferanse for blant annet å kommentere de siste meningsmålingene. - Jeg hadde drømt om, men aldri trodd at vi skulle bli større en Arbeiderpartiet på noen meningsmåling. Men det er viktig å være oppmerksom på at det er forskjell på valg og målinger, det vil gå opp og ned.
Forakt for folket
Om årsaken til FrPs fremgang og Aps tilbakegang, sier Hagen: - Årsaken er relativt enkel. Det norske folk er lei av å bli sett ned på! Det er en forakt for folket Arbeiderpartiet og de øvrige partier står for. Når de selv la opp budsjettet, forutsatte man en bensinpris i pumpene på under 9 kroner. Så gikk oljeprisen opp, og vi foreslo å sette ned bensinavgiften for å begrense virkningen på det norske folk. Vi foreslo altså å holde det som var Bondevik og Jaglands egen forutsetning. Det fikk vi ikke flertall for. Nå ser vi i Frankrike store aksjoner for å redusere bensin- og dieselprisen. Og Frankrike har ikke store olje inntekter eller overskudd i sine budsjetter. Norge er i en unik situasjon med enormt overskudd, og så skal vi ikke kunne bruke det? Vi vil ha en bensinpris på mellom 6,50 og 7 kroner ved hjelp av en regulerbar bensinavgift. Er det uansvarlig når vi holder Regjeringens egne forutsetninger om en bensinpris på under 9 kroner? Det er å vise forakt for folket, nå de går i mot sine egne forutsetninger, når de har mulighet ved hjelp av overskuddet til å holde det, sier Hagen.
Helsevesenet mangler penger
- Arbeiderpartiet viser også forakt for folk når de ikke vil gjøre folk friske, ved å nekte sykehusene penger. Stoltenberg og Jagland sier kontinuerlig at problemet i helsevesenet er mangel på personell. Men bare i de siste dager har vi sett at for eksempel Haukeland sykehus må avvise folk på grunn av pengemangel, og mange andre sykehus sier at mye kunne vært gjort med mer penger. Da er det å holde folk for narr å ikke bevilge nok penger til at sykehusene kan få utnyttet kapasiteten sin og få gjort folk friske!
Fjern sykehusenes gjeld
Hagen fortalte videre at Fremskrittspartiet i forbindelse med et dokument: 8-forslag i forbindelse med statsbudsjettet vil foreslå å redusere bensinprisen til mellom 6,50 og 7 kroner literen i pumpene, saldere bort de akkumulerte underskuddene til sykehusene, og slette gjelden til sykehusene. Det foreslås også å opprette en sentral pott for proteser og implantater, slik at det ikke skal være pengemangel på det enkelte sykehus som stopper viktige operasjoner, og det forslås at det opprettes et sentralt kontor for kjøp av helse tjenester i utlandet.
