
7.12.2003
Venstres landsstyre
Ny offentlighetslov
Innsyn og åpenhet i forvaltningen er avgjørende for en god og informert offentlig debatt. Offentlighetsprinsippet er avgjørende for borgernes innflytelse og kontroll med folkevalgte og administrasjon. Det er også nødvendig for at forvaltningen skal ha tillit når den fortjener det. En utvidelse og styrking av offentlighetsloven er derfor viktig. Venstres Landsstyre forventer derfor at regjeringen så snart som mulig i 2004 fremmer forslag til en ny offensiv offentlighetslov.
Offentlighetsloven må omfatte all offentlig virksomhet uavhengig av organisasjonsform også aksjeselskap og stiftelser som ikke er konkurranseutsatt. Loven må sikre langt større offentlighet i kommunene. Utviklingen i det norske samfunn er stadig mer avhengig av internasjonale avtaler. Det er derfor riktig at offentlighetsloven gir økt innsyn i utenrikspolitiske forhold.
Lovens hovedprinsipper må være at innsyn i et dokument blir gitt med mindre det er forhold knyttet til det enkelte dokument som gir tilstrekkelig god grunn for unntak.
