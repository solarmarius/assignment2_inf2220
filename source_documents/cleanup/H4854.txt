
6. juni 2001
Jens Stoltenberg
St@tsministerbrev
- Vi trenger flere og billigere barnehager. Derfor har Regjeringen foreslått at vi allerede fra sommeren øker statstilskuddet til hver barnehageplass med i gjennomsnitt 150-200 kroner per måned. Men når staten øker sin støtte, må kommunene og private barnehageeiere gjøre sin del av jobben slik at satsingen kan komme foreldrene til gode, skriver Jens Stoltenberg i St@tsministerbrev 6. Juni 2001.
Kjære @-brev-venn!
Vi trenger flere og billigere barnehager. Derfor har Regjeringen foreslått at vi allerede fra sommeren øker statstilskuddet til hver barnehageplass med i gjennomsnitt 150-200 kroner per måned. Men når staten øker sin støtte, må kommunene og private barnehageeiere gjøre sin del av jobben slik at satsingen kan komme foreldrene til gode.
Noen kommuner og private barnehager har allerede varslet at de vil sette ned prisen som følge av Regjeringens tilleggssatsing. Andre har sagt at de økte statlige bevilgningene gjør at planlagte økninger i foreldrebetalingen kan reduseres. Også dette vil foreldrene tjene på.
Men så er det noen som har signalisert at de ikke vil gjøre noe med foreldrebetalingen, til tross for at de nå får en høyere støtte fra staten enn det de budsjetterte med på begynnelsen av året. Det har jeg vanskelig med å forstå. Økningen i statstilskuddet til barnehager kommer etter at de aller fleste barnehagene har fastsatt satsene for foreldrebetalingen fra august. Da bør det være grunnlag for å redusere satsene nå. Derfor oppfordrer jeg både foreldre og andre som er opptatt av billigere barnehager om å følge nøye med, og si ifra dersom ingenting skjer.
Den ekstra satsingen i år er bare et første skritt på vei. Målet vårt for neste fireårsperiode er at alle som ønsker det skal få tilbud om plass og at vi får halvert foreldrebetalingen. Til neste år trapper vi opp innsatsen. Det vil gi grunnlag for at foreldrebetalingen fra neste høst kan bli redusert med i gjennomsnitt 350-400 kroner per måned sammenliknet med hva den ellers ville vært. Det kan bety opp mot 4.000 kroner i sparte utgifter per år i forhold til hva foreldrene ellers ville betalt. For de som har heldagsplass, kan reduksjonene bli enda større.
For å sikre at dette fører til billigere barnehager, har Regjeringen tatt initiativ til en dialog med Kommunenes Sentralforbund og private barnehageeiere om hvordan foreldrebetalingen kan settes ned og hvordan barnehagene bør finansieres. Vi er åpne for ulike løsninger. Det avgjørende er at satsingen kommer foreldrene til gode. Vi skal ikke si oss fornøyde før alle som ønsker det har tilbud om barnehageplass - og det til en rimelig pris.
