
20.12.02
Ola D. Gløtvold, stortingsrepresentant (Sp)
KRF OG RUSBRUSEN.
Nå har KrF fått skikkelig ømme tær av rusbrusen, i følge avisinnlegget av Magne Aarøen. Det virker nå som partiet ikke lenger tar følgene av sin egen stortingsbehandling.
Når KrF beskylder Senterpartiet for å drive med usannheter, bør kanskje partiet gå seg selv litt etter i sømmene.
I Stortinget ble det stilt følgende forslag av Senterpartiet, Ap og SV: "Stortinget ber Regjeringen om å utrede konkrete, omsetningsbegrensende tiltak for alkoholholdige varer med alkoholprosent under 4,76 i forbindelse med at dette varespekteret utvides i dagligvarehandelen."
Hvorfor måtte KrF stemme imot dette forslaget som da ville fått flertall?
Bak dette forslaget lå det merknader fra Senterpartiet og SV om at "Regjeringen bør ta i bruk aktive virkemidler for å motvirke økt alkoholkonsum i målgruppen rusbrus, der aktuelle virkemidler kan være så vel aldersgrense på 20 år for kjøp av slike produkter som økt avgift for disse produktene."
Hvorfor kunne ikke KrF være med på å få utredet omsetningsbegrensninger for rusbrusen? Jon Lilletun, parlamentarisk leder i KrF, skrev i Stavanger Aftenblad den 4. september: "Fleire land i Sør-Europa har no stramma inn alkoholpolitikken, særleg for å motverke fyll hjå ungdom. Det er ingen grunn til at vi skal gå ein annan veg."
Men det var nettopp det som skjedde, og med KrFs hjelp. Derfor er det riktig å snakke om at "her blir det igjen bare ord uten handling" når det gjelder KrF i Stortinget i denne saken.
I ettertid har KrF kommet med ideen om å opprette ølmonopol i kommunene for å berge rusbrusen over dit. Dette står det ikke ett ord om fra KrF i innstillingen til Stortinget.
Det var kanskje bra. Jeg mener fremdeles at dette er et svært urealistisk forslag i en tid da det er butikksalg av øl i så godt som hele landet.
