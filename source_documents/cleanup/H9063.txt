
04.03.05
Sp
Senterpartiet stemte mot Europeisk Selskap
- Med Europeisk selskap blir det uhyre enkelt for store selskap å flytte hovedkontor ut av landet. En slik utflytting kan føre til store skattetap for Norge og viktige norske naturressurser kan komme i utenlandsk eie og ut av norsk styring. Senterpartiet stemte derfor sammen med SV for bruk av reservasjonsretten i EØS-avtalen under Odelstingets behandling av denne saken, sier parlamentarisk leder i Senterpartiet Marit Arnstad.
Senterpartiet advarte allerede da denne saken var til behandling i Stortingets EØS-utvalg i 2002 mot konsekvensene av å godta et slikt omfattende EU-regelverk. Regjeringa lovet å komme tilbake til Stortinget med en vurdering av saken i sin fulle bredde. - Proposisjon er særdeles overfladisk i sin drøfting av hvilke konsekvenser SE-forordningen vil få, og tar på ingen måte inn over seg de utfordringer som blant annet LO har framlagt, fortsetter Arnstad.
Regjeringa har ikke vært interessert i å benytte de muligheter som faktisk ligger i forordningen for å sikre en viss nasjonal styring og kontroll. Senterpartiet registrerer at flertallet - inklusiv saksordfører fra Frp - ønsker å stramme inn regjeringas forslag og etablere en innsigelsrett dersom utflagging av hovedkontor til et SE-selskap strider mot offentlige interesser. Det er bra, men er på ingen måte tilstrekkelig, fastslår Arnstad.
Det vil ikke være opp til norske myndigheter i siste instans å avgjøre hvilke "offentlige interesser" som er tungtveiende nok til å kunne hindre utflagging av et SE-selskap. Det vil være opp til markedsliberalismens voktere i ESA og EFTA-domstolen å vurdere. Disse vil i sin tur fatte sine avgjørelser med basis i den rettslige utvikling i EU. - En slik rettstillstand kan ikke Norge reservere seg mot - med mindre vi reserverer oss mot hele forordningen, avslutter Arnstad.
