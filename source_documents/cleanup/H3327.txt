
22. mai 2000
Ivar Østberg:
Finansiering av Molo i Badderen, Kvænangen må komme nå!
Stortingsrepresentant Ivar Østberg (KrF) krever fortgang i arbeidet med å finansiere og realisere moloutbyggingen i Kvænangen.
Han stiller følgende spørsmål til fiskeriministeren onsdag 24. mai:
"Fiskerne og næringslivet i Kvænangen er helt avhengig av å få fullført sitt moloutbyggingsprosjekt snarest. Kravet er 50 år gammelt. Kystverket hadde anleggsaktivitet i Reinfjorden i perioden 1985-88. Befaringer skjedde i 1991 og 1997. Opprydding og sikringsarbeider startet i Reinfjorden høsten 1998. Molo i Reinfjorden skrinlegges i 1999. Detaljplanlegging og regulering av området for molo i Badderen, kostnadsberegnet til kr 9 mill er i gang. Kvænangen er lovet molo. Søknad er oversendt. Når kan arbeidet begynne?"
Anleggsvirksomheten i Reinfjorden har vært skandaløst med sikte på å få fullført helt nødvendig moloutbygging. Når prosjektet nå er skrinlagt, må moloen i Badderen komme, sier Ivar Østberg.
Den optimisme som ble skapt blant annet hos unge fiskere som har kjøpt båter og nytt utstyr må ikke kveles. Faren for salg eller utflytting er overhengende dersom flåten ikke får havneforhold det går an å leve med.
Flåten må ha trygge havneforhold dersom det fortsatt skal satses på fiske og fiskerinæring i Kvænangen, avslutter Østberg.
