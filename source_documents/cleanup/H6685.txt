
17.01.03
SV
Regjeringen med puslete ordning for støtte for å få husholdningene ut av strømfella!
SV har med glede registrert at olje- og energiminister Steensnæs har blitt presset til å innrømme at norske husholdninger trenger støtteordninger for å komme ut av strømfella, og at han nå lanserer en ordning som skal gjelde allerede i inneværende år.
- Jeg finner grunn til å minne om at dette er et meget godt, resirkulert SV-forslag. Vi la før jul igjen inn et forslag hvor vi viser til de vellykkede svenske ordningene. Steensnæs er dermed garantert flertall for en langvarig stabil støtteordning med klare støttekriterier, samt rask og lite byråkratisk avklaring. Det får så være at han valgte bort denne muligheten når Regjeringen valgte FrP som budsjettpartner i høst, sier Ingvild Vaggen Malvik medlem av energi- og miljøkomiteen.
I Norge er 500 000 husstander ensidig avhengig av strøm for oppvarming. Skal vi hjelpe disse ut av strømfella og samtidig få ned strømforbruket må ordningen som etableres være forutsigbar og langsiktig og vesentlig større en de puslete 50 millionene Steensnæs foreslår for 2003.
- Dette må være en ordning som etableres for minimum 10 år og som gjør det mulig for å bygge opp en levedyktig bransje for vannbåren varme, moderne bioenergi, varmepumper og solvarme. Folk må være sikre at de kan få støtte og da kreves et helt annet ambisjonsnivå. Et realistisk støttebeløp per husstand som ønsker å satse på omlegging til miljøvennlig varme er 10-20 000 kroner. Et enkelt regnestykke tilsier da at beløpet Steensnæs prøver å dempe gemyttene med er ti ganger for lavt. Det årlige støttebeløpet bør være på nærmere en halv milliard, sier Ingvild Vaggen Malvik.
Steensnæs ønsker at ENOVA i Trondheim skal administrere ordningen og det er i tråd med SVs forslag. Han glemmer derimot Husbanken som finansierer halvparten av alle nye boliger og som også gir støtte og lån til konvertering. Bare 10 % av nye husbankboliger ble bygd med fleksibel energiforsyning i 2002 og da endatil med et lite tilskudd som falt bort i 2003! Regjeringa må sørge støtteordninger for installering av vann- og luftbåren varme slik at minst like mange husbankfinansierte hus blir bygd med fleksibel oppvarming som ellers i boligmarkedet.
- Vi håper at det er mulig å skape et bredt politisk flertall for disse støtteordningene som sikrer de for lang tid framover, men da må Regjeringen komme på banen med helt andre beløp som ikke kaster blår i øynene på en hel næring innen miljøvennlig varmeforsyning og ikke minst alle som i disse dager har skjønt at de trenger hjelp til å komme ut av strømfella, avslutter Ingvild Vaggen Malvik.
