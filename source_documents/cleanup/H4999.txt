
Stortinget, 8. august 2001
Børge Brende
Det er Ap som er uklare, ikke Høyre
- Arbeiderpartiets taktikk er tydeligvis å rope høyt om andres politikk, for å slippe unna ubehagelige spørsmål om sin egen. Høyre har imidlertid ingen problemer med å svare for vår skattepolitikk. Vi er konkrete på hvilke skatter og avgifter vi vil fjerne eller redusere og hvor store endringene skal være, og vi er klare på hva vår langsiktige målsetting er. Nå er tiden inne for at Arbeiderpartiet svarer for sin skattepolitikk, sier Høyres skattepolitiske talsmann Børge Brende, som peker på at det ikke er noen form for avklaring av skattepolitikken at Arbeiderpartiet tallfester ett eneste tall - om toppskatten - i budsjettet for 2002.
- Velgerne har krav på å vite i hvilken retning Arbeiderpartiet vil gå i skatte- og avgiftspolitikken samlet sett. Vil de holde skatte- og avgiftsnivået uendret? Eller vil de øke eller senke skattene? Hvorfor vil de ikke svare på disse enkle spørsmålene, til tross for at vi har spurt gjentatte ganger? spør Brende, som peker på at det eneste signalet så langt er kommet fra Arbeiderpartiets skattepolitiske talskvinne Britt Hildeng. I Adresseavisen 27. juli sa hun at "Vi vil øke andre skatter og avgifter for å dekke inn disse kuttene [i skatter og avgifter]", sier Brende.
Arbeiderpartiet bør gjøre folk oppmerksomme på at lettelsene i toppskatt og el-avgift vil bli dekket inn av andre skatte- og avgiftsøkninger. Hvis dette mot formodning ikke er riktig bør Stoltenberg snarest avkrefte utsagnet fra Arbeiderpartiets skattepolitiske talskvinne, fortsetter Brende.
Brende er også svært forundret over den store avstanden mellom Arbeiderpartiets retorikk og faktiske politikk. - I hele sommer har Arbeiderpartiet anklaget Høyre for å bare gi skattelettelse til "de rike". Da hadde man kunnet vente at Arbeiderpartiet var enig med Høyre i at bunnfradragene må økes, men at Arbeiderpartiet var mindre villige til å gjøre noe med toppskatten. Men i det såkalte verdipapiret fra Arbeiderpartiet sier de ikke noe annet enn at innslagspunktet for toppskatten skal heves. Dermed er Arbeiderpartiets politikk for 2002 at det bare er de med inntekt over 289.000 som skal få skattelette, og ingen andre. Slik vil ikke Høyre gjøre det. I vår politikk ledsages alltid lettelser i toppskatten av økte bunnfradrag, sier Brende.
- Det er ikke lett å skjønne hva Arbeiderpartiets budskap egentlig er i denne valgkampen. I det ene øyeblikket kommer de med konkrete regnestykker for Høyres politikk, og mener av og til at skatte- og avgiftslettelsene er for store og av og til for små. Nå har de snudd, og mener Høyres skatte- og avgiftsløfter er for lite konkrete. Tidligere mente Arbeiderpartiet at det ville rasere velferdsstaten å gi skatte- og avgiftslettelser, mens de nå mener det kan gis skattelettelser i toppskatten, avslutter Brende, som håper Arbeiderpartiet snart finner ut av hva de egentlig mener.
