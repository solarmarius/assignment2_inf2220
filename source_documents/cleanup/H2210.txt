
Onsdag 14. juli 1993
Stortingskandidat Jens-Petter Johnsen, KrF:
REGISTRERING ELLER VIELSE?
-Da partnerskapsloven ble vedtatt, var det en klar forutsetning fra såvel Stortingets som departementets side at registrert partnerskap ikke skulle være det samme som ekteskap for homofile. Da er det betenkelig at utkastene til ramme rundt en slik registrering til forveksling minner om en borgelig vielse. Det sier Jens-Petter Johnsen, som er Oslo KrFs førstekandidat ved stortingsvalget.
-Nå må departementet avklare hva som er forskjellene mellom for det første registrert partnerskap og ekteskap for homofile, og for det andre mellom en alminnelig registrering og en regulær vielse, sier Jens-Petter Johnsen.
-Departementet har hele tiden forsøkt å "selge" Lov om registrert partnerskap ved å framstille det som om det utelukkende gjelder en gjensidig juridisk avtale som sikrer homofile og lesbiske par rettigheter overfor hverandre. Dersom departementet godtar det utkastet til formuleringer ved registreringen som dommerne ved Oslo Byfogdembete har utarbeidet, setter man likhetstegn mellom partnerskap og ekteskap. Dersom dette blir resultatet, kan ikke jeg se det som annet enn i strid med Stortingets forutsetninger, sier Jens-Petter Johnsen.
Han legger til at dersom registreringen av partnerskap virkelig er ment å være kun en gjensidig juridisk avtale, er det unødvendig at registreringen bare skal kunne skje ved personlig fremmøte hos byfogd eller sorenskriver. Som andre juridiske avtaler, må også denne kunne inngås også ved at man underskriver et dokument, sier Jens-Petter Johnsen.
