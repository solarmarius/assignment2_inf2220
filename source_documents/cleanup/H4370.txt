
torsdag 9. november 2000 15:10:33
- Ikke behov for statlig oppdrettsgigant
Venstre går mot Regjeringens forslag om å bruke 1,2 milliarder kroner fra statskassa for å gjøre Statkorn Holding til en oppdrettsgigant hjemme og ute. Det sier Venstres medlem i næringskomiteen, Leif Helge Kongshaug. Næringskomiteen skal avgi innstilling i saken neste uke.
Venstre legger avgjørende vekt på at dagens mangfold av små, mellomstore og store bedrifter i oppdrettsnæringen er positivt. - Det er etter mitt syn klart uheldig med så omfattende statlig innsprøyting av kapital i et selskap som skal konkurrere med andre private selskap i samme næring, mener Kongshaug. Det staten bør bidra med i årene framover er ikke oppkjøpsraid i dette mangfoldet, men derimot tung satsing på forsking, nyskaping og kommersialisering også på nye oppdrettsområder.
Venstre ønsker at Statkorn Holding bør videreutvikle seg som selskap ved tilførsel av privat egenkapital på en slik måte at Staten sitter igjen med 34 % av aksjene, og dermed er en garantist for at selskapet fortsatt har sitt hovedkontor i Norge.
- Jeg konstaterer at sentrumspartiene langt på vei har felles syn på betenkelighetene ved den foreslåtte kapitalinnsprøytingen i Statkorn Holding. Dersom det skulle vise seg at KrF og Senterpartiet likevel på visse vilkår kan godta hovedtrekkene i Regjeringens opplegg, vil imidlertid ikke Venstre være med på et slikt kompromiss, sier Kongshaug. Han understreker at dette er en saklig uenighet, som ikke overskygger at sentrumspartiene står samlet om målene for norsk oppdrettsnæring, og ønsket om tung offentlig satsing på forsking, langsiktig kompetanseutvikling og en variert eierstruktur.
