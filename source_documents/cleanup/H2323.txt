
Torsdag 25. mars 1993
Parlamentarisk leder Kåre Gjønnes (KrF):
EF GIR IKKE NORGE NOEN VARIGE SÆRORDNINGER
EF-kommisjonens vurdering av forhandlingsgrunnlaget for Norges EF-søknad slår fast at Norge ikke vil få noen varige særordninger som EF-medlem. Det vil kun bli snakk om begrensede overgangsordninger, men på sikt vil målet med forhandlingene være et EF-likt samfunn. Dette sier KrFs parlamentariske leder Kåre Gjønnes.
-Hele søknadsprosessen baserer seg jo Maastricht-avtalen, og spørsmålet om en politisk og økonomisk union er ikke engang forhandlingstema. Akspet av dette er en forutsetning for søknaden, og her innholder ikke dokumentet fra EF-kommisjonen noe nytt, sier Kåre Gjønnes.
-Spørsmål som berører landbrukspolitikk, fiskeripolitikk, distriktspolitikk, skatte- og avgiftspolitikk og energipolitikk, vil stå sentralt i forhandlingene, men man må være så realistisk at man innser at dersom Norge skal bli EF-medlem, må det bli et EF-likt samfunn, slår han fast.
EF-dokumentet er særlig dramatisk med tanke på alkoholpolitikken, understreker Kåre Gjønnes.
-Når grensevernet oppheves vil reisende fritt kunne bringe med seg store kvanta øl, vin og brennvin over landegrensene. Samtidig vil kravet om avgiftsharmonisering føre til at alkoholen blir billigere, sier han.
Når det gjelder Vinmonopolets stilling, er det lite nytt i EF-kommisjonens dokument, slik Kåre Gjønnes ser det. De tilpasninger som EØS-avtalen forutsetter, er skjedd, og har blant annet ført til at sterkølet er gått ut av dagligvareforretningene og inn på polet.
-Et EF-medlemskap vil føre til en dramatisk forverring av den alkoholpolitiske situasjonen i Norge. Kan man samle seg rundt EØS som en varig endestasjon for norsk Europa-politikk, ville dette ha mange fordeler, ikke minst når det gjelder alkohol-politikken og Vinmonopolets framtid, konkluderer Kåre Gjønnes.
