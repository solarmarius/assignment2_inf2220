
03.03.2004
Karin Andersen, parlamentarisk nestleder i SV
- Oppgjøret til Nordsjødykkerne er ikke godt nok
I går kveld avga kommunalkomiteen sin innstilling om erstatning til Nordsjødykkere som fikk helseskader etter dype dykk i starten av det norske oljeeventyret. Karin Andersen, medlem av kommunalkomiteen for SV er skuffet over at regjeringen og Arbeiderpartiet ikke følger opp de anbefalinger som utvalget som gransket pionerdykkernes forhold i Nordsjøen (Lossiusutvalget) gikk inn for.
- Regjeringen og Arbeiderpartiet har valgt å lage en middelmådig ordning, hvor målet bare har vært å få en enkel ordning, ikke en rettferdig ordning, sier Karin Andersen. - I tillegget gir forslaget til stortingsflertallet for lite erstatningsbeløp til dykkerne, fortsetter hun.
SV går i likhet med Sp og Frp inn for at Pionerdykkerne skal få erstatning som om staten hadde ansvaret for disse hendelsene og legger derfor erstatningsretten til grunn for saken.
- Med dette opplegget ville totalsummen etter skatt blitt mellom 150 og 200 millioner høyere enn flertallets, og de som har hatt de verste skadene og lidd mest ville fått langt høyere erstatting enn flertallets opplegg, sier Andersen.
Andersen reagerer også på at flertallet ikke vil bruke Petroleumsforsikringsfondet til å betale for erstatningene, selv om staten der har bygget opp fond på mange milliarder som kan brukes til erstatning til dykkerne.
- Regjeringen og Ap vil dra denne saken videre inn i behandlingen av revidert nasjonalbudsjett og la erstatningen til dykkerne konkurrere med penger til skoler og sjukehus. Dette er SV uenige i, avslutter Andersen.
