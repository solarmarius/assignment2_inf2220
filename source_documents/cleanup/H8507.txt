
27.6.2004
Eli Sollied Øveraas, stortingsrepresentant for Senterpartiet
Regjeringen sender regningen til studentene
Om ikke mange ukene vil nye studenter banke på døra til studentsamskipnadene i håp om en studentbolig til en overkommelig pris. Dessverre vil mange også i år få avslag på sin søknad, og tusenvis av studenter havner på venteliste.
Stortinget har gitt Regjeringen i oppdrag å komme med en plan for bygging av flere studentboliger og sikre en fordeling mellom de ulike samskipnadene med sikte på en utjevning mellom de ulike studiestedene. På denne bakgrunn er det både overraskende og sterkt beklagelig det som skjedde i forbindelse med behandlingen av revidert nasjonalbudsjett. Målsetningen fram til nå har vært bygging av 1000 nye studentboliger årlig og at hver samskipnad skal kunne tilby 20 % av studentene en hybel. Regjeringen fikk ved hjelp av Frp flertall for en omlegging av finansieringssystemet for bygging av studentboliger som kort oppsummert er å regne som et nullsumspill, og der spillereglene endres før alle studensamskipnadene er kommet i mål med utbyggingen. Konkret innebærer endringene at statstilskuddet per studentbolig reduseres, noe som betyr høyere låneandel. Parallelt forlenges løpetida på samskipnadenes husbanklån. Regjeringen hevder at dette vil gi flere studentboliger for samme statlige kroner. Men det er opplagt at noen må betale mellomlegget. Lengre nedbetalingstid og renterisiko vil bety økte kostnader for samskipnadene som i sin tur tvinges til å heve husleia. Konsekvensen av Regjeringens såkalte velferdspolitikk betyr i praksis at staten sender regningen til framtidas studenter.
Stikk i strid med målsetningen om å sikre at funksjonshemmede gis en reell mulighet til å studere, velger Regjeringen og Frp å fjerne kravet om at 10 % av studentboligene skal være tilpasset funksjonshemmede. Argumentet om at ordningen ikke har ført til et stort antall flere funksjonshemmede studenter faller på sin egen urimelighet all den tid regelen kun har virket i få år. Det er derfor urimelig å konkludere at regelen ikke har effekt. Med et pennestrøk fjernes her et sentralt virkemiddel i arbeidet med å gi alle grupper en lik rett til utdanning.
Senterpartiet stemte i mot forslagene fra Regjeringa både fordi vi mener endringene vil slå urettferdig ut, både geografisk og mellom ulike grupper studenter, samtidig som det påfører studentene økte kostnader. Senterpartiet stiller også spørsmål ved tempoet i denne saken, der Regjeringen uten forutgående utredning av de endringer som foreslås, kjører saken fram i forbindelse med revidering av statsbudsjettet uten at Stortingets fagkomité er gitt mulighet til å behandle saken på ordinær måte.
