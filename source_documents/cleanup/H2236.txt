
Torsdag 17. juni 1993
Kåre Gjønnes (KrF) om bruddet i budsjettforhandlingene:
ET SPØRSMÅL OM SAMARBEIDETS TROVERDIGHET
-Det er i situasjoner som denne jeg stiller spørsmålstegn ved samarbeidets troverd-ighet, og hvor tilliten blir satt på prøve. Slik oppsummerte Kristelig Folkepartis parlamentariske leder Kåre Gjønnes den prosessen som førte til brudd i forhandling-ene mellom KrF og Arbeiderpartiet om Revidert Nasjonalbudsjett da han holdt sitt innlegg i Stortinget torsdag kveld.
Kåre Gjønnes avviste at det er Kristelig Folkeparti som er blitt "taperen" i denne saken. Det er de gifte pensjonistene som er blitt taperne, og de er blitt det fordi Arbeiderpartiet ikke har fulgt opp det partiet selv har lovet i tidligere forhandlinger og innstillinger, slo Kåre Gjønnes fast.
-Ut fra tidligere forslag og merknader hadde KrF forventet at Regjeringen ville følge opp med konkrete forslag som vil fjerne diskrimineringen mellom gifte og sam-boende pensjonister. Etter at det ble klart at Arbeiderpartiet heller ikke Stortinget ville følge opp en modell KrF kunne forsvare ut fra de forventninger som var skapt, hadde partiet bare ett valg: Å gå ut av videre fellesdrøftinger om Revidert Nasjonalbudsjett, sa Kåre Gjønnes. Han spurte seg om denne konfrontasjonslinjen var valgt ut fra et ønske om å koble av KrF på tampen av stortingsperioden, for å kunne markere og berede nye samarbeidspartnere i en ny periode.
-Konsekvensen er i hvertfall at gifte pensjonister fremdeles vil få omlag 18.000 kroner mindre i pensjon enn samboende pensjonister, konkluderte Kåre Gjønnes i Stor-tinget torsdag kveld.
