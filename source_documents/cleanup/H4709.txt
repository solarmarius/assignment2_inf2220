
6. desember 2000
Erling Brandsnes
Om matvaresikkerhet 6. desemeber 2000
- Flere av de sakene næringskomiteen i det siste har behandlet og kommer til å behandle, har elementer i seg som har med matvaresikkerhet å gjøre. Dette gjelder stortingsmeldingen om landbruket, Om norsk landbruk og matproduksjon, lov om plantehelse, om dyrehelseforvaltningen, lov om tiltak mot dyresjukdommer og om forskningsavgift på visse landbruksprodukter. Jeg synes landbruksministeren fortjener ros, sa Erling Brandsnes i budsjettdebatten i Stortinget 6. desember 2000.
- Mange spør seg om når det første alvorlige angrepet av kugalskap også rammer Norge. Dette kan ikke besvares med skråsikkerhet av noen, men forhåpentligvis er det riktig at Norge har og har hatt bedre og sikrere systemer for å forhindre at alvorlige smittsomme dyresjukdommer skulle dukke opp her hos oss.
Dette spørsmålet brakte stortingsrepresentant Erling Brandsnes opp i budsjettdebatten om nærings-, landbruks- og fiskeridepartementets rammeområde.
Brandsnes viste til at det i løpet av det siste året har blitt en økende oppmerksomhet rundt spørsmålene om trygg mat. Utbrudd av alvorlige dyresjukdommer i andre land i Europa har først og fremst reist disse debattene. Dette gjelder både svinepest i England i sommer og kugalskap i flere land, nå sist i Tyskland.
- Statsråden har av enkelte blitt kalt for forbrukerminister i stedet for landbruksminister. De siste hendelsene understreker at statsrådens oppmerksomhet rundt både produsent og forbruker har vært riktig, og statsråden fortjener ros, nettopp for å kunne se produsenten og forbrukeren i et helhetlig perspektiv, sa Brandsnes.
Brandsnes understreket viktigheten av at forbrukerne skal ha tillit til at vi har trygge, norske matvarer, og at de produktene som tilbys, er ufarlige og produsert på en betryggende måte. - Uten forbrukere som stoler på at maten som produseres ikke er helsefarlig, vil en få en svært vanskelig situasjon for norsk matproduksjon, sa han.
Brandsnes viste til at flere av de sakene næringskomiteen i det siste har behandlet og kommer til å behandle, har elementer i seg som har med matvaresikkerhet å gjøre. Dette gjelder stortingsmeldingen om landbruket, Om norsk landbruk og matproduksjon, lov om plantehelse, om dyrehelseforvaltningen, lov om tiltak mot dyresjukdommer og om forskningsavgift på visse landbruksprodukter.
- I alle disse sakene er tiltak mot dyresjukdommer og tiltak for å produsere trygge matvarer behandlet relativt grundig. Det viser med all tydelighet at jordbruket sjøl med alle sine produsenter, landbrukets organisasjoner og myndighetene er svært opptatt av matvaresikkerhet.
Veterinærene og kontrollsystemene har på mange måter en nøkkelrolle for å sikre god kvalitet på produksjon av trygge matvarer fra husdyr. Under behandlingen av St.prp.nr.54, Om faglige, juridiske og økonomiske rammer for dyrehelseforvaltningen og virksomheten til veterinærer og annet dyrehelsepersonell, ble dette sterkt understreket.
- Så vet vi nå at Den norske veterinærforening i går brøt forhandlingene med Statens Dyrehelsetilsyn om de praktiske løsninger på de veterinære vaktordninger. Dette er å beklage da intensjonen bak det nye systemet var å få en bedre ordning, ikke minst for matvaresikkerheten skyld, sa Erling Brandsnes.
