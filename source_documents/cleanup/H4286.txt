
onsdag 12. mai 1999 15:47:19
Mulig flertall for vern av Øvre Otta
- Dersom miljøopposisjonen i Arbeiderpartiet. setter miljøhensyn foran partitaktikken kan det blir flertall for å verne Øvre Otta. Velger den i stedet å prioritere husfreden i partiet og går med på et kompromiss, vil Arbeiderpartiet miste sin siste flik av troverdighet i miljøpolitikken, sier Venstres parlamentarisk leder Gunnar Kvassheim.
- Det vil være tragisk om Arbeiderpartiet og Fremskrittspartiet sammen avgjør Øvre Otta-saken slik de gjorde når det gjaldt utbygging av nytt skytefelt. Jeg utfordrer de i Arbeiderpartiet som ønsker vern til å stå på sitt standpunkt. I tillegg blir dette en test på om Jens Stoltenberg, som leder energi- og miljøkomiteen på Stortinget, vil og kan fornye Arbeiderpartiets miljøpolitikk.
- Regjeringen og SV går inn for vern av Øvre Otta. Det sammen gjør et økende antall Høyre-representanter på Stortinget. Utviklingen i Høyre er oppløftende og det skal bli spennende å se om partileder Jan Petersen også viser vilje til nyorientering i miljøpolitikken. I Øvre Otta-saken bestemmer Arbeiderpartiet om det ytterligere vil sementere en allianse med Fremskrittspartiet mot miljøinteressene, sier Kvassheim.
