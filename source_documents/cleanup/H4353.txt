
tirsdag 5. september 2000 10:20:53
Venstre-leder Lars Sponheim:
- Skadelig symbolpolitikk fra Regjeringen
Venstres leder Lars Sponheim sier han er overrasket og skuffet over at Regjeringen i dag har lagt fram forslag om dobbeltbeskatning av aksjeutbytte. - Dette er symbolpolitikk som kan skade norske eierskapsinteresser til næringsvirksomhet, sier Sponheim. - Arbeiderpartiet står igjen ribbet for enhver næringspolitisk troverdighet, hevder den tidligere næringsministeren. Sponheim sier han er skuffet over at Regjeringen nå ser ut til å ville snu opp ned på skattereformen fra 1992.
- Et forslag om dobbeltbeskatning vil føre til at kapitaltilgangen til næringslivet svekkes og at norsk eierskap til næringslivet blir direkte diskriminert, hevder Venstres leder.
Sponheim mener sentrumspartiene må stå på sitt forslag fra regjeringsposisjon når budsjettet skal behandles til høsten. Dette omfattet en heving av den alminnelige skattesatsen på all inntekt og lettelser i skatten på lønnsinntekt slik at forskjellene i beskatning av kapital- og arbeidsinntekt kan bygges ned. Samtidig vil Venstre avvise andre næringslivsfiendtlige forslag som utvidet arbeidsgiveransvar for sykelønnskostnadene, skjerpet rederibeskatning og ytterligere innstramminger i delingsmodellen.
Oslo, 5. september 2000
