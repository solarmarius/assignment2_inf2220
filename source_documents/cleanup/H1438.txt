
Stortinget, 28. oktober 1999
FREMSKRITTSPARTIETS
STORTINGSGRUPPE
fra Stortingsrepresentantene Øyvind Korsberg
og Per Sandberg, Fremskrittspartiet.
Store overtramp av både barnevern og politiet i Karlsøy.
Stortingsrepresentantene Korsberg og Sandberg er sjokkert hvis reportasjen i Nordlys 28.10 medfører riktighet. - At barnevernet med politiets velsignelse kan foreta slike overtramp overfor barn og foreldre er direkte forkastelig. Dette må få konsekvenser, mener de to FrP- politikerne.
Med konsekvenser mener Korsberg og Sandberg at barnevernets representanter må fjernes fra sine stillinger med øyeblikkelig virkning. Represalier overfor politiet er også nødt til å komme.
De to kan opplyse om at det allerede er foretatt en skriftlig henvendelse til både barne- og familieminister Svarstad Haugland og justisminister Dørum om saken.
- Beklageligvis er denne saken nok et bevis på et barnevern som totalt har misforstått sin rolle. Uansett bakenforliggende årsaker finnes det ikke mandater for slik fremtreden. Dette er direkte brudd på alt som har med menneskeverd og menneskerettigheter, avslutter Korsberg og Sandberg.
