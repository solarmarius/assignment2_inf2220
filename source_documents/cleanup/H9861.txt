
31.1.2006
Unge Venstre:
- Skill kirke og stat nå
Unge Venstre er skuffet over at flertallet i Gjønnes-utvalget går inn for å videreføre båndene mellom stat og kirke i en egen særlov. - Statskirken er en etterlevning fra reformasjonen og enevoldstiden og må derfor oppheves, ikke bare moderniseres, sier leder i Unge Venstre Lars-Henrik Michelsen.
- Statskirkeordningen representerer en sammenblanding av religion og politikk, der staten aktivt favoriserer én trosretning over alle andre. Det er problematisk i et flerreligiøst samfunn som det norske, sier Michelsen.
Unge Venstre mener også at kirken selv vil tjene på et fullstendig brudd med staten.
- Statskirken representerer også et problem for Den norske kirke, fordi den i dag overstyres av politikere som mener noe annet enn den selv. I likhet med andre tros- og livssynssamfunn bør kirken ha frihet til selv å ta stilling i religiøse spørsmål.
- Som politikere i et moderne Norge må vi ha respekt for at det er forskjell på Bibel og partiprogram, sier Michelsen.
