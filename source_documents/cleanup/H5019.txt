
08.08.2001
Ursual Evje
Trond Giske viser manglende dømmekraft
- Det er interessant at Statsråd Giske utpekte Senterpartiets Anne Enger Lahnstein til leder av styret for Opplysningsvesenets fond nå, sier stortingsrepresentant Ursula Evje (FrP).
- Opplysningsvesenets fond er et kirkelig fond som skulle ivaretatt kirkelige kulturminner. Arbeiderpartiet fikk med seg Senterpartiet til å kunne tømme fondet over noe tid. Da er det underlig at han nå før valget på nytt Storting foretar en så partipolitisk utnevning, mener Ursula Evje.
- Jeg stiller ikke spørsmål ved Lahnsteins dyktighet, men det ville være mer renhårig å vente med utnevnelsen til hun har forlatt Stortinget som aktiv stortingsrepresentant. Det skjer formelt først i oktober, påpeker Ursula Evje. - Dette vitner om manglende dømmekraft slik jeg ser det.
- Nå er kanskje ikke rene linjer i forholdet til Stortinget Trond Giskes sterkeste side, men det er vel ikke meningen at dette kun skal oppfattes som en premiering av Senterpartiets etterdilting av Arbeiderpartiet, spør Ursula Evje.
