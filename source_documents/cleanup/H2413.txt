
Onsdag 5. oktober 1994
Valgerd Svarstad Haugland, stortingsrepresentant for KrF, Akershus:
Redd for at Akershus taper på omprioritering av skattepenger i statsbudsjettet
- Jeg er skeptisk til regjeringens forslag om å trekke inn skatteinntekter fra fylkene og kommunene. Omdisponeringen kan særlig ramme Akershus, fordi Akershus er det fylket i landet som får de prosentvis største inntektene fra nettopp skatteinntektene. Samtidig har fylket både de rikeste og fattigste kommunene i landet. Dette sier akershusrepresentanten for KrF, Valgerd Svarstad Haugland, i en kommentar til forslag til statsbudsjett for 1995.
Svarstad Haugland er i utgangspunktet positiv til at staten trekker inn skattemidler fra fylker og kommuner med store skatteinntekter for så å fordele dem på fylker og kommuner med lavere skatteinntekter.
- Dette vil gi en mer rettferdig fordeling på landsplan. Skal regjeringen gjøre denne omdisponeringen, må den imidlertid samtidig se på de samlede inntektskildene til fylkene og kommunene. Dette er viktig for Akershus, fordi fylket i dag får de største inntektene nettopp fra skattleggingen og blir vanligvis "glemt" når skatteutgjevningsmidlene blir fordelt. Jeg er redd Akershus ikke vil nyte særlig godt av skatteomleggingen, sier hun.
Svarstad Haugland er også skuffet over at rikspolitisk historisk senter på Eidsvoll ikke får bevilgninger på 1995-budsjettet. Fylkeskommunen har sammen med Eidsvoll kommune bygningsplaner med kostnadsramme 80 millioner kroner, mens Stortinget har vedtatt at prosjektet skal ha et tak på 45 millioner kroner. Departementet har satt ned et utvalg som skal revidere prosjektet innen rammen Stortinget har bestemt.
- Jeg håper likevel at dette utvalget vil komme med et forslag som går utover rammen på 45 millioner kroner, sier Valgerd Svarstad Haugland.
