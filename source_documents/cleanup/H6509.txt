
12.12.02
Arbeiderpartiets stortingsgruppe
Vil hjelpe folk med høye strømregninger
Stortingsrepresentantene Jens Stoltenberg og Sylvia Brustad fremmet i dag et dok. 8 forslag i Stortinget hvor de ber Regjeringen så raskt som mulig innføre en billig statlig låne- eller garantiordning for de som får vansker med å betale de ekstraordinære høye utgifter til strøm.
De foreslår også at Regjeringen sørger for at satsene til lys og varme i bostøtten bringes mer i samsvar med de reelle utgiftsøkningene og gjøres gjeldene for alle som mottar bostøtte. Regjeringen bes også vurderer å endre regelverket slik at det kan gjennomføres månedlig fakturering basert på stipulert forbruk. Å få strømregningen månedlig fremfor kvartalsvis, vil gi kundene større forutsigbarhet, heter det i forslaget.
Bakgrunnen for forslaget er at de høye kraftprisene vil føre til at folks utgifter til strøm vil øke kraftig til neste år. Hovedårsaken til de høye prisene er at forbruket er høyere enn produksjonen av kraft.
- Kraftselskaper sier de nå, i samarbeid med banker, vil tilby kundene forbrukslån til å betale strømregningene med. Slike låneordninger vil føre til at de høye strømutgiftene bare blir enda dyrere for folk. Og det er de som har minst fra før som rammes. Fellesskapet må ta et ansvar at folk klarer å betale strømregningene uten at de må ta opp unødvendige dyre lån som vil øke strømutgiftene ytterligere.
Det må derfor innføres en statlig garantiordning eller billig låneordning for de som får vansker med å betale de ekstraordinære høye utgiftene til strøm. I tillegg må satsene for lys og varme i bostøtteordningen økes og være mer i samsvar med de reelle utgiftene og gjelde for alle som mottar bostøtte, heter det i forslaget.
- De svært strenge reglene for fakturautsending bidrar også til at mange husholdninger får betalingsproblemer. Flere aktører i kraftbransjen ønsker fra årsskiftet å tilby kundene månedlig fakturering av strømforbruket. Dette vil gi større forutsigbarhet for kundene, en jevnere belastning av de månedlige strømutgiftene og en mindre risiko for betalingsproblemer for den enkelte husholdning. For å kunne realisere en slik løsning, uten at dette medfører urimelig høye kostnader for selskapene, er det nødvendig å innføre en ordning med månedlig fakturering basert på stipulert forbruk (á konto beløp) kombinert med kvartalsvis avregning som nå. Dersom en slik ordning krever endring i, eller dispensasjon fra NVEs forskrift, "Forskrift om måling, avregning og samordnet opptreden ved kraftomsetning og fakturering av nettjenester" bør regjeringen vurdere dette, skriver Stoltenberg og Brustad.
Forslag:
1. Stortinget ber regjeringen så raskt som mulig, og innen 1. februar 2003, innføre en billig låne- eller garantiordning for å hjelpe de som får vansker med å betale de ekstraordinære høye strømutgiftene.
2. Stortinget ber Regjeringen sørge for at satsene for lys og varme bringes mer i samsvar med de reelle utgiftsøkningene og gjøres gjeldene for alle som mottar bostøtte.
3. Stortinget ber Regjeringen vurdere å endre, eller gi dispensasjon fra NVEs forskrift, "Forskrift om måling, avregning og samordnet opptreden ved kraftomsetning og fakturering av nettjenester" slik at månedlig fakturering kan gjennomføres basert på stipulert forbruk.
