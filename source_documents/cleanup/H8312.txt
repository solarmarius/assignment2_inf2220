
Dato: 22. april 2004
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Krever at Clemet tar affære ved muslimsk skole
FrPs skolepolitiske talsmann, Arne Sortevik, ber utdanningsminister Kristin Clemet ordne opp i forholdene rundt den muslimske grunnskolen Urtehagen i Oslo.
- Opplysningene som har fremkommet om forholdene ved Norges eneste muslimske grunnskole, Urtehagen skole i Oslo, tyder på at denne skolen er i fullstendig oppløsning, sier stortingsrepresentant Arne Sortevik, skolepolitisk talsmann for FrP, som nå ber Clemet gå skolen nærmere i sømmene.
- Når 100 av 113 elever blir holdt hjemme fra skolen av sine foreldre, betyr dette i realiteten at skolen for øyeblikket er stengt. Skolen var gjenstand for massiv debatt når den ble etablert, og har vært kjennetegnet av en endeløs rekke av konflikter mellom foreldre, lærere og skolens leder, Trond Ali Lindstad. I tillegg har ikke skolen levert inn pliktig regnskap til Fylkesmannen siden skolen startet for to år siden. For kort tid siden varslet statsråden at hun ville skjerpe kontrollen med friskolene. FrP vil nå ta opp problemene rundt Urtehagen skole med statsråden i Stortingets spørretime, og vi forventer at Clemet tar affære, uttaler Sortevik.
- Aktivt tilsyn er viktig for å sikre elevene god kvalitet i undervisningen, og statsråden må nå snarest foreta seg noe i forhold til den uholdbare situasjonen på Norges eneste muslimske grunnskole. Det holder ikke å bare vise til fylkesmannen i en slik sak, dette er en alvorlig sak som statsråden må gripe inn i umiddelbart, avslutter Sortevik.
