
Dato: 11. mars 2005
Stortingsrepresentant Harald T. Nesvik (FrP)
- Regjeringen går ikke langt nok i Velferdsreformen
- Jeg er virkelig skuffet over Regjeringen også denne gangen velger å la kommunene beholde ansvaret for sosialtjenestene, sier sosialpolitisk talsmann Harald T. Nesvik i en kommentar til Regjeringens velferdsmelding som ble lagt frem i dag.
Regjeringen har i dag lagt frem Stortingsproposisjon nr. 46 2004-2005 om Ny arbeids- og velferdsforvaltning. Stortinget har ventet på denne proposisjonen etter at St.meld. nr. 14 2002-2003, om samme tema, ble sendt tilbake til Regjeringen med beskjed om å legge frem sak om ulike modeller for én felles velferdsetat bestående av dagens A-etat, trygdeetaten og sosialtjenesten.
Fremskrittspartiet, som sammen med Ap, SV og Sp dannet flertall for kravet om en felles etat, er skuffet over at Regjeringen - nok en gang - legger frem et forslag som ikke er i tråd med flertallets krav og beholder sosialtjenestene som et kommunalt ansvar.
- Jeg er virkelig skuffet over Regjeringen også denne gangen velger å la kommunene beholde ansvaret for sosialtjenestene. Ønsket om en lik behandling i alle kommuner, for alle som bor i Norge, kan ikke bli oppfylt når kommunene fortsatt skal ha anledning til å drive forskjellsbehandling, sier Harald T. Nesvik, FrPs sosialpolitiske talsmann.
- At sosialkontoret blir samlokalisert med de statlige etater hjelper ikke når det er forskjellige budsjetter som berøres avhengig av ytelsen. Vårt ønske er at brukerens situasjon skal kunne sees under ett og at valg av ytelse kun skal være basert på brukerens situasjon og behov - ikke hvilket budsjett som belastes.
- Regjeringen mener at den nye velferdsforvaltningen skal baseres på avtaler om forpliktende samarbeid mellom stat og kommune, basert på lokale samarbeidsavtaler. Dette vil ytterligere legge til rette for store forskjeller avhengig av hvor man bor i landet.
- Dette er simpelthen ikke godt nok, avslutter Harald T. Nesvik
