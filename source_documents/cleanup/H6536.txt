
03.10.02
Vegard Martinsen, (DLF)
"Regjeringen skuffer stort!" sier leder i Oslo lokallag av DLF
Statsbudsjettet går med et underskudd på nesten 35 milliarder kroner innenlands. Dette er etter mitt syn totalt unødvendig, sier Fleming Dahl, leder i DLF Oslo. Med DLFs politikk ville et slikt fenomen vært unngått.
Dette budsjettet viser klart at regjeringen ikke har noen vilje til å gjøre folks hverdag enklere.
De skattereduksjonene som finansministeren snakker om, finnes ikke! Ikke engang Høyre viser noen vilje til å sikre den enkelte borger større økonomisk valgfrihet.
Selv om det nå for eksempel foreslås høyere innslagspunkt for toppskatten, fanger dette for store grupper av lønnstagere ikke engang opp lønnsveksten! Dermed øker, relativt sett, skattenivået enda en gang. I tillegg er det bemerkelsesverdig at regjeringen Bondevik ikke bidrar med nye skattereduksjoner utover det regjeringen Stoltenberg i sin tid la frem.
Den særnorske formueskatten må avvikles umiddelbart. Dette er en skatt som ble innført som en konsekvens av sosialistenes misunnelse på de som skaper verdier for seg selv og andre. Regjeringen gjør intet med dette forferdelige eksempel på dobbeltbeskatning.
Handelslekkasjene er enorme, spesielt til Sverige og Danmark. Dette tar ikke regjeringen inn over seg. Ikke engang alkoholavgiften blir redusert, noe som ville ha vært svært naturlig - spesielt etter de siste ukers tragiske hendelser.
Regjeringen foreslår dog å fjerne enkelte tollsatser. Imidlertid er dette helt marginale inngrep i forhold til det behov som er nødvendig for å oppnå økt handelsfrihet, spesielt med tanke på land fra den tredje verden sine eksportmuligheter til Norge. Jeg hadde ventet langt flere tiltak fra Regjeringen på dette området.
Det virker som om regjeringen ønsker at Norge skal være hele Europas sosialkontor. DLF er ikke enig med regjeringen i dette, sier Dahl. Kostnadene forbundet med støtteordninger for innvandrere, kostnader forbundet med asylmottak og "innvandrerbyråkrati" øker og øker. Her viser regjeringen dessverre ingen vilje til å redusere, forenkle og avvikle. Dette gjelder selvfølgelig ikke bare for denne delen av Norges befolkning. DLF har også klare synspunkter og mål å redusere, forenkle og avvikle også andre deler av sosiallovgivningen - inkl. dens byråkrati og svært uheldige konsekvenser.
Regjeringen Bondevik, med finansminister Foss i spissen, skuffer nok en gang, og viser dessverre liten vilje til å skape en enklere hverdag for folk flest - dette er min konklusjon til dette statsbudsjettet, sier Fleming Dahl. Nå håper jeg, men jeg våger ikke tro det, at budsjettforhandlingene vil føre frem til et budsjett som er mer i tråd med DLFs, og store deler av befolkningens, ønsker.
