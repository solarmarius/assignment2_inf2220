
21. januar 2002
Stortingsrepresentant John I. Alvheim (FrP)
Ikke for strenge grenser for forskning på biologisk materiale
I dagens VG kan vi lese at lederen av biobankutvalget, kirurg og sykehusdirektør Magne Roland, ønsker en streng praktisering av innhenting av samtykke til forskning på biologisk materiale fra mennesker.
Han - og mindretallet i biobankutvalget - mener at det skal innhentes samtykke fra pasienten til hvert nytt tilfelle det skal forskes på. Magne Roland vil også at det, så langt det er mulig, skal innhentes samtykke fra etterlatte dersom det skal forskes på materiale fra en avdød.
- Dette er umulig, sier stortingsrepresentant John I. Alvheim, leder i Stortingets sosialkomite. - Jeg har stor respekt for Magne Roland, men her er jeg helt uenig med ham, sier Alvheim.
- Selvfølgelig skal det innhentes samtykke fra pasienten dersom man ønsker å forske på vev eller annet biologisk materiale fra vedkommendes kropp, men et generelt samtykke må være nok. Dersom man skal være nødt til å innhente samtykke fra etterlatte til å bruke materiale fra en som kanskje har vært død i mange år vil forskningen i Norge få svært vanskelige forhold. Dersom vi skal kunne bidra til å løse hittil uløste sykdomsgåter og skaffe levevilkår for mennesker som i dag ikke kan overleve, må vi gi forskerne og samfunnet relativt vide fullmakter til drive forskning, avslutter Alvheim.
