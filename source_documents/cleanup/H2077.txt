
Tirsdag 31. mars 1992
Kjell Magne Bondevik om flymuseumssaken:
VIL VÆRE EN DISTRIKSPOLITISK
STIMULANS FOR NORD-NORGE
Et luftfartssenter i Bodø vil bety en betydelig distriktspolitisk stimulans for Nord-Norge. Dette slo stortingsrepresentant Kjell Magne Bondevik (KrF) fast da Stortinget drøftet etableringen av et luftforsvarsmuseum tirsdag. Bondevik sa han knapt kunne huske noen sak hvor han hadde vært utsatt for så intens lobbyvirksomhet som i denne. Han medgav også at det er lett å se gode argumenter for flere lokaliserings-alternativer.
-Etter å ha veid de ulike hensyn opp mot hverandre, har jeg "landet" i Bodø, og går inn for etablering av et luftforsvarsmuseum her som en del av et større luftfartssenter, sa Kjell Magne Bondevik. Han mente at saken hadde vært utsatt for en så omfattende utredning, og vært på så omfattende høring at alle relevante synspunkter skulle være innhentet.
Ved "innflyvingen" til Bodø hadde Bondevik blant annet lagt vekt på at det vil gi rasjonell utnyttelse og skape et godt faglig miljø å la museet inngå som et ledd i en et større luftfartssenter. Han viste også til at opplegget med å ta i bruk hangarer i Bodø til lagring av fly som ikke til enhver tid befinner seg i museet, gjør det mulig å variere utstillingene.
Kjell Magne Bondevik avviste forslaget fra mindretallet i forsvarskomiteen om å ta spørsmålet om flymuseum opp i forbindelse med neste langtidsplan for forsvaret. Han beskrev dette som et typisk utsettelsesforslag.
-Man ønsker å skyve foran seg en vanskelig, men viktig avgjørelse. Så mye som det har vært arbeidet med denne saken, er dette en svært utilfredsstillende løsning. Selv om det kan være ubehagelig, bør Stortinget nå skjære igjennom og foreta et valg, konkluderte Kjell Magne Bondevik, som anbefalte Bodø-alternativet.
