
Stortinget, 21. mai 2001
Ivar Kristiansen
Et spark mot seriøs forskning
Det er totalt uforståelig at fiskeriminister Otto Gregussen opprettholder avslaget på forskningsfangst av tannhvalen springer. Dette er ikke mindre enn en hån mot seriøs forskning og en politisk overstyring som savner sidestykke. Fiskeriministerens argumentasjon for å nekte forskningsfangst er umulig å forstå, sier Høyres fiskeripolitiske talsmann Ivar Kristiansen.
Stortingsrepresentant Ivar Kristiansen tok saken opp med fiskeriministeren. Av svaret fremgår det at årsaken til avslaget er at selve fangstkomponenten av forskningen blir for dyr. Men Havforskningsinstituttet har forutsatt at denne fangstkomponenten blir selvfinansierende ved at de båtene som utfører fangsten får anledning til å disponere den økonomiske verdien av dyrene.
Havforskningsinstituttet søkte Fiskeridepartementet om tillatelse til å fange 60 dyr av tannhvalen springer i 2001. Bestanden er beregnet til 132.000 individer. Havforskningsinstituttet ønsket blant annet å undersøke springerens næringsinntak og påvirkning av miljøgifter i våre havområder. Dette er områder hvor det er sterkt behov for økt forskningsinnsats, sier Kristiansen.
I avslaget  på søknaden skriver Fiskeridepartementet at formålet til den planlagte forskningen er i tråd med departementets egen forskningsstrategi. Derfor er departementets avslag enda mindre forståelig, avslutter Ivar Kristiansen, som ber statsråd Gregussen om å revurdere Regjeringens beslutning.
