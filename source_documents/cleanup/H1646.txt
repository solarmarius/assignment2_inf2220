
Stortinget, 29/2 - 2000
FREMSKRITTSPARTIETS
STORTINGSGRUPPE
Fra stortingsrepresentant Lodve Solholm, FrPs kommunalpolitiske talsmann.
SELSKAPSSKATTEN
MÅ TILFALLE KOMMUNENE !
Fremskrittspartiet fremmet i dag et dokument 8 forslag i Stortinget hvor partiet ber Regjeringen om å fremme forslag til nødvendige lovendringer, slik at selskapsskatten igjen tilfaller kommunene.
- Den omleggingen av selskapsskatten som fant sted i 1998 har medført en rekke uheldige konsekvenser for kommunene, sier partiets kommunalpolitiske talsmann, Lodve Solholm, i en kommentar.
Mange av de kommunene som tidligere gjorde et stort arbeid i å tilrettelegge for næringsetableringer ser seg nå ikke tjent med å drive med næringsutvikling lokalt.
- Kommunene sier rett ut at kostnadene blir for høye når de ikke får kompensert utgiftene med inntekter fra selskapsskatten, slik som de fikk tidligere, uttaler Solholm, som påpeker at selskapsskatten var et meget godt incitament for kommunene til å drive med en aktiv næringsutvikling.
- Det er nå vårt håp at Stortinget endrer denne omleggingen, slik at kommunene får tilbake lysten til å føre en aktiv næringspolitikk, sier Lodve Solholm, som har stor tiltro til at dette kan skje, nettopp fordi mange av regjeringspartienes egne ordførere har uttrykt stor misnøye mot dagens ordning.
