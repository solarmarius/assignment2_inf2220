
Mandag 9. juli
Fra Stortingsrepresentant Einar Steensnæs (KrF), leder i utenrikskomiteen:
KrF går ikke med på kutt i bistanden
-Det er bra at solidaritet med de fattige landene nå blir et tema i valgkampen. Kristelig Folkeparti vil ikke bli med på noen nedskjæring i bistanden til verdens sultende og nødlidende befolkning. Norge ligger på verdenstoppen når det gjelder velferd og økonomi. Det skulle bare mangle at vi ikke da skulle kunne bidra med minst 1 prosent av vår rikdom til verdens fattige når vi beholder 99 prosent selv !
Det sier Einar Steensnæs (KrF), nestleder i KrF i en kommentar til det siste Jagl@ndbrevet der Jagland tar et oppgjør med Høyres bistandspolitikk.
-I alle de regjeringer der Kristelig Folkeparti har deltatt, har vi sørget for å øke bistanden. Det akter vi å fortsette med !
Også i opposisjon har vi kjempet for høyere bistandsbevilgninger under de årlige budsjettforhandlingene. Jeg er enig med Jagland i at det ikke går an å stille opp investeringer og handel i utviklingsland som et alternativ til bistand. Begge deler er nødvendig, og i de fattigste landene er bistanden er forutsetning for å kunne bedre levevilkårene for store deler av befolkningen, sier Steensnæs.
-Jeg vil minne Arbeiderpartiet om vårt forslag fra budsjettavtalen om å sette av penger fra oljefondet til et eget utviklingsfond. Et slikt fond vil kunne gjøre det lettere for Norge å følge opp målsettingen om minst 1 pst. av BNI (brutto nasjonalinntekten) til bistand. Dette forventer Kristelig Folkeparti nå blir fulgt opp i statsbudsjettet til høsten!
-Mange rike land kutter dessverre i hjelpen til verdens fattigste. Det vil være en skam for Norge om vi skulle følge en slik linje, sier Steensnæs i sin kommentar.
