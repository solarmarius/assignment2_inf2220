
14. november 2000
Redegjørelsen for Norges medlemskap i FNs Sikkerhetsråd:
Sanksjonene overfor Irak må endres
- Det er på høy tid å endre sanksjonene overfor Irak. I dag lider sivilbefolkningen i Irak og barn dør som følge av sult og mangel på medisinsk behandling, mens Saddam Hussein sitter tilsynelatende like trygt. Det er derfor positivt at utenriksministeren i sin redegjørelse i Stortinget om det norske medlemskapet i Sikkerhetsrådet, nå gir klare signaler om en endret sanksjonspolitikk.Det sier leder i utenrikskomiteen Einar Steensnæs (KrF), i en kommentar.
Overgang til såkalte smarte sanksjoner innebærer at sanksjonene målrettes bedre mot makthaverne mens sivilbefolkningen får bedre anledning til å sikre grunnleggende behov for mat, husly og medisinsk behandling.
· Jeg er også positiv til at de underliggende årsaker til mange av konfliktene, som fattigdom, undertrykkelse og overgrep, nå blir gitt en økt oppmerksomhet i freds- og forsoningsarbeidet. Det betyr bl.a. at det langsiktige arbeidet med å forebygge og løse konflikter i Afrika blir videreført. Det er også viktig at vårt sterke engasjement for menneskerettighetene blir videreført gjennom det norske medlemsskapet i Sikkerhetsrådet, sier Steensnæs.
