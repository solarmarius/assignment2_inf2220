
16.12.02
Åse Gunhild Woie Duesund
Egenandelstak 2 - lavere kostnader til helseutgifter
Fra 1. januar 2003 innføres egenandelstak 2, som innebærer at det blir et utgiftstak for kostnader til en del helseutgifter som pasientene inntil nå har betalt fullt ut selv, fordi de ikke har kommet inn under dagens frikortordning. For Kristelig Folkeparti har det vært viktig gjennom denne nye ordningen å legge til rette for å redusere kostnadene for de mange kronikere som sliter med store utgifter i tillegg til de problem de allerede har for å greie hverdagen fysisk og psykisk.
Stortingets har i flere år etterlyst en bedre egenandelsordning for de mange kronikere som har svært høye helseutgifter som ikke kommer inn under dagens frikortordning. Jeg er derfor glad for at helseminister Dagfinn Høybråten nå har fremmet forslag for Stortinget om et egenandelstak 2. Kristelig Folkeparti er svært fornøyd med at denne ordningen nå er på plass.
Ordningen innebærer at det etableres et utgiftstak på 4500 kroner per kalenderår for samlet egenbetaling til fysioterapi, refusjonsberettiget tannbehandling ( med unntak av kjeveortopedi), opphold på opptreningsinstitusjoner og behandlingsreiser til utlandet.
Det legges opp til at brukere som når egenandelstaket i løpet av kalenderåret, vil få utstedt et frikort som gir rett til full utgiftsdekning fra trygden for de aktuelle tjenestene for den gjenstående delen av året.
Mange har store utgifter til behandling både fysikalsk, på opptreningsinstitusjon og til behandlingsreiser. I tillegg vet vi at svært mange av disse er uføre og har derfor ofte en lav inntekt. Dette har ført til at en del har tatt opp lån for å kunne få behandling. Jeg er svært tilfreds med at vi nå får en bedre ordning for våre kronikere på dette området.
Jeg vil og peke på at det er meget positivt at regjeringen samtidig reduserer egenandelene ved behandling på opptreningsinstitusjonene og til tannbehandling. Dette gir mindre kostnader for de som ikke vil ha så høye kostnader at de når utgiftstaket.
Kristelig Folkeparti ser fram til at sosialministeren skal legge fram en egen sak til våren knyttet til finansiering og forbrukerbetalingsordningen for eldreomsorgen. I denne forbindelse vil egenbetaling for kommunale tjenester bli drøftet.
Funksjonshemmede og kronisk syke har i gjennomsnitt mer enn dobbelt så høye utgifter til helsetjenester enn befolkningen for øvrig. Det er derfor all grunn å glede seg over at vi endelig har fått etablert et nytt og bedre skjermingstiltak for disse.
