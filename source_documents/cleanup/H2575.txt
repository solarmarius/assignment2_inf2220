
Tirsdag 22. februar 1994
Forsvarspolitisk talsmann Are Næss (KrF):
POLITISK AKTIVITET I FORSVARET
- VIKTIG OG RIKTIG SKOLERING AV UNGDOM
-Muligheten for politisk aktivitet i Forsvaret er avgjørende for å skape samfunns-orienterte, samfunnsbevisste mennesker. Med de begrensninger som Forsvars-komiteen har gått inn for i innstillingen, er de politiske aktivitetstilbudene i Forsvaret svært viktige. Det sa Kristelig Folkepartis forsvarspolitiske talsmann Are Næss da Stortinget tirsdag drøftet retningslinjer for politiske aktivitetstilbud.
Are Næss mente at de midlertidige retningslinjene man har hatt hittil satte for stramme rammer rundt den politiske aktivitetene, der man bare har åpnet for informasjon i forbindelse med valg, har vært for stramme. Næss mente at det også er for snevert bare å utvide dette til saker som skal avgjøres ved folkeavstemning.
-Politisk engasjert ungdom er en ressurs som vårt samfunnsliv er avhengig av. Det er derfor i hele samfunnets interesse heller å oppmuntre til politisk aktivitet, enn å sette for snevre grenser for den. Jeg har den tillit til det samfunnsbevisste, tjenestegjørende personell i Forsvaret at de vil bruke retningslinjene for politisk aktivitet i Forsvaret på en lojal måte, og at de militære sjefer vil håndheve reglene etter intensjonen, sa stortings-representant Are Næss i debatten om retningslinjer for politisk aktivitet i Forsvaret.
