
27.10.2005
Unge Venstre sitt sentralstyre
Send Vernesona til Haag-domstolen
Unge Venstre sitt sentralstyre meiner Noreg må la den internasjonale domstolen i Haag avgjere jurisdiksjonsspørsmåla knytt til Fiskerivernesona rundt Svalbard.
Fiskerivernesona på 200 nautiske mil frå grunnlina utanfor Svalbard vart einsidig oppretta av Noreg i 1977. Føremålet var å sikre same økonomiske kontroll rundt Svalbard som vi har rundt det norske fastlandet.
Noreg har tidlegare fått avgjort liknande saker av den internasjonale domstolen i Haag. I 1993 fekk Noreg medhald av domstolen i Haag i ein konflikt med Danmark om kvar grensa mellom Grønland og Jan Mayen skulle gå.
28 Âr etter at Noreg oppretta den kontroversielle vernesona, som berre Canada og Finland har akseptert, er det på tide med ei avklaring som både Island, Russland, EU og Noreg kan leve med.
Det er i slike grensekonfliktar som dette vi treng ein internasjonal domstol som kan døme uavhengig av nasjonale særinteresser. Unge Venstre sitt sentralstyre har stor tillit til at den internasjonale domstolen i Haag vil kome fram til ei avgjersle som er betre enn dagens usikre situasjon.
Ei avklaring på forvaltningsmyndigheita rundt Svalbard vil vere avgjerande for å få til ein berekraftig forvaltning av ressursane i området.
