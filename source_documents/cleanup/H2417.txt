
Lørdag 5. november 1994
Akershus-representant Valgerd Svarstad Haugland (KrF):
LEGG GARDERMOEN-TOGET I TUNNELL
GJENNOM LILLESTRØM
-Jeg håper det kan bli tverrpolitisk oppslutning fra Akershus-benken om forslaget fra Kristelig Folkeparti, SV og Senterpartiet om å utvide lånerammen for A/S Garder-mobanen, slik at de kan bli i stand til å bygge en tunnelløsning gjennom Lillestrøm. Det sier stortingsrepresentant Valgerd Svarstad Haugland, som representerer Akerhus KrF. Mandag behandler Stortinget samferdselskomiteens innstilling til statsbudsjett for neste år.
-Dersom forslaget om en åpen dagløsning gjennom Lillestrøm blir opprettholdt, vil det bety en vesentlig kvalitetsforringelse av bomiljøet, sier Valgerd Svarstad Haugland. Hun sier hun er tilfreds med at en samlet KrF-gruppe vil stemme for forslaget om å utvide lånerammen, slik at en tunnelløsning kan realiseres.
-Det er nå Stortinget har anledning til å markere vilje til en slik løsning, og forslaget ligger klart. Jeg utfordrer derfor Akershus-representanter til å arbeide mot sine grupper med tanke på å få flertall for dette, sier Valgerd Svarstad Haugland.
