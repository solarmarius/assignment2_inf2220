
02.07.02
FpU
FpU på landsdekkende turne - skal barbere skatten!
Fremskrittspartiets Ungdom (FpU) la den 1. juli ut på en landsomfattende turne, som tar sikte på å besøke de fleste av landets fylker i løpet av tre uker. Ved turnestarten lanserer også FpU sin nye kampanje - "Barber skatten!"
FpU har sett seg lei på Regjeringens handlingslammelse når det gjelder reduksjoner i skatter og avgifter, og etterlyser også strakstiltak for å få bukt med den stadig økende grensehandelen. Og for å spre budskapet tar FpU i bruk en dristig brosjyre, hvor budskapet ikke er til å misforstå: Skatten må barberes!
Det er formannstrioen i FpU som de neste tre ukene reiser land og strand rundt for å spre det glade budskap. Og de regner med gehør hos folk flest:
-Folk flest har ennå ikke sett særlig mye til skatteløftene Regjeringen kom med i Sem-erklæringen. Nå får nok være nok! Vi vil ha skatte- og avgiftsletter nå, uttaler en bestemt FpU-formann Trond Birkedal.
-Broen over Svinesund kommer til å rase sammen dersom avgiftene på lokkevarene ikke reduseres snart, mener 1. nestformann Stian Storbukås.
-Det er meningsløst at det norske næringsliv skal tape mange milliarder årlig grunnet grensehandel. Verre blir det når vi vet at Staten neppe vil tape på å sette ned avgiftene, sier 2. nestformann Jørund Rytman.
