
Oslo, 28. august 2001
Børge Brende
Høyre kåret til nyskapingspartiet
Gründer, magasinet for nyskaping vekst og kapital, har kåret Høyre til nyskapingspartiet. Kåringen er svært gledelig og viser at Høyre har lykkes i å utforme en bred nyskapings- og næringspolitikk som tar småbedriftene og nyskaping på alvor, sier stortingsrepresentant Børge Brende i en kommentar.
Magasinet har gjennomført kåringen basert på partienes programmer, stemmegivning i Stortinget og intervjuer med politikere fra hvert parti. Kriteriene partiene ble vurdert etter ble fastlagt av en faglig referansegruppe bestående av Gyrd Steen (leder i Bedriftsforbundet, Rasmus Falck (nyskapingsansvarlig i NHO), Erik W. Jacobsen (leder for Verdiskapingsprogrammet ved Handelshøyskolen BI) og Tom O. Kleppestø (redaktør i Gründer). Det som ble vektlagt var skatter og avgifter, forskning og utvikling, regler og byråkrati, tilgang på arbeidskraft samt utformingen av virkemiddelapparatet.
Brende er fornøyd med at Høyre kom best ut på alle disse områdene. Men nå haster det med å omsette Høyres program i praktisk politikk. Det er et stort behov for konkurransedyktige skatte- og avgiftsvilkår, økt tilgang på arbeidskraft, redusert offentlig byråkrati og større satsing på forskning og utdanning. Den politikken Arbeiderpartiet har ført de siste årene fører derimot til en dramatisk svekkelse av rammevilkårene for nyskapende, konkurranseutsatt virksomhet i Norge. Dobbeltskatten på utbytte, forverringene i avskrivningsreglene og delingsmodellen og planene om en egen toppskatt på de mest lønnsomme bedriftene driver nye ideer, bedrifter og investeringer ut av landet. Denne stille døden får sjelden mediaomtale, men er drepende for tilveksten og den fremtiden verdiskapingen. Høyre vil ha en ny kurs som gjør Norge til et attraktivt land å investere og starte egen bedrift i. Valget står mellom en offensiv nyskapingspolitikk med Høyre eller stagnasjon og nye skatteøkninger med fortsatt Ap-regjering, sier Brende.
