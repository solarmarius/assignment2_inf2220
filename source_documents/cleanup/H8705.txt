
Dato: 19. oktober 2004
Stortingsrepresentant Per Sandberg (FrP)
Glad for forslaget til ny utlendingslov
Innvandringspolitisk talsmann i FrP, Per Sandberg er glad for utkastet til ny utlendingslov. - Vi trenger en fornyelse av lovverket som regulerer innvandringen til Norge, sier han. Spesielt glad er Sandberg for forslaget om 21 års aldersgrense for familiegjenforening.
Utlendingslovsutvalget la i dag frem sitt forslag til ny utlendingslov. Utvalget foreslår blant annet å innføre 21 års aldersgrense for familiegjenforening og at det skal innføres regler som gjør det vanskeligere å gjennomføre tvangsekteskap. - Jeg er glad for at utvalget fremmer disse forslagene, sier Sandberg.
- I altfor lang tid har myndighetene unnlatt å ta inn over seg at dagens utlendingslov passer som hånd i handske med umenneskelige handlinger som tvangsekteskap. Aldersgrense på 21 år er et godt steg på vegen for å endre dette, men helst hadde jeg sett at grensen lå på 24 år, sier Sandberg. FrP har tidligere foreslått en grense på 24 år.
Han er også glad for at utvalget lanserer en ny rutine før det innvilges familiegjenforening. Nå skal herboende intervjues i Norge før den det søkes om familiegjenforening med får oppholdstillatelse. - Dette er et svært interessant forslag, som jeg foreløpig mener at bør kunne sette en stopper for at unge jenter brukes til henteekteskap mot sin vilje.
Per Sandberg er imidlertid skuffet over at flertallet i utvalget foreslår å videreføre kravet om 3 års botid før det innvilges permanent oppholdstillatelse. - Det er mindretallet i utvalget som foreslår 5 år som har rett. Permanent opphold bør henge høyt og være det første steget før det innvilges statsborgerskap, mener han.
Sandberg er også mot utvalgets forslag om at personer som får opphold på humanitært grunnlag skal få flyktningstatus.
