
18.11.2000
Morten Lund,
Pressemelding fra
SENTRUM SA NEI TIL Å BRUKE REGJERINGENS SPAREKNIV PÅ IDEELLE ORGANISASJONER.
Morten Lund, lederen av næringskomiteen, er tilfreds med at Senterpartiet og de to andre sentrumspartiene effektivt har drevet tilbake de foreslåtte kuttene på ideelle organisasjoner slik Arbeiderpartiet foreslo i sitt opprinnelige budsjett. Fire av de ideelle organisasjonene som ligger under landbruksdepartementets budsjett ble i Arbeiderpartiets opprinnelige budsjettforslag rammet av til dels betydelige kutt, men alle de tre sentrumspartiene sa her kategorisk nei til noen som helst reduksjon. Verst gikk det utover Det norske hageselskap i Arbeiderpartiets opprinnelige forslag, som fikk sin bevilgning halvert, men også 4H, Det kgl selskap for Noregs Vel og Nordnorsk hestesenter og Norsk Fjordhestsenter fikk sine bevilgninger vesentlig redusert.
-Ja, dette forslaget til reduksjon koster langt mer enn det smaker, og dessuten så må vi ikke glemme den enorme betydningen og det meget viktige arbeidet som disse organisasjonene gjør for barn og unge. Jeg er helt overbevist om at disse småpengene som vi årlig overfører til disse organisasjonene sparer samfunnet for mange andre kostnader som vi ville fått hvis disse organisasjonene hadde måttet innstille sitt arbeid. Egentlig har jeg lyst til å si at slike forslag til reduksjoner på budsjettet er litt smålig, og samtidig sårende for de som blir rammet. De ideelle organisasjonene fortjener anerkjennelse for det viktige arbeidet de gjør, og slett ikke å bli behandlet som en salderingspost på budsjettet sier Lund i en kommentar fra Stortinget.
I forhandlingene med Arbeiderpartiet forlangte sentrumspartiene at alle de foreslåtte kuttene til de ideelle organisasjonene ble drevet tilbake, og dette fikk sentrum fullt gjennomslag for.
