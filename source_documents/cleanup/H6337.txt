
08.11.02
KrFU
Fordøm menneskerettighetsbruddene i Hviterussland!
Regjeringen må fordømme brudd på menneskerettighetene i Hviterussland, og legge et sterkere press på president Lukasjenko om å gjennomføre politiske og økonomiske reformer, uttaler sentralstyret i Kristelig Folkepartis Ungdom (KrFU). KrFU krever at regjeringen og Jan Petersen tar opp Hviterussland som eget tema med Russlands president Vladimir Putin under statsbesøket neste uke.
I løpet av de siste årene har menneskerettssituasjonen forverret seg betydelig. Amnesty International har i flere år dokumentert at myndighetene systematisk har benyttet seg av et brutalt politiregime og et lydig rettsvesen. Uavhengige medier er blitt stengt, journalister overvåkes, fengsles og forsvinner, advokater som har forsvart opposisjonelle har mistet lisens, uavhengige organisasjoner har blitt oppløst og fratatt sine eiendeler og opposisjonelle har forsvunnet. OSSE erklærte fjorårets valg i landet for "udemokratisk", og fra 1996 har Hviterussland vært suspendert fra Europarådet på grunn av menneskerettighetssituasjonen. Mens amerikanerne har besvart menneskerettighetsovergrepene med å støtte det sivile samfunn, har de vesteuropeiske landene stort sett latt president Lukasjenko være i fred.
Overhuset i det hviterussiske parlamentet vedtok i begynnelsen av oktober en kraftig innskrenking av religionsfriheten med overveldende flertall. Kun trossamfunn med minst ti registrerte menigheter/fellesskap, der en av disse var registrert allerede for 20 år siden, tillates å importere og publisere religiøs litteratur, samt drive utdanningsinstitusjoner. Alle øvrige trossamfunn blir berørt av vedtaket. Helsingfors-komiteen og flere menneskerettighetsorganisasjoner har klart fordømt vedtaket.
Demokratiet i Hviterussland utvikler seg i en gal retning. Opposisjonen forfølges og pressefrihet er blitt et fremmedord. Norge og utenriksminister Jan Petersen må øke det politiske og økonomiske presset mot regimet, og støtte de demokratiske kreftene som fortsatt er i landet! Bare gjennom internasjonalt press kan menneskerettighetssituasjonen i Hviterussland bedres, uttaler sentralstyret i KrFU.
