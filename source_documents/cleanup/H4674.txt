
1. desember 2000
Tore Nordtun
Norge må være pådriver
- Norge må være en pådriver i arbeidet for en global klimaavtale. Det sa lederen av Stortingets energi - og miljøkomité, Tore Nordtun, etter miljøvernministerens redegjørelse om Haag-forhandlingene 30. november 2000.
Arbeidet for reduksjon i utslipp av klimagasser må fortsette. Det er en forpliktelse vi har overfor våre barn og de kommende generasjoner. At vi ikke lyktes i å komme fram til en avtale i Haag, er en skuffelse, men det er gledelig at konferansen bare midlertidig er avsluttet og at arbeidet etter all sannsynlighet vil fortsette i mai eller juni.
Det sa lederen av Stortingets energi- og miljøkomite Tore Nordtun etter miljøvernministerens redegjørelse om klimaforhandlingene i Haag.
Nordtun roste miljøvernministeren og den norske delegasjonen for den positive innsatsen de utviste under Haag-forhandlingene, noe også direktøren for Senter for klimaforskning ved Universitetet i Oslo, Knut H. Alfsen har gitt uttrykk for.
- Den nederlandske miljøvernministeren som ledet forhandlingene, mente også at Norge hadde utmerket seg med å forsøke å spille en konstruktiv rolle under de vanskelige forhandlingene. Norge ønsker ikke et eksakt tak med hensyn til hvor mye av forpliktelsene som kan nås ved kjøp av kvoter. Likevel skal kjøp av kvoter bare være et supplement til nasjonale tiltak. Dette er samme standpunkt som også sentrumsregjeringen hadde, påpekte Nordtun.
EU ønsker som kjent et tak, slik at minst 50 pst. av reduksjonen må utføres i hjemlandet. Men EU vil ikke ha tak når det gjelder handel med kvoter internt i EU. Nordtun presiserte at det ikke er slik at Norge har lagt seg på USAs linje i dette spørsmålet. Norge er opptatt av at vi får en kvalitativ vurdering av hvilke tiltak det kan forhandles om internasjonalt. USA, derimot, er opptatt av kvantiteten og ønsker at internasjonal handel med kvoter ikke skal være et supplement, men utgjøre hovedtyngden av tiltakene.
- Skal vi oppnå globale resultater i klimaarbeidet, må vi få en avtale der alle landene er med. En avtale uten f.eks. USA som står for 36 pst. av i-landenes totale CO 2-utslipp, vil være lite verdt. Tross alt kom EU og USA nærmere hverandre på viktige områder under Haag-møtet. Det gir håp for den videre prosessen, mente Nordtun.
Norge ønsker ikke at skogens opptak av CO2 skal regnes slik USA, Canada og Japan ønsker. - Skulle de få fullt gjennomslag for det de ønsker, ville det f.eks. bety at Norge kunne nådd sine forpliktelser uten å sette i verk tiltak. En slik ordning kunne også kommet i konflikt med andre internasjonale kvotekonvensjoner. Det vil være å foreta kreativ bokføring på bekostning av miljøet å regne inn skogens opptak av CO2, sa Nordtun.
Når det gjelder arbeidet framover, understreket Nordtun viktigheten av at Norge spiller en aktiv rolle også internasjonalt. - Vi må konstruktivt få partene som representerer ytterpunktene, til å møtes og forenes. Ikke minst har vi gode muligheter til dette gjennom vår rolle som leder av gruppen som skal arbeide med håndhevelsen av avtalen. I påvente av en avtale, må vi utvikle tiltak nasjonalt, herunder opplegg for et nasjonalt kvotesystem. Regjeringen er godt i gang med dette arbeidet, sa Tore Nordtun.
