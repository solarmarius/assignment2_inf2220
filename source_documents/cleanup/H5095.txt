
Oslo, 4. september 2001
Erna Solberg
Feil fra Jagland
Thorbjørn Jagland sprer i sitt siste Jagland-brev skremsler og desinformasjon om Høyres syn på AFP-ordningen. Vi har hørt det samme fra LO tidligere. Men gale påstander blir ikke mindre gale av at Jagland gjentar dem.
I motsetning til Jagland og LO ønsker Høyre mulighet til tidligpensjon for alle, innenfor rammen av folketrygden. Jagland vil ha et "system som er sosialt og økonomisk rettferdig", skriver han. Men med dagens AFP-ordning er det bare deler av arbeidstakerne som her rett til førtidspensjon. Mener Jagland det er sosialt og økonomisk rettferdig, når 40 pst av arbeidstakerne (ifølge siste nummer av Økonomisk Rapport) ikke har AFP-avtale, men likevel er med på å betale over skatteseddelen for en ordning de ikke får nyte godt av? Er det dette Jagland mener med solidaritet?
Høyre mener det vil være mer rettferdig med en tidligpensjonsordning i folketrygden, som gjelder alle - ikke bare offentlig ansatte og fagorganiserte. I dag er det mange slitne eldre arbeidstakere som står utenfor AFP-ordningen, uten mulighet til førtidspensjon. Det ser dessverre ikke ut til å bekymre Jagland.
Høyre har tatt til orde for en omlegging av pensjonssystemet som gir mulighet til mer fleksibel pensjonering for alle, og som oppmuntrer til å stå lenger i arbeid. Har Jagland glemt at han sto sammen med oss i innstillingen til velferdsmeldingen om å få utredet en slik ordning? Det er derfor vi har fått Olsen-utvalgets innstilling.
Jaglands regnestykker baserer seg på egne skremmebilder av Høyres politikk, og feilaktige oppfatninger av Olsen-utvalgets innstilling.
Høyre har aldri lagt frem noen forslag om hvordan detaljene i en fleksibel pensjonsordning skal se ut. Vi har heller ikke bundet oss til detaljene i Olsen-utvalgets innstilling, men stått fast ved grunnprinsippene bak utredningen. Dette er de samme grunnprinsippene Arbeiderpartiet også la til grunn da de ba om denne utredningen. Olsen-utvalget har foreslått en endring av tilleggspensjonene. Jagland og LOs påstander om at en arbeidstager med 300.000 kroner i årsinntekt kan tape 50.000 kroner, forutsetter derimot en avkorting av hele alderspensjonen. Dette beløpet blir dermed uansett feil.
Innføring av en ordning med fleksibel pensjonering for alle vil ikke ha konsekvenser for dem som i dag mottar AFP-pensjon. Når det fra LO-hold fremstilles som om dagens AFP-pensjonister vil få redusert pensjon, er det dermed et skremmebilde uten forankring i forslag fremsatt i Stortinget eller Høyres program.
Til slutt er det for så vidt positivt at Jagland peker på behovet for å heve grensen for inntekt pensjonister mellom 67 og 70 år kan ha før avkorting i pensjonen. Men det er underlig at Jagland trekker frem dette nå - etter at Arbeiderpartiet i juni var det eneste partiet som stemte mot å øke denne grensen.
