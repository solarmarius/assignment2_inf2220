
16. juli 2002
KrF vil styrke den sosiale boligbyggingen
Kristelig Folkeparti vil prioritere bostedsløse og vanskeligstilte i boligpolitikken.
- Å øke boligtilskuddet med 300 millioner kroner over tre år til bostedsløse, vanskeligstilte og til utleieboliger, vil være en viktig prioritering for KrF. Det sa nestleder Einar Steensnæs på en pressekonferanse i Oslo, tirsdag. Her ble anbefalingene fra KrFs eget boligutvalg presentert av utvalgets leder, Hans Olav Syversen.
En slik økning i boligtilskuddet vil kunne gi nær 3500 nye utleieboliger for disse gruppene. Det er mange som av ulike grunner ikke vil være i stand til å kjøpe seg egen bolig. KrF ønsker derfor flere utleieboliger som kan fungere som gjennomgangsboliger for ungdom og som boliger for
personer med varig, lav inntekt. Problemene med å skaffe seg egen bolig er størst for unge, enslige aleneboende, personer med etnisk minoritetsbakgrunn, funksjonshemmede og bostedsløse.
KrFs boligutvalg har vurdert ulike forslag og problemstillinger som er reist av det regjeringsoppnevnte boligutvalget. Bl.a. ønsker utvalget å stimulere kommunene til en mer aktiv boligpolitikk. For å få dette til foreslås det at staten skal yte et direkte tilskudd på 20 000 kroner pr. bolig som et tillegg til rammeoverføringene. Med et nivå på 25 000 boliger pr. år vil dette gi en styrket kommuneøkonomi på 500 millioner kroner.
KrFs boligutvalg foreslår også endringer i bostøtteordningen. Kravet om at boligen bør være minst 40 kvm for å få bostøtte bør fjernes også for unge og vanskeligstilte.
Videre bør det for barnefamilier vurderes å fjerne kravet om at boligen må være finansiert av Husbanken.
- KrF vil følge opp utvalgets anbefalinger når Regjeringens boligmelding skal utarbeides. Når det gjelder enkelte tiltak innenfor den sosiale boligbyggingen, vil det være naturlig å vurdere dette allerede i forbindelse med Regjeringens "Tiltaksplan mot fattigdom", som nå er under utarbeidelse, sa Einar Steensnæs.
