
12.10.2001
Stortingsrepresentant Sigvald Oppebøen Hansen (A):
Skuffa over Hydro-styret og hastverket
Sigvald skuffa over Hydro
-Fyrst og fremst er eg sjølvsagt djupt skuffa over at Hydro sitt styre har vedteke å legge ned magnesiumproduksjonen på Herøya. Dinest er eg skuffa over at styret fatta sitt vedtak så raskt, utan å gjeva seg tid til å vente på den konsekvensanalysen som er under arbeid. Alle steinane er enno ikkje snudd!
Dette seier stortingsrepresentant Sigvald Oppebøen Hansen frå Arbeiderpartiet. Stortingsrepresentantane frå Telemark stod saman om eit brev til Hydro sitt styre, som altså ikkje fekk gjennomslag.
Styret i Hydro vedtok fredag, mot røystene til dei tilsette sine representantar, å legge ned magnesiumproduksjonen. Om lag 600 arbeidsplassar er direkte berørt. Men nedleggingsa får og konsekvensar i Hydro-systemet elles, for underleverandørar og endeleg i heile lokalsamfunn. Hydro signaliserer likevel at dei sil setja alt inn på å tilby dei tilsette anna arbeid, og at oppseiingar uansett er siste utvegen.
- Politisk har vi lagt inn alt det press vi kunne, seier Hansen. - No må vi taka avgjerda til etterretning, og freiste å sjå frametter.
Han seier at han midt i skuffelsen er glad over at Hydro-styret signaliserer vilje til å ta samfunnsansvar, og at han oppfattar at Hydro framleis har ambisjonar om å vera ein vesentleg industriell aktør også i Telemark. - Dette signalet vel eg også å taka på alvor og arbeide konstruktivt vidare med, seier Sigvald Oppebøen Hansen.
