
Torsdag 12.januar 1995
Samferdselspolitisk talskvinne May-Helen Molvær Grimstad (KrF):
KrF varsler kamp om postkontorene
-Regjeringen driver rasjonaliseringspolitikken sin alt for langt når de nå støtter planer om å legge ned 300 postkontor i løpet av de nærmeste årene. Hvordan kan samferdselsminister Kjell Opseth kalle dette for god distriktspolitikk? Det siste dette tiltaket vitner om, er støtte til distriktene. Dette sier stortingsrepresentant May-Helen Molvær Grimstad (KrF).
Kristelig Folkeparti legger opp til en hard kamp om postkontorene.
-Postkontorene ute i distriktene er en viktig del av de distriktspolitiske virkemidlene, virkemidler vi må ha vett til å bruke. På mange småsteder fungerer postkontoret som lim i lokalsamfunnet. Derfor må postkontorene sees i et samfunnsøkonomisk perspektiv, ikke som en virksomhet som skal gå med rene pengemessige nettooverskudd. Dette vil ikke si at vi er imot enhver nedleggelse av postkontor. Poenget er at hvert kontor må vurderes for seg ut fra aktuelle alternativ, sier Molvær Grimstad. Hun utfordrer samferdselsministeren i Stortingets spørretime 18.januar til å svare på hvor mange postkontor han mener Norge bør ha når rasjonaliseringsarbeidet er ferdig.
KrF ser det som viktig at den enkelte kommune blir lyttet til som høringsinstans. Hvis lokalmiljøene selv prioriterer en postservice med landpostbud, eller vil kombinere posttjeneste med andre servicevirksomheter, er selvsagt dette et argument for å gå inn for omlegging.
-Alle de negative reaksjonene som har kommet fra distrikts-Norge etter at planene om den omfattende nedleggingen av postkontor ble kjent, viser imidlertid hvor viktig postkontorene er, sier Molvær Grimstad.
