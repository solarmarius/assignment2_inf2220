
Tirsdag 3. mars 1992
Stortingsrepresentant Svein Alsaker i Nordisk Råd:
SAMARBEID OM ATOMSIKKERHET
INN I DET NORDISKE SAMARBEIDET
Samarbeid om atomsikkerhet bør inngå i det nordiske samarbeidet. De sikkerhets-svakhetene som sannsynligvis hefter ved kjernekraftverkene på Kola, i Ignalia i Litauen og ved St. Petersburg, er en trussel mot miljøet i Norden. Særlig er nord-områdene utsatt, understreket stortingsrepresentant Svein Alsaker (KrF, Hordaland) i sitt innlegg i generaldebatten i Nordisk Råd tirsdag.
Svein Alsaker var også opptatt av den risiko som reaktordrevne ubåter og isbrytere representerer. Han understreket behovet for et tillitsskapende samarbeid om lagrings-sikkerhet, reaktorsikkerhet, inspeksjonsordninger og felles beredskapsarbeid for å forebygge atomulykker.
Svein Alsaker ga også sin tilslutning til presidiet i Nordisk Råd, som har pekt på behovet for egne handlingsplaner for Østersjøområdet og Kola. I tillegg til samarbeid om atomsikkerhet, er det behov for et samarbeid for å stoppe andre helsefarlige industri-utslipp på Kola.
-Dette bør være en viktig oppgave også for det nordiske samarbeidet, slo Kristelig Folkepartis fremste "nordist" fast i sitt innlegg.
