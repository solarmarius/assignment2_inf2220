
Tysdag 24. mars 1992
Saksordførar Lars Gunnar Lie om skattlegging av pendlarar:
STORSAMFUNNET LYT SYNE FORSTÅING FOR PENDLARANE SIN SITUASJON
Med ei høg arbeidsløyse i landet, er det viktig at storsamfunnet syner forståing for pendlarane sin situasjon, og den meirbelastning dei har. Det kan vi gjere ved å leggja til rette for ei skattlegging som gjev rom for ein slik måte å organisere arbeidslivet og tilveret sitt på. Også av omsyn til busetnaden i ein del utkant- og randkommunar er det viktig at ein kan fungera som pendlar. Det var stortings-representant Lars Gunnar Lie (KrF, Sogn og Fjordane) som slik tala pendlarane si sak då Odelstinget handsama framlegg til endringar i skattelova tysdag. Pendlar-skatten var den viktigaste av desse framlegga. Lars Gunnar Lie var saksordførar under komitéhandsaminga.
Finanskomiteen sluttar seg til framlegget frå departementet om å gje einslege pendlarar høve til frådrag for kostutgifter på lik line med familieforsørgarar. At dei får denne retten, er ikkje det same som at det er opning for at nye grupper vert inkludert i ordninga, slo Lars Gunnar Lie fast. Komiteen er også samd i at ulike småutgifter skal innarbeidast i satsane for frådrag for meirutgifter ved arbeidsopphald utanfor heimen.
Lie slo og fast at det er ein samrøystes finanskomité som går imot innføring av eigendelar for utgifter til ferje og bompengar, slik Finansdepartementet og Skatte-direktoratet har rekna med i likninga for 1991.
-Det hadde vore ønskeleg om departemnetet hadde vore meir atterhalden med å innføre ein slik eigendel, slo Lie fast, og vedgjekk at det var med stor ulyst han hadde slutta seg til det fleirtallet som godtok ei slik ordning for 1991.
Som saksordførar ba Lars Gunnar Lie på vegne av komiteen om ei betre sam-ordning av skattelova og folkeregisterlova "slik at vi skal unngå dei sokalla "tvangs-flyttingssakene" for pendlarar, herr president", sa han.
