
3.12.97
Av Tor Nymo,
STYRKING AV POLITI- OG LENSMANNSETATEN
Tor Nymo, Senterpartiets stortingsrepresentant fra Troms, er meget godt fornøyd med den styrking av justissektoren som blir vedtatt i Stortinget i dag, og understreker at det er politi- og lensmannsetaten som får det største løftet. Viktig er det også å merke seg at fengselsvesenet og domstolene blir løftet i budsjettet for 1998.
-Det er klart at dette budsjettet er betydelig bedre enn det budsjettet Jagland-regjeringen la frem. Tilsammen har justissektoren blitt styrket med omlag 80 millioner kroner i forhold til Arbeiderpartiets forslag. I tillegg til dette er det lagt inn10 millioner kroner til opprustning av Stavanger kretsfengsel, slik at den totale økningen er på nærmere 90 millioner kroner. Sentrumspartiene har med dette budsjettet bevist at de tar den voksende kriminaliteten i samfunnet alvorlig, sier Nymo i en kommentar fra Stortinget.
Nymo er også opptatt av helheten i budsjettet idet både politi- og lensmannsetaten, kriminalomsorgen og domstolene er styrket. Ifølge Nymo vil dette bidra til at hele straffesakskjeden blir styrket, slik at budsjettforslaget totalt sett vil styrke mulighetene til å pågripe, dømme og straffe de som måtte forgripe seg mot loven.
-Jeg stikker ikke under en stol at det største løftet har kommet i politi- og lensmannsetaten gjennom en påplusning på 60 millioner kroner i forhold til Jagland-regjeringens forslag. Dette var imidlertid helt nødvendig, ikke bare for å kunne styrke mulighetene for pågripelse ved ulovlige handlinger, men også for å gjøre etaten bedre i stand til å utføre andre viktige oppgaver. Hvis midlene på dette området blir utilstrekkelige, så kan tilliten til politi- og lensmannsetaten bli svekket, og det må ikke skje avslutter Nymo fra Stortinget.
Det ble også flertall for en økning i kriminalomsorgen på 25 millioner kroner, hvorav 10 millioner går til opprustning av Stavanger Kretsfengsel. I budsjettforliket i justiskomiteen mellom sentrumspartiene og Frp og Høyre ble det også lagt inn en økning til domstolene på 4 millioner kroner.
