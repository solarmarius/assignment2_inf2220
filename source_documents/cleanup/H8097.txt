
17/12-2003
Ola D. Gløtvold, Stortingsrepresentant Senterpartiet
Leserbrev
Stopp diskrimineringa av funkSjonshemmede
Senterpartiet vil at funksjonshemmede på linje med alle andre skal få mulighet til å ha like bra livskvalitet som funksjonsfriske. For å gi funksjonshemmede denne muligheten må arbeidslivet tilrettelegges for funksjonshemmede, hjelpemidler til funksjonshemmede må finansieres gjennom offentlige budsjetter og egenandelene må holdes lave.
Statsbudsjettet for 2004 er behandla i Stortinget, og Regjeringa ville ta flere hjelpemidler ut av stønadsordningen for funksjonshemmede fordi de er blitt så billige og alminnelige. Det gjelder blant annet telefon med spesialfunksjon, treningssykkel osv. Senterpartiet vektlegger prinsippet om at man skal få dekket merutgifter som følge av funksjonshemning, og vi ville derfor under budsjettbehandlinga opprettholde stønad til hjelpemidler med 15.8 mill kroner. I tillegg til hjelpemidler, er brukerstyrt personlig assistanse noe vi ville prioritere. Gjennom å øke dette tilskuddet ville det blitt lettere for mange med funksjonshemning å delta i samfunnet, i skole, arbeid og fritid.
Et positivt resultat av budsjettet er enigheten om at 10 % av studentboligene skal tilrettelegges for folk med funksjonshemninger. Å gi handikappede like muligheter til å gjennomføre utdanning som folk flest krever at vi tilrettelegger infrastruktur og bygninger for alle. Handikappet blir man bare når storsamfunnet ikke er lagt til rette for alle. Vi må derfor stoppe diskrimineringa av funksjonshemmede. Senterpartiet vil fortsette å jobbe for dette.
