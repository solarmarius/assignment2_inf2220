
Tirsdag 8. juni 1993
Stortingsrepresentant Borghild Røyseland (KrF):
KUNSTIG BEFRUKTNING ÅPNER FOR SOTERING AV MENNESKER
-Det er etisk uakseptabelt å legge et gradert menneskeverd til grunn for lovgivningen om kunstig befruktning. Et befruktet egg er et menneskeliv uansett om det er én dag, 14 dager eller 12 uker gammelt. Hensynet til menneskeverdet og fosterets rett til livsvern må få som konsekvens at forskning på befruktede egg ikke kan tillates, uansett forskningens mål, art eller varighet. Det sier stortingssrepresentant Borghild Røyseland. Hun er KrFs sosialpolitiske talskvinne på Stortinget.
-Det kan bare forsvares at man forsker på mennesker når mennesket selv har gitt samtykke til dette, og forskningen har som formål å behandle mennesket. Disse vilkårene er ikke oppfylt når det gjelder forskning på befruktede egg, sier Borghild Røyseland.
Hun viser til at Tyskland nå har forbudt forskning på befruktede egg, mens Sveits og Østerrike arbeider med lignende forbud. Nederland har bevilget seg to års "tenkepause" i saken.
-Det betyr at mens andre land er i ferd med å stramme inn, går Norge i gang med liberaliseringer. Derfor er jeg svært skuffet over at stortingsflertallet nå åpner for forskning på fostre, sier Borghild Røyseland.
