
Dato: 6. oktober 2005
Innvandringspolitisk talsmann i FrP, Per Sandberg
- Foreldrene må stilles til ansvar!
Kjønnslemlestelse er forbudt ved lov i Norge, allikevel så utsettes årlig mange norske barn og unge jenter med innvandrerbakgrunn for dette bestialske overgrepet. - Det er på tide å omsette ord til handling og stille foreldrene til ansvar, sier innvandringspolitisk talsmann i FrP, Per Sandberg.
I en større artikkel avslører Bergens Tidende i dag at stadig flere afrikanske kvinner oppsøker norske sykehus for å gjøre om inngrepet som ble foretatt ved omskjæringen. Barn helt ned i 11-årsalderen kommer til sykehusene for å få behandling etter at de har blitt utsatt for kjønnslemlestelse.
- Vi kan ikke ha samvittighet til å sitte stille og se på at dette skjer. Nå er det på høy tid at vi bruker kraftigere lut i kampen mot kjønnslemlestelse, sier Sandberg.
- FrP har flere ganger foreslått tøffere tiltak som et ledd i kampen mot kjønnslemlestelse. Obligatorisk helsekontroll av alle jenter og unge kvinner som befinner seg i risikogruppene for kjønnslemlestelse er et slikt tiltak. En slik kontroll vil være en hjelpende hånd til de jentene som får livet ødelagt på grunn av skikker som foreldrene har tatt med seg fra hjemlandet, sier Sandberg.
- Når unge norske jenter med innvandrerbakgrunn blir utsatt for kjønnslemlestelse enten det skjer ulovlig her i landet eller ved at de blir sendt til hjemlandet for å få det gjort, må noen stilles til ansvar, og det kan ikke være noen tvil om at foreldrene må bære dette ansvaret. Derfor vil FrP at yrkesutøvere og ansatte i barnehager, barnevern, helse- og sosialtjenesten, skoler, SFO og trossamfunn som avdekker at slik lemlestelse har funnet sted, anmelder dette til politiet slik at man kan få iverksatt de nødvendige straffereaksjoner mot de ansvarlige, som definitivt er foreldrene, avslutter Sandberg.
