
01.05.03
Jens Stoltenberg
100.000 arbeidsledige krever handling: Arbeid til alle
- For Arbeiderpartiet er det uakseptabelt at antall arbeidsledige nærmer seg 100 000. Alle våre krefter må på nytt mobiliseres mot den økende arbeidsledigheten, og derfor sier vi enda en gang: "Arbeid til alle er jobb nummer en."
Det var hovedbudskapet i Arbeiderparti-leder Jens Stoltenbergs 1.mai-tale i Fredrikstad og Sarpsborg. Stoltenberg krevde i talen at Regjeringen må ta den økende arbeidsledigheten mer på alvor, og at den legger frem konkrete forslag i det reviderte budsjettet om noen uker.
Stoltenberg understreket videre at Arbeiderpartiet skal være en pådriver for humanitær bistand og gjenoppbygging i Irak:
-Vi må være beredt til å bidra med økt humanitær bistand, med økonomisk og politisk støtte. Men forutsetningene for alle norske bidrag er: At vi ikke blir en del av okkupasjonsstyrkene. Og jeg understreker dette: Alt vi gjør må være i samsvar med Folkeretten.
Stoltenberg brukte også 1.mai-dagen til å rope et varsko mot at Fremskrittspartiet og det Høyre-dominerte byrådet i Oslo selger seg ut av Hafslund, et av de største energiselskapene i Norge:
-Vi har bak oss en vinter preget av kraftmangel og høye strømpriser. Det har styrket, ikke svekket behovet for samfunnsmessig styring med energisektoren.
Arbeiderparti-lederen tok til orde for at salgsprosessen må utsettes til etter kommunevalget slik at innbyggerne kan uttrykke sin mening, og varslet at Arbeiderpartiet i Stortinget vil ta opp behovet for nasjonal og samfunnsmessig kontroll med kraftforsyningen.
Stoltenberg tok også et kraftig oppgjør med Høyres angrep på de offentlige ansatte. Han understreket i talen at hundretusener av arbeidstakere i offentlig sektor hver dag gir mennesker omsorg og trygghet, innenfor blant annet skole, sykehus og eldreomsorg:
-I stedet for å angripe offentlig ansatte, burde Høyre takke dem for den jobben de gjør!
