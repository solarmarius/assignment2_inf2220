
Akershus Senterparti
Fylkestingprogram 2003
GRUNNSYN
Senterpartiet vil bidra til å bygge det norske samfunnet på de kristne og humanistiske grunnverdiene. Vi skal ta vare på vår kulturelle arv og livsmiljøet, og vi skal styrke demokratiet. Senterpartiet ønsker samfunnsutvikling med utgangspunkt i enkeltmenneskers engasjement for lokalsamfunnet og for det nasjonale og det internasjonale fellesskapet som våre lokalsamfunn er en del av.
Akershus Senterpartis visjon er å øke sin innflytelse, være synlig i folks hverdag og finne politiske løsninger for lokalsammfunnets behov.
Akershus Senterpartiet mener at to grunnleggende forhold må være til stede for å skape et godt lokalsamfunn. Det må være en velfungerende, samlende og demokratisk funderte arena som trekker de lokale interesser sammen i «stedets vilje». Videre er det å ha en flora av organisasjoner der mennesker engasjerer, og engasjeres av, hverandre i kultur, idrett, samfunnsinteresser og annet.
Grunnpilarer i Senterpartiets ideologi er:
Desentralisering av makt, kapital og bosetting.
Et samfunn i økologisk balanse.
Blandingsøkonomi med privat eiendomsrett.
Kulturelt rotfeste.
Frihet for enkeltmennesket med ansvar for seg selv og fellesskapet.
·
Akershus Senterparti henvender seg til deg som tror at samfunnet kan bygges nedenfra og at det finnes løsninger som tar hensyn til helhet.
Fylkeskommunen som aktiv regional tilrettelegger
Fylkeskommunen er et viktig og hensiktsmessig organ for å samordne kommunenes utvikling. Regional tilrettelegging av næringsliv, utdanning, helse og miljø betyr mye for at folk skal kunne arbeide der de bor og ha tid til å delta i de aktivitetene de har lyst til. Akershus Senterparti mener fylkeskommunens rolle først og fremst er planlegging og styring av:
Videregående skole
Helse og sosial
Kultur
Samferdsel og kollektivtrafikk
Regional næringsutvikling og verdiskaping
Arealplanlegging og miljøpolitikk
Kultur- og naturvern
Samarbeid og tilrettelegging av regionale organisasjoner innen kunst og kultur
·
Akershus - mulighetenes fylke
Travle Akershus
Akershus preges av sin beliggenhet rundt Oslo. Deler av fylket og enkelte av lokalsamfunnene i fylket har stor gjennomfartstrafikk, høyt tempo og press for eksempel i boligmarkedet. Men Akershus har også mange av storbyens positive sider. Innbyggere i Akershus har nærhet til et spennende og mangfoldig arbeidsliv, god tilgang til kulturelle aktiviteter og nærhet til et bredt service- og handelstilbud. Folk ønsker å bo i Akershus. Det er et faktum og det stiller krav til planlegging og tilrettelegging for å ivareta helhetlige og gode løsninger.
Grønne Akershus
Akershus er rikt på naturressurser. Et vakkert kulturlandskap i kombinasjon med store skogsområder preger Akershus. Naturens tålegrense, og verdien av et grønt, åpent landskap må stå som rammer for samfunnsutvikling og arealbruk. Avgangen av dyrka og dyrkbar mark er etter Senterpartiets mening faretruende stor. Nedbygging truer et kulturlandskap som er av stor verdi for folk flest. Senterpartiet mener at vi, også i framtida, må ta ansvar for å produsere et bredt spekter av trygge matvarer i hele Norge. Da må nedbyggingen av dyrkbare arealer stanses.
På tvers av sektorene
Senterpartiet mener at sterk sektororientering hindrer gode helhetsløsninger hvor man tar hensyn til sammenhenger i velferd, miljø og økonomi. Med utgangspunkt i nærhet, trivsel og livskraft vil Senterpartiet arbeide for gode helhetsløsninger. Omsorg for hele mennesket er et mål for tiltak i offentlig sektor. At det er bedre å forebygge enn å reparere går som en grønn tråd gjennom våre forslag til å løfte blikket og tenke mer helhet. Særlig aktuelt er det å sette kultur, natur og miljøpolitikk inn i helsepolitisk, undervisningspolitisk og næringspolitisk sammenheng.
REGIONAL UTVIKLING
Senterpartiet vil stå på miljøvernets side i arbeidet med regionalt utviklings- og planarbeid. Ingen andre steder i landet skjer det en så rask reduksjon i landbruks- og friarealene som i Akershus. Senterpartiet ønsker en annen utvikling på dette området.
Planlegging
Plan- og bygningsloven pålegger fylkeskommunen et regionalt planansvar gjennom fylkesplanleggingen, og gjennom behandling av kommuneplanene.
Akershus Senterparti vil:
Ha tett samarbeid mellom kommuner og fylke for å sikre at helhetsinteressene ivaretas i utbyggings- og arealdisponeringssaker over kommunegrensene.
At bolig- og næringsutvikling hovedsaklig bør skje i de etablerte sentrene i kommunene der det er god kollektivdekning.
Ha rom for spredt boligbygging i et begrenset omfang, spesielt i ytterområdene i fylket, for å opprettholde offentlig og privat service.
Sikre markagrensa. I samarbeid med kommunene kan det imidlertid foretas justeringer for å finne egnede utbyggingsarealer i områder hvor konfliktene mot friarealene ikke er vesentlige.
Forhindre bygging i strandsonen gjennom en bedre oppfølging av lovverket.
Praktisere et sterkt jordvern for å sikre dyrkede arealer til matproduksjon.
· Miljøvern
Menneskelig aktivitet, det du og jeg foretar oss i det daglige, former våre omgivelser. Lokal Agenda 21 (LA 21) er et plan- og miljøvirkemiddel som bygger på lokal deltakelse i forming av miljøvernet. Senterpartiet vil støtte LA 21-arbeidet i kommunene og sørge for at det også legges til grunn for fylkeskommunens miljøarbeid.
Senterpartiet har lang tradisjon for å ta miljøhensyn i vår politikk. Det er det også lagt vekt på ved utforming av dette programmet, med utgangspunkt i fylkeskommunens rolle.
I kapittlet Samferdsel vil du derfor finne et sterkt fokus på kollektivtrafikk og økt utnyttelse av jernbane som kommunikasjonsmiddel. I kapittlet Helse og Sosial er det blant annet fokus på folkehelse med ivaretakelse og utnyttelse av et sunt naturmiljø for bedre somatisk og psykisk helse i befolkningen. Ren luft, rent vann, bevaring av friarealer og tilfredsstillende støyforhold er avgjørende for folks helse.
I kulturkapitlet er det fokus på kulturens rolle som allmenndannende og utviklende kraft for «hele mennesket». Gjennom kultur styrkes fokus på «ikke- materielle verdier», noe som også bidrar til å dempe presset på det ytre miljøet.
Ved regional utvikling og arbeid og næring beskriver vi ansvaret fylkeskommunen har for å fremme samarbeid på tvers av kommunegrenser, disponere areal og bidra til lokalisering av virksomhet på en måte som er til minst mulig belastning for miljøet.
Folkestyrt ansvar
Senterpartiet mener Storting og regjering har etablert for mange statlige kontroll- og tilsynsordninger overfor kommunesektoren. Byråkratiet hos fylkesmannen, hans avdelinger, og i andre statlige regionale etater kan med fordel erstattes av folkevalgt avgjørelsesmyndighet i kommune og fylkeskommune. Dette vil effektivisere offentlig sektor og styrke innbyggernes mulighet til å påvirke viktige beslutninger.
Akershus Senterpartiet vil:
Ha større kommunalt og fylkeskommunalt ansvar for oppgaveløsningen.
Overføre fylkesmannens miljøavdeling og landbruksavdeling til fylkeskommunen.
Iverksette sparetiltak i fylkesdrevne bygg med redusert lys- og varmeforbruk, for å vise at fylket tar ansvar for energisparing.
· Skole og utdanning
Fylkeskommunen har ansvaret for videregående skole og lærlingeordningen i fylket. Unntaket er Asker og Bærum hvor det gjennomføres forsøk med kommunalt ansvar, «frikommuner». Det er i dag 33 videregående skoler i fylket, 3 folkehøyskoler (hvorav fylket eier 2), 3 avdelingskontorer for fagopplæring og 4 regionale PP/OT-kontorer. (Pedagogisk-psykologisk oppfølgingstjeneste).
Det totale antallet elevplasser /lærlingeplasser ligger i underkant av 20.000.
Lik rett til utdanning
Utdanning og forskning er framtidsrettede investeringer. Retten til fullverdig utdanning skal være lik for alle, uansett sosial bakgrunn, kjønn, bosted og økonomisk evne. Videregående opplæring ivaretas mest rasjonelt på regionalt nivå, der inntaket er basert på geografi, ikke konkurranse på karakterer. Konkurransebaserte inntak gir i realiteten ikke større valgfrihet for en samlet elevmasse og det vil kunne føre til at ellers like skoler over tid får ulik status.
Akershus Senterparti vil:
Ha fortsatt geografisk oppdeling av skolested for elever, slik at vi ikke får et ulikt skoletilbud i fylket.
Ha fri skoleskyss for elever som bor over 6 kilometer fra skolestedet.
Prioritere tilrettelagt undervisning for elever med særskilte behov. Støtteundervisning tilrettelagt for funksjonshemmede må styrkes.
Arbeide for at skolehverdagen får daglige innslag av fysisk aktivitet. Fysisk fostring og utvikling er et viktig forebyggende tiltak for barn og unge.
Ha et godt voksenopplæringstilbud ved de videregående skolene i fylket.
· Evaluering i skolen
Senterpartiet vil ha evaluering av skoletilbudet med sikte på kvalitetsheving og utvikling. Det skal legges vekt på utvikling av samarbeidsevne, toleranse, solidaritet og erfaringsbasert læring. Målet er å gi faglig innsikt, etiske grunnholdninger og ferdigheter i personlig utvikling.
Evalueringsgrunnlaget for elever må utvikles slik at vurderingen av elever blir mer fullstendig. Modeller der elevene selv er aktive deltakere i vurderingen bør være utgangspunktet.
Evaluering av lærere og skoleledelse må gjøres med utgangspunkt i pedagogisk og organisatorisk utvikling. Evaluering skal ikke være et kontroll- og tilbakemeldingssystem hvor det oppstår uro og utrygghet blant elever og lærere. Utdanningsdirektørens initiativ kalt «Kvalitetskartet», hvor man fokuserer på samhandling i arbeid med kvalitetssikring, skal videreføres.
Akershus Senterparti vil:
Ha gode og fullstendige metoder for å evaluere elevenes kompetanse og ferdigheter.
Videreutvikle arbeidet med kvalitetssikring av opplæringen både i skole og bedrift gjennom «Kvalitetskartet».
Ha jobbintervju ved ansettelse av lærere.
Øke rammene for lærernes etterutdanning innenfor fagfelt og pedagogikk.
· Rådgivningstjenesten
Elever som skal starte videregående utdanning, og senere ta en rekke valg i løpet av denne skolegangen, vil ha stor nytte av god veiledning. Rådgivningstjenesten skal kunne bistå et stort antall enkeltelever, og på den måten også sikre bedre utnyttelse av ressursene i skolen. Senterpartiet mener denne rådgivningstjenesten til elevene kan forbedres gjennom økt samhandling og økt kompetanse hos dem som utøver den.
Akershus Senterparti vil:
Etablere et tettere samarbeid mellom rådgivningstjenestene i grunnskolen og videregående skole.
At det gjennomføres kurs og opplæring for dem som skal drive med rådgivning.
At rådgivningstjenesten knytter til seg ekspertise fra næringslivet.
Etablere samordnet rådgivningstjeneste for voksne gjennom at arbeidsmarkedsetaten, trygdeetaten, og kommunen samarbeider.
· Skoledemokrati og elevengasjement
Det er viktig at alle aktørene i skolesamfunnet deltar i utformingen av skolehverdagen. Det er spesielt viktig å legge forholdene til rette for et aktivt elevengasjement. Elevenes innflytelse må styrkes gjennom involvering i skolens ulike utfordringer. Elevene må sikres representasjon i de utvalg og de fora som styrer og utvikler skolen. Akershus Senterparti vil arbeide for å styrke skoleutvalgets ansvar.
Det må legges tilrette for ungdoms samfunnsengasjement. Akershus Senterparti mener at skolen må være fleksibel når det gjelder elevers mulighet til å utøve politiske aktiviteter og samfunnsansvar.
Akershus Senterparti vil:
Endre fraværsreglene slik at antall permisjonsdager uvides fra 12 til 16 dager, og at reglementet utvides til også å omfatte tillitsverv i organisasjonslivet på regionalt og lokalt plan, samt deltakelse ved idrettsarrangement på krets- og/eller landslagsnivå.
· Skoleutbygging
Lokaler til videregående utdanning er en av fylkeskommunens største utfordringer i perioden hva angår økonomi og lokalisering. Ved lokaliseringsvalg vil Senterpartiet under ellers like forhold legge nye videregående skoler til kommuner som ikke allerede har slike tilbud. Skolene vil også i tida framover være viktige samlingsplasser utenfor skoletida. Her er det rom for kulturaktiviteter og opplæringsaktiviteter som kommer vertskommunen og deres innbyggere tilgode.
Akershus Senterparti vil:
Sikre god utnyttelse av eksisterende skolebygg.
At muligheter for leie av egnede bygninger til videregående utdanning utredes.
Aktivt følge opp utbygging av videregående skoler i Frogn og Lørenskog.
Stimulere til samarbeid mellom fylkets kommuner for å finne brukbare arealer til skoleutbygging.
· HELSE OG SOSIAL
Folkehelsearbeidet
Fylkeskommunen har en annen rolle innenfor helse- og sosialområdet nå enn den hadde tidligere. Ansvaret for sykehusene er overført fra fylkeskommunen til staten, og flere av de andre helse- og sosialoppgavene er også i ferd med å bli delt mellom kommunene og staten. Akershus Senterparti krever at fylkeskommunen får innflytelse og en aktiv rolle i helseforetakenes planlegging av sykehustilbudet og øvrig helse- og sosialtilbud til innbyggerne. Fylkespolitikerne må påta seg ombudsrollen for å ivareta innbyggernes interesser overfor Helse Øst. Det fylkeskommunale planarbeidet må ivareta utvikling av gode helse- og miljøtilpassede løsninger i transportplanlegging, og ved å stimulere til utbyggingsmønstre som sikrer innbyggerne gode rekreasjons- og friluftsmuligheter.
Pasienten først!
Senterpartiet vil arbeide for et helsetilbud som dekker innbyggernes behov for kvalitet, tilgjengelighet og omfang. Både innenfor sykehustilbud, polikliniske tilbud og når det gjelder rehabilitering er tilbudene for dårlige til å dekke behovet. Det kreves derfor politisk vilje til å bygge ut helsekapasiteten også i Akershus. De små avstandene i vår del av landet stiller krav til et godt samarbeid over fylkesgrensene - spesielt med Oslo og Østfold - for å utnytte de samlede ressursene best mulig.
Forebygging lønner seg
Senterpartiet vil styrke det forebyggende helsearbeidet, bl.a. i samarbeid med pasientorganisasjonene, idrettsorganisasjonene og andre frivillige organisasjoner. Stiftelsen Natur-Kultur-Helse, som vi er så heldige å ha i Akershus, vil være en viktig partner i utviklingen av forebyggende tiltak.
Akershus Senterparti vil gjennomføre tiltak innenfor:
Somatiske sykehus:
AHUS må bygges ut etter de planer som er lagt. Sykehuset skal sikre innbyggerne på Romerike gode sykehustjenester.
Follo Sykehus må bygges. Det er dokumentert at dette både er den beste faglige og økonomiske løsningen for Follo.
Stensby Sykehus må videreføres som lokalsykehus med akuttberedskap innenfor indremedisin og kirurgi.
Bærum Sykehus må bygges ut for å dekke Vestregionens behov.
Pasienter som skrives ut fra sykehusene må være ferdigbehandlet, slik at behandlingskostnader ikke skyves over på kommunene, eller at pårørende får uforholdsmessig store belastninger med pleie og omsorg. Sykehusene må inngå avtaler med kommunene basert på gjensidig forståelse av hvor pasientansvaret skal være.
· Psykiatri:
Det skal etableres psykiatrisk legevakttilbud for hele fylket, slik at folk med psykiske lidelser kan møte kompetent personell når de søker hjelp.
Faglige skott mellom barne- og ungdomspsykiatri og barnevern må brytes ned, slik at det kan gis tilbud som dekker sammensatte behov.
Akuttmottakene ved AHUS, Blakstad og i Follo må bygges ut.
Samarbeidet med pasient- og pårørendes organisasjoner, som Mental Helse, må bli bedre. Dette er spesielt viktig i rehabiliteringsfasen etter sluttført behandling.
· Rusomsorg:
Akershus Senterparti vil styrke forebyggende arbeid rettet mot ungdom og deres foreldre. Dette må skje i nært samarbeid med skolen, ungdomstiltakene innen kultursektoren og de frivillige organisasjonene.
Behandlingstilbudene innen barne- og ungdomspsykiatrien og rusomsorgen må samordnes bedre.
Ettervernet for narkomane og rusmiddelmisbrukere må forbedres vesentlig i samarbeid med kommunene.
· Tannhelsetjeneste:
Bevilgningene til tannhelsetjenesten for barn, unge og eldre, som fylkeskommunen har ansvaret for, må økes vesentlig slik at tilbudene holder et akseptabelt nivå.
Det må satses på rekrutteringstiltak for å bemanne tannklinikkene, bl.a. gjennom bedre utnyttelse av kostbare bygninger og utstyr gjennom kombinasjon med kommersiell drift.
· Barnevern:
Arbeidet med å få en høyere egendekning av barnevernsinstitusjoner i fylket må videreføres.
Fosterforeldre er en svært viktig ressurs i barnevernet. Det må gis gode vilkår både gjennom faglig støtte og økonomisk vederlag for familier som påtar seg denne oppgaven.
Ansvarsforhold og faglig opplegg mellom kommunene og annenlinje-tjenesten i barnevernet må bli mer fleksibelt og stimulere til bedre samarbeid.
Samarbeidet mellom barnevernet, skolen, helsetjenesten og politiet må bli bedre og om nødvendig sikres gjennom lovverket.
· Familievern:
Familievernet må fortsatt baseres både på tilbud fra de kirkelige familievernkontorene og kontorer i offentlig regi.
Familievernkontorene må utvikles som en del av den samlede helse- og sosialtjenesten og bl.a. ha ressurser til å gi hjelp i situasjoner hvor familiemedlemmer har rusproblemer.
· KUNST OG KULTUR
Senterpartiet vil oppvurdere kunsten og kulturens rolle i samfunnet. Kulturaktiviteter har en egenverdi for folk, og kulturelt mangfold er viktig for å utvikle identitet og å holde samfunnet sammen. Fylkeskommunen har viktige funksjoner innenfor kulturvern og gjennom å støtte tiltak innen kulturformidling. Senterpartiet vil legge spesiell vekt på støtte til, og samarbeid med det store mangfoldet av frivillige organisasjoner vi har i Akershus. Disse er ryggraden i det lokale kulturtilbudet. Gjennom støtte til regionleddene kan fylkeskommunen bidra til å bygge opp kompetanse og kreativitet som kommer det lokale kulturlivet til gode.
Oppvekst og ungdom
Akershus fylkeskommune må bidra i det frivillige barne- og ungdomsarbeidet gjennom et aktivt samarbeid med og støtte til organisasjonenes fylkesledd. Kulturell ballast gir innsikt og kunnskap om samspill og solidaritet. Kulturelle aktiviteter utvikler forståelsen for ikke-materielle verdier og styrker vår evne til fremsynt og langsiktig forvaltning av viktige samfunnsgoder.
Kulturelt mangfold bidrar til økt forståelse og lærdom av alt som framstår som nytt og annerledes. Kulturell utvikling er viktig for å forstå omgivelsene og hendelser i verdenssamfunnet. Kultur i videste forstand vil være av de fremste virkemidler for integrering og utvikling av et flerkulturelt Norge.
Akershus Senterparti vil:
Videreføre samarbeid med Akershus Barne- og Ungdomsråd - ABUR - som et koordineringsledd mellom fylkeskommunen og organisasjonene.
Støtte barne- og ungdomsorganisasjonenes fylkesledd slik at de kan få bedre kapasitet til å støtte det medlemsrettede arbeidet gjennom sine lokallag.
Samarbeide med kommunene slik at det i hele fylket er gode og tidsmessige anlegg for fritidsaktiviteter. Bruken av de videregående skolene i Akershus på kveldstid er viktig i denne sammenheng.
· Idrett og fysisk fostring
Senterpartiet ser idrettsbevegelsen som en viktig del av det samlede kultur- og fritidstilbudet.
Akershus Senterparti vil:
Koordinere samarbeidet med idretten i Akershus gjennom Akershus Idrettskrets.
At bruk av skolebygg og -anlegg skal være gratis ved utøvelse av allmenn idrettsaktivitet blant barn og unge.
Arbeide for avsetning av arealer til utøvelse av fysisk aktivitet.
Støtte utbyggingen av tidsmessige anlegg i de forskjellige regionene. I denne sammenhengen må fylkeskommunen bidra til samarbeid over kommunegrensene.
Arbeide for at det bygges flere og bedre anlegg for motorsport i Akershus.
·
Kulturvern
Akershus har rike kulturminner og en rekke mindre museer som formidler dokumentasjon av levekår, næringsliv og byggeskikk i vår region.
Akershus Senterparti vil:
Utvikle Akershus fylkesmuseum med spesiell vekt på ansvaret som servicemuseum for de lokale museene i Akershus.
Videreutvikle samarbeidet med Akershus Kulturvernråd.
Sikre gjennomføringen av Rikspolitisk senter på Eidsvoll.
·
Kulturformidling
Nærheten til Oslo gjør at det brede konsert-, museums- og teatertilbudet der er en viktig del av kulturtilbudet til innbyggerne i Akershus. Kunst- og kulturutvikling er likevel en så viktig del av det å bygge gode lokalmiljøer, at det er viktig å stimulere kunstnere og kulturarbeidere til lokal produksjon i Akershus.
Akershus Senterparti vil:
Videreutvikle fylkesbiblioteket som en viktig kompetansekilde og støtte for folkebibliotekene i kommunene.
Samarbeide med kunstnerne og kultur- og kunstforeninger om kulturformidlingstiltak slik at de når ut til et bredt publikum.
Fremme kulturformidling gjennom skolene.
·
Voksenopplæring
Voksenopplæring i regi av studieorganisasjonene og støtte til VO-tiltak for prioriterte grupper er et av kultursektorens ansvarsområder. Dette må forvaltes på en bedre måte. Studieorganisasjonene utgår fra det brede og folkelige organisasjonslivet. De er viktige samarbeidspartnere for fylkeskommunen og kommunene i arbeidet for å sikre voksnes mulighet til kompetanseutvikling og bedre livskvalitet.
Akershus Senterparti vil:
Styrke satsingen på voksenopplæring både innenfor kultur- og utdanningssektoren.
Stimulere til kulturbasert sysselsetting bl.a. gjennom voksenopplæring.
Aktivt bruke kulturelle aktiviteter og kulturelt samarbeid i arbeidet med kurs og utdanning for integrering og kunnskapsutveksling med nye statsborgere.
· SAMFERDSEL
Akershus er preget av stor trafikk som belaster miljøet. I tillegg til de interne reisende i fylket, er det mange som reiser gjennom Akershus for å komme til Oslo. Senterpartiet vil arbeide for effektiv og miljøvennlig trafikkavvikling. I store deler av fylket må kollektivtransporten prioriteres framfor videre økning i biltrafikken. Bare slik kan vi løse trafikkveksten uten å påføre innbyggerne stadig større ulemper med trafikkork, støyproblemer og luftforurensning.
Akershus Senterparti vil arbeide for at Oslopakke II gjennomføres og at staten opprettholder sine forpliktelser. Et samarbeid mellom Akershus fylke, Oslo og Staten ved Samferdselsdepartementet er avgjørende for å oppnå målsettningen om helhetlige løsninger for infrastruktur, samferdsel og kollektivtrafikk i regionen.
Kollektivtransport
Akershus Senterparti vil arbeide aktivt for å forbedre kollektivtilbudet i fylket med flere avganger, bedre regularitet og kortere reisetid. Kollektivtakstene skal ikke øke mer enn vanlig prisstigning, og på sikt reduseres.
Akershus Senterparti vil:
Sikre mer penger til kollektivtransporten blant annet gjennom å bruke av overskuddet i bompengeringen. Det skal være et tilfredsstillende tilbud, også i de spredtbygde delene av fylket.
Forbedre systemet med trafikknutepunkter, terminaler, overgangsmuligheter mellom ulike transportmidler og innfartsparkering.
Arbeide for å sikre Kolsåsbanens framtid, og at banen forlenges til Rykkinn.
Opprettholde gode rabattordninger for ungdom, slik som Ungdomskortet og skole- og studentrabatt.
Sikre god framkommelighet for kollektivtransporten med egne bussfelt og prioritering i lyskryss.
Sette fart i arbeidet med å etablere ett felles kollektivselskap for Oslo og Akershus. Det vil være effektiviseringsgevinster å hente ved å samordne rutetilbudene i de to fylkene.
Fortsette bruken av anbud i kollektivtilbudet, men uten at det går ut over dekningen og kvaliteten på tilbudet.
Sørge for at det kollektive transportsystemet er tilpasset funksjonshemmede.
TT-ordningen er et viktig tilbud som skal sikre fritidsreiser for funksjonshemmede. Ordningen gjennomgås og styrkes for enda bedre utnyttelse. Grupper med fysiske funksjonshemminger må prioriteres.
· Jernbane
Jernbanenettet gjennom Akershus er både del av det nasjonale rutenettet og en viktig forutsetning for det lokale kollektivtilbudet. Akershus Senterparti vil arbeide for at enda flere skal finne det hensiktsmessig å bruke jernbanen som transportmiddel.
Akershus Senterparti vil:
At dobbeltspor til Ski, som ligger inne i Oslopakke II, gjennomføres nå. Senterpartiet vil arbeide for at Stortinget oppfyller sine forpliktelser og bidra til at arbeidet med utbygging kan komme igang.
At Gardermobanen åpnes for lokaltrafikk, slik at folk som vil betale en høyere pris kan benytte seg av denne kapasiteten.
At Gjøvikbanen og Kongsvingerbanen rustes opp, blant annet ved at det bygges kryssingsspor som vesentlig øker kapasiteten til relativt lave kostnader.
· Skoleskyss
Fylket har ansvar for skoleskyssordningen for elever i den videregående skolen. Noen elever har lang og kostbar reise til skolen, andre bor like ved. Senterpartiet ønsker å utjamne kostnadene med reising.
Akershus Senterparti vil:
Sikre fri skoleskyss for elever i videregående skole med mer enn 6 km reiseveg.
· Bompengeringen
Bompengeringen rundt Oslo har fungert tilfredsstillende med å begrense biltrafikken inn til sentrum og ved å skaffe midler til vegutbygging og til kollektivtiltak. Akershus Senterparti ønsker i hovedsak å videreføre bompengeringen slik den er i dag også etter 2005. Senterpartiet avviser forslaget om å flytte bompengeringen mot Akershusgrensa.
Akershus Senterparti vil:
At brukerfinansiering, i form av bompengering eller andre tilsvarende løsninger, videreføres også etter 2005.
At en større del av pengene må brukes til kollektivtiltak. Bompengemidler må kunne brukes både til drift og investering i kollektivtrafikken.
Oslopakke II er vedtatt, men gjennomføring av innholdet i denne avtalen er avhengig av at partene oppfyller sine forpliktelser. Senterpartiet vil, på alle plan, jobbe aktivt for dette.
· Trafikksikkerhet og miljø
Akershus Senterparti vil arbeide for kontinuerlig reduksjon av antall drepte og alvorlig skadde i trafikken. Ulempene som trafikken påfører innbyggerne i Akershus, direkte og indirekte, må reduseres. Kommunikasjon på veg og bane skal være trygg. All nybygging og utbedring må møte moderne krav til estetikk, luft- og støyforurensning.
Akershus Senterparti vil:
Øke bruken av 30 km/t som fartsgrense og fysiske fartshindringer i boligfelt.
Øke utbyggingstakten for gang- og sykkelveger. Noen steder må det vurderes å redusere standarden for å få dekket det store behovet med knappe økonomiske ressurser.
Følge opp eksisterende trafikksikkerhetstiltak, slik som «Trygg skoleveg».
Ha holdningskampanjer og økt fokus på trafikkopplæring i videregående skole.
Gjennomføre prøveprosjekt med «Trygt hjem for en 50-lapp» etter modell fra andre deler av landet.
Prioritere og utbedre ulykkesbelastede strekninger og punkter på den delen av veinettet som fylket har ansvar for.
Sørge for å oppfylle helsemyndighetenes intensjoner og dagens krav til miljø, hva angår støy- og luftforurensning ved utbygging av kommunikasjonsårer, veg eller jernbane.
At fylkeskommunen, i den grad det er aktuelt og praktisk gjennomførbart, skal benytte el-biler i sin drift og administrasjon.
· Vegnett
Fylkesveger og riksvegnett i utkantene av fylket har for lav standard og er for dårlig vedlikeholdt. Senterpartiet vil prioritere oppgraderinger her.
Akershus Senterparti vil:
Oppgradere fylkesvegnettet særlig i områder der dette er viktig for næringsvirksomhet.
Styrke vedlikehold av eksisterende veger.
Arbeide for at fylkeskommunen skal overta ansvaret for grunnerverv ved utbygging av gang- og sykkelveger langs fylkesvegene.
At E16 fra Sandvika mot Sollihøgda bygges.
At riksveg 22 og 169 gjennom Fet til Aurskog-Høland rustes opp.
At ny R152 fra Ås til Holstad bygges.
At «Fossumdiagonalen» på riksveg 4 bygges.
· ARBEID OG NÆRING
Senterpartiet vil arbeide for å utvikle flere arbeidsplasser i Akershus. Fylkeskommunens rolle i dette arbeidet er først og fremst tilrettelegging av kommunikasjon og infrastruktur, slik at virksomhet kan etableres og samhandle med annen næring og kunder i regionen. Senterpartiet mener videre at fylkeskommunen har en rolle i arbeidet med å stimulere til samarbeid, og tilrettelegge for nyskapning og styrking av et variert og sterkt næringsliv i regionen.
Det er i dag en betydelig pendleraktivitet fra kommunene i Akershus til Oslo. Vår målsetting er å støtte opp om en næringspolitikk som bidrar til at folk i størst mulig grad har sine arbeidsplasser lokalt. Dette vil være et viktig bidrag for et bedre miljø og økt livskvalitet.
Akershus Senterpartiet vil:
Bidra til nytenkning og bedriftsutvikling i hele fylket, blant annet ved å støtte etablerersentrene i deres arbeid med nyetableringer innen håndverk, industri og reiselivsnæring.
Arbeide for at kommunene i større grad samarbeider regionalt for tilrettelegging av lokale arbeidsplasser.
Søke å oppnå en balansert utbygging av både små, mellomstore og store bedrifter på de næringsområdene som er lagt ut rundt Gardermoen.
Fortsatt satse på Akershus Bedriftsrådgivning A/S som service- og rådgivningskontor for små og mellomstore bedrifter.
Støtte arbeidet med etablering av flere tilrettelagte arbeidsplasser for funksjonshemmede.
Sørge for at skoleverket må gi utdanningstilbud som næringslivet i fylket kan nyte godt av.
Bidra til å videreutvikle forskningsmiljøene i Kjeller-området og ved NLH, slik at disse kan tilføre fylkets næringsliv økt kompetanse.
· Reiseliv
Næringsvirksomheten i regionen er svært variert og inneholder alle typer virksomhet. Det meste av denne virksomheten trenger ikke spesielt fokus fra fylkeskommunen. Andre områder vil være tjent med en regional strategi. Et slikt område er reiseliv. Akershus fylkeskommune må derfor videreføre sine intensjoner i Fylkesplanen for i mye større grad å utnytte det potensialet som ligger i turisme og reiseliv i regionen.
Regionens nær 1,5 millioner fastboende representerer et unik kundegrunnlag i norsk sammenheng, i tillegg til tilreisende turister. Satsing på området vil kunne bidra til utvikling av et stort antall arbeidsplasser i hele regionen. Vi er så heldige å ha mange gode museer, samlinger og attraksjoner som er verdt et besøk. Utfordringen består i å skape entusiasme rundt, og markedsføre disse utad.
Akershus Senterparti vil:
Bidra til å følge opp fylkesplanen på reiseliv hvor det spesielt satses på å samordne intressentene, kompetanseheving, produktutvikling, felles markedsføring og profilering.
· Jordbruk, skogbruk og utmarksnæring
Et annet område som krever regionalt fokus er verdiskapning innen jordbruk, skogbruk og utmarksnæring. Grunnen til dette er først og fremst presset mot selve grunnlaget for slik verdiskaping; arealene. Akershus har rike jord- og skogbruksområder og primærnæringene er viktige for sysselsettingen i mange kommuner. Disse arealene er også rekreasjonsområder for hele fylkets befolkning. Vårt jord- og skogbruk er et utstillingsvindu for norsk primærnæring. Akershus Senterparti derfor legge vekt på åpenhet og formidling av landbrukets verdier til befolkningen.
Akershus Senterparti vil:
Ha mer variert matproduksjon i Akershus. Tilbakeføring av en del husdyrproduksjon vil være positivt for jordbruket og miljøet.
Praktisere et restriktivt jordvern. Vår dyrka jord og vårt klima hører til landets beste. De beste jordbruksarealene i Akershus er landets matkornkammer og må forbeholdes matproduksjon.
Legge Fylkesdelplan Golf og statlige retningslinjer til grunn for omdisponering av landbruksarealer til golfbaner.
Arbeide for økt satsing på landbruksbasert næringsutvikling som for eksempel bioenergi, «grønn omsorg» og gårdsmat. Dette vil være viktig for å opprettholde aktivitet og sysselsetting på gårdsbruka.
·
