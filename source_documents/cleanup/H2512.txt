
Torsdag 15. september 1994
Bondevik om EUs føderasjonsplaner:
SER FRAM TIL EN KONSTRUKTIV DEBATT MED JAGLAND
-Jeg er glad for at Arbeiderpartiets leder Torbjørn Jagland har gitt et fyldig svar på min utfordring når det gjelder hans og partiets holdning til føderasjonsplanene i EU. Det viser at han tar problemstillingen på alvor, og jeg tror svaret hans kan danne utgangspunkt for en konstruktiv og seriøs debatt. Det sier Kristelig Folkepartis leder Kjell Magne Bondevik.
Det var under KrFs strategikonferanse på Geilo i begynnelsen av september at Bondevik utfordret Jagland til å svare på om Arbeiderpartiet vil arbeide for et føderativt EU, eller om de vil motarbeide dette. Utfordringen ble også gitt i brevs form. Jaglands svar i form av et seks siders notat forelå onsdag.
-Spørsmålet om hva slags EU ja-siden vil ha, er et kjernepunkt i EU-debatten. Jeg har en del kritiske kommentarer til Jaglands svar, men vil ta meg god tid til å gå gjennom svaret, slik Jagland gjorde før han svarte. Jeg regner med å komme tilbake med et fyldig svar i neste uke, sier Kjell Magne Bondevik.
-Jeg tror de to dokumentene som da foreligger, vil kunne danne basis for en videre debatt om EUs føderasjonsplaner. Det er en nødvendig debatt, og jeg håper den skal bli fruktbar og konstruktiv, sier Kjell Magne Bondevik.
