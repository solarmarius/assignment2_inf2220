
30. november 2000
Fra justispolitisk talskvinne Åse Wisløff-Nilssen
Sentrum styrker retssikkerheten
-Jeg er svært glad for Stortingets justiskomite har pålagt justisdepartementet å legge fram sak om politiets behov for helikoptertjenesten i løpet av våren 2001. KrF vil arbeide for at politiet får sin egen helikoptertjeneste. Et politihelikopter vil gjøre politiets jakt på forbrytere mye mer effektivt, og vil også kunne være med på å forebygge ulykker. Det burde være en selvfølge at norsk politi har sin egen helikoptertjeneste, uttaler justispolitisk talskvinne Åse Wisløff-Nilssen (KrF) etter at komiteen har gjort ferdig arbeidet med justisbudsjettet for 2001.
KrF har sammen med sentrumspartiene også sørget for at løftene om advokatsalærene holdes. Regjeringen Bondevik og Advokatforeningen kom til enighet om en opptrappingsplan for advokatsalærene. I AP-regjeringens budsjett-forslag ble planen forskjøvet. KrF har nå sørget for at den opprinnelige tidsplanen blir gjennomført. Dermed er vi også med på å styrke den enkeltes rettssikkerhet, fordi det vil bli lettere å få advokater som vil påta seg oppdrag.
Rettssikkerheten til enkeltpersoner blir også bedre ivaretatt ved at studentenes rettshjelpstilbud blir tilført 2 millioner ekstra. Den rettshjelpen studentene driver er et godt tilbud til mange mennesker som ellers ville hatt problemer med å få juridisk veiledning.
Åse Wisløff Nilsen er også svært glad for å ha fått tilført 17 mill kroner i økte midler til politiet.
