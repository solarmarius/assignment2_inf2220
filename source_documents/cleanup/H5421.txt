
10/12-01
Stopp bråkebøttene
OECD-undersøkelsen blant 265.000 elever i 32 medlemsland har tidligere vært omtalt i media i forbindelse med dårlige resultater for norske elever. Nå viser det seg at undersøkelsen plasserer norsk skole nesten helt på bunn når det gjelder uro i klasserommet.
- Klart det er en sammenheng her ­ sier Arne Sortevik, FrPs fraksjonsleder i Kirke-, Utdannings, og Forskningskomiteen, -I denne undersøkelsen - som direkte dreier seg om bråk og uro i norske klasser og der hele 4.000 elever er spurt er det jo elevene selv som gjennom sine svar viser frem omfanget av problemet. Og omfanget er urovekkende stort når hele 40 % av ungdomsskole-elevene sier at de blir plaget av bråk og uro i de fleste timene.
- Her er jeg faktisk enig med Lederen i Norsk Lærerlag ­ sier Arne Sortevik.
- Foreldre har hovedansvaret for at barn blir oppdratt slik at de lærer seg både alminnelig høflighet, respekt for andre - både medelever og lærere - og for de regler som gjelder i samfunnet. Skal vi bli "dugande mennesker" må vi tidlig lære at det både finnes regler og at regler skal holdes ikke minst av respekt for andre!
- Men også skolen må tåle kritisk vurdering når undersøkelser nok en gang viser at noe er fundamentalt galt med "produksjonen" i skolen ­ sier Arne Sortevik. - Norge bruker mye penger på skolen og har færre elever i klassene enn svært mange andre land. Når resultatene til dels er langt under middels er det åpenbart at skolesystemet bør endres.
- Vi bør få tilbake karakterer fra og med 5. klasse; også i orden og oppførsel! Vi bør innføre sterkere sanksjonsmuligheter overfor bråkebøtter som ødelegger for andre. Vi bør stimulere til utvikling av skoletilbudet; og det gjør vi best gjennom fri skoleetablering med elevbasert finansiering som sikrer fritt skolevalg - sier FrPs Arne Sortevik.
- Vi foreldre kan heller ikke overlate alt til skolen og til lærerne; oppfølgning fra foreldre i samarbeid med lærere er viktig for å gjøre skolen til en bedre "arbeidsplass" for elevene. Skolen og lærerne må også gå i seg selv; undervisningsopplegget må motivere! Uroen er jo først og fremst energi ­ energien må brukes til en positiv læreprosess og ikke til en negativ bråkeprosess.
