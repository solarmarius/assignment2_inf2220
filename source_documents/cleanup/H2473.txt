
Fredag 11. februar 1994
Kristelig Folkepartis nestleder Valgerd Svarstad Haugland:
FÅ VEKK SKYLAPPENE
Søkelys på ettervirkningene av abortinngrep er ikke noe angrep på lovverket, men belyser nye sider ved abortspørsmålet. Reaksjonene mot prinsesse Märtha Louises rolle som beskytter for en internasjonal konferanse i regi av Alternativ til Abort i Norge (AAN), vitner mer om skylapper i abortspørsmålet enn engasjement for gravide kvinner. Det sier nestleder Valgerd Svarstad Haugland i Kristelig Folkeparti.
Alternativ til Abort i Norge (AAN) er et rådgivningskontor for gravide, og driver praktisk hjelpearbeid for kvinner under svangerskapet. Det er ingen demonstrasjons-organisasjon som går på sykehus for å lage bråk, men viser omsorg for kvinner ved å lytte og samtale omkring det å være gravid. Det kan umulig være provoserende når en slik organisasjon arrangerer en internasjonal konferanse om kvinners reaksjoner etter abortinngrep. Å rette søkelyset mot slikt sorgarbeid er nybrottsarbeid og fortjener støtte. Dette er ikke angrep på lovverket, men belyser de problemer kvinner står overfor ved abortinngrep, mener Valgerd Svarstad Haugland.
Reaksjonene fra blant andre Brit Fougner og Sylvi Brustad vitner om manglende kunnskaper om AAN, og liten vilje til å ta opp nye sider ved abortspørsmålet som kvinner opplever. Det forteller oss at skylappene er problemet i abortsaken, ikke vurderingsevnen ved Slottet, hevder Valgerd Svarstad Haugland.
- Hvis prinsesse Märtha Louise på denne måten velger side i abortkampen, er det i så fall på den gravide kvinnes side og ikke for eller imot norsk lovverk, sier Valgerd Svarstad Haugland, som håper at AAN-konferansen i juni kan samle bred deltagelse og interesse.
