
9.juni 2000
Stortingsrepresentant Anita Apelthun Sæle (KrF):
Alt for lite til kommunene
Det er nødvendig med en kraftig vekst i kommuneøkonomien for å møte den vanskelige økonomiske situasjonen som kommunene befinner seg i. Situasjonen blir dessverre ikke bedre med det opplegget som AP og Høyre nå legger føringer for. Kristelig Folkeparti vil gi kommunene en inntektsvekst i 2001 på fem milliarder kroner. Dette sier Anita Apelthun Sæle, som er kommunalpolitisk talskvinne for Kristelig Folkeparti i Stortinget, i forbindelse med at kommunalkommiteen i kveld avslutter arbeidet med kommuneøkonomiproposisjonen.
De voksende underskudd og de svake driftsresultatene de siste årene viser at det er en alvorlig økonomisk situasjon i kommunene og fylkene. Derfor beklager KrF at flertallet i Stortinget ikke vil være med på å ta et viktig løft for kommunene i neste års budsjett.
Regjeringen er heller ikke villig til å følge opp eldresatsningen slik at vi kan få fullført utbyggingen innen eldreomsorgen. Tall fra kommunene viser at de har planlagt å bygge langt flere boliger enn nåværende handlingsplan omfatter. Dette viser at det er store udekkede behov for videre satsning innen eldreomsorgen. -Jeg er derfor svært glad for at Sentrum sammen med Høyresiden og SV har klart å skaffe flertall for en videreføring og utvidelse av eldrereformen slik at eldre kan få en trygg og verdig alderdom, avlsutter Anita Apelthun Sæle.
