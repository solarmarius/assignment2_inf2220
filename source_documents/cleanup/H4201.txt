
torsdag 11. september 1997 10:58:25
Venstre-leder Lars Sponheim:
- Husbanken må bli en ungdoms-bank
Venstres leder Lars Sponheim tar til orde for at Husbanken blir omgjort til en bank som retter seg særlig inn mot ungdoms behov på boligmarkedet.
- Dagens Husbank gir i altfor stor grad rimelige lån til folk som kjøper bolig for 3. og 4. gang. Vi må bruke statens finansielle styrke til å støtte de som virkelig trenger det, nemlig ungdom som skal etablere seg for første gang, sier Sponheim.
Han mener blant annet at Husbanken må kunne gi topplån til ungdom som ikke har egenkapital.
- Dette er de lånene ungdom må betale mest for, og som er vanskeligst å få. Staten har råd til å bære litt risiko, uten at ungdom skal belastes med skyhøye rentekostnader.
Han mener også at Husbanken må kunne finansiere kjøp av brukte boliger.
- Særlig i byene er det bruktboliger som er aktuelle kjøpsobjekter for ungdom. Skal vi kunne tilby ungdom skikkelig boligfinansiering, må vi også kunne støtte kjøp av brukte boliger, sier Sponheim.
Oslo, 11. september, kl. 11:00.
