
torsdag 7. juni 2001 18:31:49
Odd Einar Dørum (Venstre):
- Mer frihet, tillit og ressurser; men Giske og FrP ofrer studentstipend
- Trond Giske har lidd vesentlige nederlag i sin defensive, sentralstyrte politikk for høyere utdanning. Giskes uforpliktende sparereform blir erstattet med en forpliktende kvalitetsreform. Stortinget har gjort store endringer i Regjeringens opplegg, og gitt studenter og institusjoner langt mer frihet, tillit og ressurser. Alliansen mellom Ap og Frp forhindrer imidlertid at vi også får en trygg og god studiefinansiering. Det sier Venstres medlem i utdanningskomiteen Odd Einar Dørum etter at utdanningskomiteen i dag har avklart de fleste realiteter i sin innstilling til Stortingsmeldingen om høyere utdanning.
- Stortinget har gjort uvanlig mange og store endringer i Regjeringens opplegg. Det var helt nødvendig med en melding som til de grader manglet konkretiseringer og troverdige beregninger av reformenes ressursbehov, sier Dørum. Odd Einar Dørum vil særlig framheve følgende viktige seire for Venstre og nederlag for Trond Giskes opplegg:
Bedre studiekvalitet skal følges opp med nødvendige ekstra ressurser til universiteter og høyskoler
Kvalitetsløft for undervisning skal ikke skje på bekostning av sterkere forskningsinnsats
Universitetsbegrepet utvannes ikke, det skal være strenge og klare kriterier for å kunne få universitetsstatus
Det opprettes et uavhengig akkrediterings- og evalueringsorgan for høyere utdanning, slik at disse oppgavene flyttes bort fra departementet
Institusjonene får større frihet til å sette sammen gradene, og til selv å opprette studietilbud
Institusjonene får større frihet til å drive randsonevirksomhet, blant annet oppdragsforskning, samarbeid med regionalt næringsliv og etterutdanning
Det blir en felles lov for statlige og private høyskoler, og mer likeverdig behandling av private høyskoler som oppfyller kvalitetskrav
Det skal legges fram en egen rekrutteringsmelding om den planlagte veksten i forsknings- og undervisningsinnsats ved utdanningsinstitusjonene
Gebyrstipendordningen for utenlandsstudenter beholdes og forsterkes
- Jeg vil på det sterkeste beklage at ikke Venstre, Høyre, KrF, Sp og SVs forslag til en bedre og tryggere studiefinansiering fikk flertall, sier Odd Einar Dørum. - Det er oppsiktsvekkende at Ap valgte å gå i allianse med FrP for å nekte studentene en helt nødvendig økonomisk trygghet gjennom et høyt, vekttallsuavhengig grunnstipend.
