
Onsdag 29. januar 1992
Stortingsrepresentant Jon Lilletun:
OPPVURDER FENGSELSPRESTENE!
Etter ti års stillstand innen fengselsprest-korpset, er det på tide med en oppvurdering av denne tjenesten, og en styrking av bemanningen. Slik konkluderer stortings-representant Jon Lilletun (KrF, Vest-Agder) etter at spørsmålet om opprettelse av en eventuell ny fengselspreststilling i Oslo kretsfengsel var oppe i Stortingets spørretime onsdag. Justisminister Kari Gjesteby verken kunne eller ville love flere prestestillinger.
Spørsmålet om en fengselsprest til i Oslo Kretsfengsel er tatt opp av de innsatte selv. De har fått støtte for sitt ønske fra de ansatte i fengslet, og justisministeren medga at denne typen signaler ville telle med i en eventuell vurdering av spørsmålet. En ny prestestilling kan tidligst bli opprettet i forbindelse med budsjettet for 1993. Statsråden kunne også opplyse at det ialt er seks prestestillinger i fengselsvesenet, og at de fleste fengsler i landet har egne ordninger med de lokale menighetene.
Jon Lilletun viste til at på fengselsvesenets egen prioriteringsliste står en ny prestestilling først på 20. plass, og utfordret departementet til å analysere verdien av denne tjenesten, og bidra til at den ble prioritert høyere. Han registrerte også en svakt stigende forståelse for dette hos statsråden, og håpet dette ville gi resultater når budsjett-forslaget for 1993 skal legges fram.
-Jeg synes det er et sterkt signal at henvendelsen om dette er kommet fra fangene, og kommer til å følge opp denne saken, sier Jon Lilletun.
