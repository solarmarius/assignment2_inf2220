
07.02.03
Hallgeir Langeland, (SV)
Forsvaret snylter på sivile bedrifter
Opplysninger fra returselskapene tyder på at Forsvaret dumper flere hundre tonn tungmetaller og kjemikalier, uten å ha etablert ordninger for forsvarlig sluttbehandling. Dette står i skarp kontrast til SFTs pålegg fra 1999, hvor det fremkommer klart at Forsvaret er underlagt de samme plikter som sivile bedrifter og organisasjoner.
- Vi kan ikke stå og se på at Forsvaret bryter lovpålagte plikter, sier Hallgeir H Langeland.
Alle virksomheter som importerer elektroniske og elektriske produkter er pålagt gjennom EE-forskriften å ha eller delta i et system for forsvarlig innsamling og miljøsanering av avfallet. Dette kollektive systemet er betinget av medlemskap og finansieres gjennom et miljøgebyr. Forsvaret er ennå ikke, etter mer enn tre års saksbehandling medlem av noen av returselskapene.
- En slik lang saksbehandlingstid tyder på at Forsvaret ikke tar EE-forskriften seriøst, sier Langeland. Dette må ansees som grovt, fortsetter han, idet vi vet at slikt avfall kan være skadelig for helse og miljø.
Forsvaret snylter også på de sivile bedriftene og organisasjonene som lojalt har fulgt pålegget fra SFT.
- Vi har nå i flere år sett at Forsvaret faser flere hundre tonn EE-avfall inn i retursystemene, og derigjennom påført medlemsbedriftene i returselskapene betydelige kostnader. Dette er uakseptabelt, avlutter Langeland som peker på at den interne saksbehandlingen viser at alle forsvarsgrener samt Forsvarets Overkommando har vært klar over forpliktelsene helt siden 1999.
SV har på bakgrunn av dette, levert inn et spørsmål den 4. februar 2003 til Forsvarsministeren der SV ber ministeren gi skriftlig svar på hva hun vil gjøre for å sørge for å at Forsvaret straks oppfyller sine lovpålagte plikter.
