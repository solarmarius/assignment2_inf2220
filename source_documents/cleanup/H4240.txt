
mandag 8. juni 1998 18:45:05
- Ungdom må ikke tvinges til tidlig valg
- Ungdom må få mulighet til å velge en videregående utdanning til den tid de selv ønsker. Ikke alle er klar til å velge kurs i en alder av 15 år. Dette framhevet stortingsrepresentant Helene F. Fladmark (V) i debatten om utdanningspolitikk i Stortinget, 4. juni.
Fladmark understreker at det er den enkelte elev som må stå i sentrum i utdanningssystemet - ikke omvendt, slik ordningen er idag.
I debatten tok Fladmark også til orde for større fleksibilitet når det gjelder universitetsutdanningen: - Det bør innføres eksamen med oppgave på et nivå tilsvarende mastergrad, på denne måten unngår man unødvendige hovedfag som studentene føler de må ta for å få relevant arbeid.
Fladmark la også vekt på lærernes situasjon i dagens skole. - Lærerne utgjør grunnsteinen i det framtidsprosjektet som kunnskapssamfunnet representerer. Nå er det på tide at vi politikere lytter til lærerne. Det er de som i første rekke har erfaringen som vi må bruke i arbeidet med stadig forbedring av utdannelsespolitikken, sa Helene Falch Fladmark, Venstres utdanningspolitiske talsperson.
