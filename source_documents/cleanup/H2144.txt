
Mandag 5. juli 1993
Stortingsrepresentant Solveig Sollie (KrF):
Hvor er solidariteten?
- Det er grunn til å spørre hvor langt solidariteten rekker når fagorganiserte i kommunene nekter arbeidsledige å utføre ekstra arbeidsoppgaver som kommunen tilviser. Dette skjer bl.a. i Skien kommune, og er en del av den debatten som foregår sentralt i LO.
Det var på en pressekonferanse i Nevlunghavn på mandag, der også partileder Kjell Magne Bondevik var tilstede, at stortingsrepresentant Solveig Sollie, Telemark, stilte dette spørsmålet. Hun viste til oppslag i media den siste tiden der fagorganiserte viser liten eller ingen forståelse for arbeidsledige - både ungdom og voksne - som ønsker å gjøre nytte for seg i arbeidsoppgaver som helt eller delvis lønnes av statlige midler.
- Det er massevis av jobber som burde vært utført, men som kommunene ikke har ressurser til innenfor en stram kommuneøkonomi. Når da kommunene legger fram planer for ekstraordinært arbeid, setter de fagorganiserte seg på bakbeina og nekter å samarbeide fordi de er redde for at det skal gå ut over dem selv.
Med den stramme økonomi som i dag er på ulike nivå, både sentralt og kommunalt, må en ha forståelse for at det er nødvendig med stillingsstopp en tid. Men dersom kommunene derimot bruker statlige midler til praksisplasser eller attføring i faste ledige stillinger, blir ikke midlene brukt slik de var tiltenkt.
Det må være grunn til å reagere når fagorganiserte viser så liten solidaritet som nå er avdekket i media. Mener fagorganisasjonen virkelig at det er bedre å la ungdom gå arbeidsledig og bli sosialklienter etterhvert i stedet for å få et meningsfylt arbeid å gå til, selv om det ikke avlønnes etter tariff?
- Jeg vil oppfordre fagorganisasjonen til å vise større solidaritet og se arbeidsløsheten i en større sammenheng, avsluttet Solveig Sollie.
