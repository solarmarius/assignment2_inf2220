
18. november 2000
Hill-Marta Solberg
Arbeiderpartiet i nytt budsjettforlik med sentrum
- Budsjettavtalen med sentrumspartiene sikrer viktige velferdsordninger, en rettferdig fordeling og gjør det mulig å unngå renteøkninger. Avtalen innebærer økt satsing på helse, eldreomsorg, skole og barnehager. Kommunesektoren styrkes med ytterligere 1,25 milliarder kroner til pensjonsforpliktelser og en rekke øremerkede tilskudd blant annet til boligformål, sier parlamentarisk leder Hill-Marta Solberg i denne pressemeldingen fra lørdag 18. november 2000.
- Budsjettavtalen med sentrumspartiene sikrer viktige velferdsordninger, en rettferdig fordeling og gjør det mulig å unngå renteøkninger. Avtalen innebærer økt satsing på helse, eldreomsorg, skole og barnehager. Kommunesektoren styrkes med ytterligere 1,25 milliarder kroner til pensjonsforpliktelser og en rekke øremerkede tilskudd blant annet til boligformål. Det sier parlamentarisk leder i Arbeiderpartiet, Hill-Marta Solberg etter at budsjettavtalen ble undertegnet tidlig lørdag morgen.
- Avtalen bekrefter hovedskillelinjene i norsk politikk, sier Hill-Marta Solberg, og legger til at Høyre og Fremskrittspartiet ved sine alternative budsjettforslag plasserer seg på sidelinjen i utformingen av den økonomiske politikken.
Budsjettavtalen innebærer en betydelig omfordeling fra de med aksjeinntekter til fordel for velferdsoppgavene og de med lønnsinntekter.
- Dette er i fullt samsvar med hovedprioriteringene i Regjeringens budsjettforslag som ble lagt fram i oktober. Det innebærer skatt på aksjeutbytte på 11 prosent og med et bunnfradrag på 10.000 kroner. Alminnelig sparing i aksjefond blir ikke omfattet av den nye skatten, sier Solberg.
Det er enighet om konjunkturdempende tiltak i samme størrelsesorden som det regjeringen foreslo.
- Dette er svært viktig for å holde orden i norsk økonomi. Arbeiderpartiet og sentrumspartiene er enige om at budsjettet skal legge til rette for en stabil økonomi og lave renter. For å få dette til måtte vi holde rammene på utgiftsiden og holde skatteinntektene om lag slik regjeringen foreslo. Vi bruker heller ikke mer oljepenger enn det regjeringen foreslo, sier Solberg.
Momsreformen gjennomføres ved at det innføres generell moms på tjenester. Det blir unntak for reiseliv og kollektivtransport. Den generelle momssatsen settes til 24 prosent, og det innføres halv moms på matvarer.
Etter forhandlingene blir det også mer penger til samferdsel og til frivillige organisasjoner. Partene er enige om prioriteringene, som dekkes inn gjennom kutt på andre områder og skatte- og avgiftsinntekter.
- Det er på inntektssiden vi har hatt de største utfordringene i å finne samarbeidsløsninger. Prioriteringene på utgiftssiden, det vil si fellesskapsløsningene innen helse-, omsorg og skolesektoren, har det hele tiden vært omfattende enighet om. De begrensede justeringene i statens utgifter, bekrefter dette. Avtalen danner et godt grunnlag for Regjeringens videre arbeid, sier Solberg.
