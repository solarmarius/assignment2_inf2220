
fredag 9. februar 1996 14:19:09
Fra stortingsgruppa fre 09.02.95
Handelsboikott mot Iran
Venstres Lars Sponheim mener det er kritikkverdig at Norges innkjøp fra Iran øker, samtidig som Iran opprettholder dødsdommen overfor norske borgere. Sponheim etterlyser klare spilleregler overfor regimer som Iran.
- Nå tjener Iran på handel med Norge. Dette blir veldig galt. Jeg vil derfor nok en gang ta til orde for en gjennomgang av vårt forhold til Iran. Nå bør tiden være moden for en tilslutning til USAs handelsboikott, sier Sponheim.
Ifølge en artikkel i Vårt Land er norske innkjøp fra Iran fordoblet siste år. Dette skjer samtidig med at regimet opprettholder sin fatwa overfor forfatteren Salman Rushdie og norske borgere.
- Skuddene mot William Nygaard i Oslo viser grusomhetene i det iranske regimets dom. Norge må aldri akseptere holdninger og handlinger som kan medføre drap på mennesker som ikke har gjort annet enn å forsvare det frie ord. En økonomisk boikott kan være et effektivt virkemiddel nettopp for å vise vår avsky, sier Venstres Lars Sponheim.
Oslo 10.02.96
