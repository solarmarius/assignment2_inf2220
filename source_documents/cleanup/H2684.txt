
Fredag 3. november 1995
KrF-leiar Valgerd Svarstad Haugland om regjeringsalternativ:
-HØGRE OG SENTERPARTIET MÅ GÅ I DIALOG MED KVARANDRE
-Førebels er det berre Venstre og KrF som arbeider for eit breidt, ikkje-sosialistisk alternativ til Gro-regjeringa, med utgangspunkt i sentrum. Heldigvis er det ei stund fram til 1997, og mi von er at Høgre og Senterpartiet etter kvart innser at dersom dei virkelig ynskjer eit alternativ til Arbeidarparti-regjeringa, må dei yta noko sjølve, og gå inn i ein dialog med kvarandre. Det sa Kristeleg Folkeparti sin leiar Valgerd Svarstad Haugland då landsstyret i partiet kom saman i Oslo fredag.
KrF-leiaren åtvara den sentrale Høgre-leiinga mot å la seg presse av Framstegspartiet, slik ho meinte Oslo Høgre hadde latt seg presse. -Rikspolitisk vil det føre til at ein skubbar regjeringsmakt lenger ut i horisonten for Høgre, sa ho, og konstaterte at tidlegare byrådsleiarkandidat Michael Tetzchner ikkje fekk Høgre-leiinga si støtte i kampen for å prioritera sentrumssamarbeidet, og halde klare liner mot Framstegspartiet.
-Det er no endå viktigare å få fram sentrumsalternativet, der Høgre må velja mellom å samarbeide med Framstegspartiet eller sentrum. Difor blir det ei hovudsak for KrF framover å understreka ei sentrums-politisk vilje. Vi må gi omgrepet sentrums-politikk eit innhald. I tilleg er også tryggleiken i vår kristendemokratiske ståstad viktig å ha med seg for å gi sentrumspolitikken eit kristendemokratisk innhald, sa KrF-leiaren til landsstyretmøtet i partiet fredag formiddag.
