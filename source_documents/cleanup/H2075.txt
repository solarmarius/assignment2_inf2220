
Fredag 31. januar 1992
FRELSESARMEEN FORESLÅTT TIL FREDSPRISEN
En tverrpolitisk gruppe på seks stortingsrepresentnanter har foreslått overfor Den Norske Nobelkomite at Frelsesarmeen blir tildelt Nobels Fredspris for 1992. De seks forslagsstillerne, Gunnar Skaug fra Arbeiderpartiet, Børre Rønningen fra Sosialistisk Venstreparti, Anne Enger Lahnstein fra Senterpartiet, Ingvar Godal fra Høyre, Jan Simonsen fra Fremskrittspartiet og Kjell Magne Bondevik fra Kristelig Folkeparti, legger i sitt forslag vekt på at "Frelsesarmeens fredsarbeid er basert på at fred er noe mer enn fravær av krig" og at fred skapes gjennom fjerning av konfliktårsaker.
Frelsesarmeen begynte sitt arbeid i Øst-London sommeren 1865 av ekteparet Catherine og William Booth. William Booth var opprinnelig metodistprest, men sa opp denne stillingen for å kunne arbeide blant verdensbyens aller fattigste. Fra 1880 og utover spredte bevegelsen fra land til land, og arbeider nå i 96 land over hele verden. Bevegelsen har sitt internasjonale hovedsete i London. I den senere tid har organisasjonen tatt opp arbeidet sitt i Russland, Ungarn, Latvia, Estland, Tsjekkoslovakia og det tidligere Øst-Tyskland, etter å ha vært forbudt under kommunismen.
Forkynnelse og sosialt hjelpearbeid er blitt Frelsesarmeens spesielle kjennetegn. "Det store og uegennyttige arbeid Frelsesarmeen gjør for vanskeligsstilte er et viktig konfliktløsende arbeid," skriver de fire forslagsstillerne, og tilføyer at Frelsesarmeen legger spesiell vekt på å nå fram til de aller vanskeligst stilte i sin kamp mot materiell fattigdom og nød.
