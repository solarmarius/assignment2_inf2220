
21. februar 2001
Fra stortingsrepresentant Ivar Østberg
Kvænkultursenteret i Nordreisa må realiseres
- Jeg er skuffet over at vi ved behandlingen av stortingsmeldingen om minoritetene i Norge ikke fikk flertall for å be regjeringen legge frem en konkret plan for realiseringen av Kvænkultursenteret i Nordreisa i statsbudsjettet for 2002. Det sier stortingsrepresentant Ivar Østberg.
Ved behandlingen av stortingsmeldingen om minoriteter foreslo Kristelig Folkeparti at regjeringen i statsbudsjettet for 2002 skal legge fram en forpliktende tidsplan for realiseringen av Kvænkultursenteret i Nordreisa. Stortingsrepresentant Ivar Østberg er meget forundret over at Arbeiderpartiet ikke ville være med på en slik plan, når regjeringen selv har pekt på at Troms fylkeskommune med sin fylkesplan vil være en sentral støttespiller i regjeringens arbeid for den kvenske befolkningen og kvensk kultur.
Det viktigste regjeringen gjør i meldingen er uforbeholdent å be om unnskyldning for overgrepene mot romanifolket og for fornorskningsprossesen som har rammet alle de nasjonale minoritetene. Kristelig Folkeparti er opptatt av at meldingen skal føre til konkrete tiltak og ikke bare ord. Det er derfor Kristelig Folkeparti ber regjeringen legge fram en forpliktende handlingsplan for de foreslåtte tiltakene i statsbudsjettet for 2002, sier Ivar Østberg
