
søndag 6. desember 1998 13:54:36
Venstres landsstyre:
Politi i gatene - ikke mer video-overvåking
Venstres landsstyre ønsker ikke en utvidet video-overvåking av offentlige rom. Skal man stanse begynnende voldstilløp, er det helt nødvendig med flere politifolk i gatene på kveldstid og at politiet generelt styrkes. Regjeringens tillatelse til et videoforsøk i deler av Karl Johans gate i Oslo, må ikke være et grønt lys for utvidet video-overvåkig av offentlig rom.
Tryggheten i storbyenes sentrum kan gjenvinnes ved at det bor mennesker der og ved økt forebyggende arbeid i samarbeid med hjem, skole, barnevern, helsevesen og frivillige organisasjoner. I kampen mot kriminelle ungdoms-gjenger med innvandrerbakgrunn er grupper som Non Fighting Generation viktige.
Skjenkebevillinger må i praksis bli lettere å miste. For å beholde bevillingen må dørvakter være godkjent av politiet og ha nødvendig opplæring.
Overfor vold som er uprovosert og irrasjonell og som ofte begås av berusede, er dette tiltak som er viktige framfor en generell overvåking av alle borgere i det offentlige rom.
Oslo, 6. desember 1998
