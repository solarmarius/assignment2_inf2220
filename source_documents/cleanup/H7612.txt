
3.9.2003
Åslaug Haga, leder i Senterpartiet
Åpent brev fra leder i Senterpartiet Åslaug Haga til Carl I. Hagen:
Krever unnskyldning fra partileder Carl I. Hagen for FrP-håning av blind skoledebattant
Under skoledebattene på Greåker og i Moss i Østfold på mandag og tirsdag denne uken viste Fremskrittspartiets representant en forakt for sin motdebattant fra Senterpartiet som jeg som partileder ikke kan akseptere.
Senterpartiets representant, Per Inge Bjerknes, er blind. Han er en glitrende flink debattant og politiker, men han har en funksjonshemming som er særlig krevende i en skolevalgssituasjon. Enhver kan forestille seg hvor utfordrende det må være å sitte i et bredt deltakerpanel med mange hundre tilskuere når man ikke kan bruke synet for å orientere seg.
I debattene holdt FrPs representant Erlend Wiborg opp en eselplakat mens Bjerknes snakket. Per Inge Bjerknes forsto ikke hva som skjedde, men oppfattet latteren fra salen. Dette er for det første uanstendig og ydmykende oppførsel. Jeg krever at du som partileder ber om unnskyldning for denne oppførselen, og at episoden får konsekvenser for Wiborg.
For det andre kan ikke vi som ledere for politiske partier akseptere sirkuset som får utarte seg i skolevalgene. For å vekke ungdoms interesse for politikk er det ingen idé å synke ned til et bunnivå av anstendig oppførsel. En politiker bør forsøke å opptre som et forbilde for elevene i salen. I debatten på Greåker kom også samme FrP-representant med så kraftig skyts mot innvandrere at flere elever med innvandrerbakgrunn forlot salen gråtende. Slike tilstander i en skolevalgkamp gjør meg både trist og rasende.
Jeg oppfordrer deg til å stille krav til seriøs oppførsel fra FrPs debattanter i kommende valgkamper. Naturligvis finner vi tendenser til skolevalgsirkus i mange partier, men de siste ukers hendelser tyder på at Fremskrittspartiet har en særlig stor jobb å gjøre.
Med hilsen
Åslaug Haga
Leder i Senterpartiet
