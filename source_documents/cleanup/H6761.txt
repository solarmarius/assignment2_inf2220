
10.02.03
Odd Roger Enoksen, (Sp)
Robust næringsliv i hele landet
Økt verdiskaping på varig basis krever en næringslivsstrategi for å utnytte og foredle naturressursene i Norge. Derfor må prinsippet om næringsnøytralitet i skattepolitikken forkastes til fordel for et skattesystem som bidrar til å utvikle et robust næringsliv i hele landet.
Skaugeutvalget forsvarer et økonomisk teoretisk prinsipp som tilrettelegger for globalisering og industridød. Det er ikke en offensiv strategi for næringsutvikling i Norge. Rederibeskatningen er et godt eksempel på en slik målrettet satsing som Senterpartiet ønsker, sier Enoksen.
Det er positivt at utvalgets forslår å fjerne formueskatt på næringsformue og gjeninnføre skatt på aksjeutbytte. Fjerning av delingsmodellen for AS er også et positivt forslag. Senterpartiet ønsker et skattesystem som stimulerer til aktivt, langsiktig og byggende eierskap. Dette kan fremmes bl.a. ved at overskudd som beholdes i bedriften beskattes mindre enn overskudd som tas ut som utbytte.
Utvalget har imidlertid vært passive med tanke på å få til forenklinger i næringsbeskatningen. Det er viktig med skatteregler som ivaretar og belønner aktivt og langsiktig eierskap. Senterpartiet ønsker å fjerne RISK-reglene som ledd i en forenkling og målretting av skattesystemet. Disse må erstattes med andre virkemidler, som for eksempel skattefrihet for gevinst ved salg av aksjer som er eid mer enn fire år.
Skaugeutvalget foreslår store lettelser til dem som tjener mye fra før. Dette er et galt signal å gi når forskjellene i landet er økende. Senterpartiet vil at skatte- og avgiftssystemet skal følge prinsippet om skatt etter evne. Egenandeler og personlig rettede avgifter må reduseres.
Folk med lavere inntekter må få større lettelser, mens de som tjener mest må kunne bidra mer til fellesskapet. Dette er også viktig for å opprettholde legitimitet til skattesystemet over tid, sier Senterpartiet leder Odd Roger Enoksen.
- Jeg vil dessuten advare mot utvalgets forslag om å innføre en obligatorisk eiendomsskatt. En eiendomsskatt som gjøres obligatorisk for hele landbruksnæringen bidrar til en forverring av økonomien i næringen og true livsgrunnlaget til mange yrkesutøvere. Samtidig innebærer begrunnelsen for et slikt syn på eiendomsskatt at man ser bort i fra landbruket som en viktig forvalter av naturressurser og bevaring av kulturlandskapet, sier Enoksen.
