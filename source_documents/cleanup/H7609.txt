
Venstre pressekonferanse 28. august 2003
Uten frihet dør folkestyret
Venstre utfordrer partiene på valgkampens viktigste spørsmål.
Lokaldemokratiet er Venstres hovedsak i denne valgkampen. Det er i realiteten det eneste rikspolitiske spørsmålet som er av vesentlig betydning for det valget som skal holdes den 15. september. Uten økt handlefrihet dør lokaldemokratiet.
Venstre utfordrer derfor Sosialistisk Venstreparti, Fremskrittspartiet og Arbeiderpartiet på deres prinsipper i forhold til lokaldemokratiet. Disse partiene bidrar til å underminere det lokale folkestyret ved stadig å foreslå nye reformer tredd ned over lokalpolitikernes hoder ­ uten tanke på konsekvensene for lokaldemokratiet og balansen mellom ulike kommunale oppgaver. Mangel på lokal handlefrihet og uklar sammenheng mellom makt og ansvar svekker folkestyrets legitimitet og truer hele folkestyret. Maktutredningen bekrefter at det lokale folkestyret er i krise. Den sier i sitt sammendrag at "det kommunale selvstyret har mistet mye av sitt innhold gjennom kombinasjonen av rettighetslover, statlige pålegg og budsjettknapphet. Dette resulterer i makt uten ansvar og ansvar uten makt". (Venstres utheving)
Kommuneøkonomi er en viktig del av problemet, skapt gjennom mange års underfinansiering av statlige reformer. Derfor tar regjeringen nå tidenes løft på sektoren.
Men problemet stopper ikke der. Det tvert imot forsterkes ved at et flertall på Stortinget ikke har en prinsipiell holdning til desentralisering og lokal frihet, men uhemmet foreslår nye, statlige reformer som overkjører lokaldemokratiet.
Senest denne uka ser vi den samme refleksen: På grunnlag av medieoppslag om dårlig kvalitet i sykehjem forlanger Frps John Alvheim statlig overtagelse av eldreomsorgen og Aps Bjarne Håkon Hansen en øremerket milliard. Fra før har Maktutredningen vist at Sosialistisk Venstreparti er det mest sentralistiske av alle partiene, med 94 prosent sentralistiske uttalelser i Stortinget på 90-tallet (se eget dokument).
Problemet forsterkes også i valgkampen fordi både rikspolitikere og deler av media ikke har tilstrekkelig respekt for valgets demokratiske betydning. Gang på gang kommer utspill og debatter som ikke har noen relevans for kommunestyrenes og fylkestingenes virksomhet. Saker med lokalt ansvar omtales tvert imot på en måte som understreker viljen til sentralstyring, enten det gjelder skole, barnehager eller eldreomsorg. Kommunenes handlefrihet er det viktigste rikspolitiske spørsmålet med full relevans til lokalvalget vi faktisk skal ha, og som svært mange forsøker å avspore.
Venstre vil ha det opp på partienes og medienes dagsorden.
Venstres grunnsyn
Venstre tydeliggjør sitt sosialliberale ståsted ­ der enkeltmennesket ­ borgeren ­ står i sentrum. Vi har valgt slagordet "Mer frihet ­ mer ansvar". Vi trenger mer gjennomtenkte prinsipper for samfunnsutviklingen, og et brudd med populismen som hopper på ethvert populært forslag uten tilstrekkelig refleksjon og vurdering av konsekvensene.
Dersom folkestyret oppleves meningsløst der folk bor, vil det i enda større grad bli det på nasjonalt plan. Hvis ikke kommunene får større frihet, står det norske folkestyret i fare, og vi kan havne tilbake i en ny "embetsmannsstat" ­ styrt av juristeri og sentralstyring. Derfor trekker vi linjene tilbake til Venstres stiftelse i januar 1884 ­ og holder pressekonferansen på samme sted ­ Café Engebret.Rettighetslover og minstestandarder
Også Venstre er for noen lovfestede rettigheter. Retten til skolegang er et opplagt eksempel. Det samme gjelder rettigheter til dem som ikke kan ta vare på sine borgerrettigheter som andre, f. eks. psykisk utviklingshemmede, senil demente, m.v. Også andre grupper og enkeltmennesker vil ha rettigheter i henhold til lov. ~Men vi må ikke få en situasjon der borgerne i stigende grad kan overprøve lokal politikk og det lokale skjønnet gjennom rettsapparatet.~Felles for en politikk for utvidede nasjonale rettigheter eller minstestandarder, er at de undergraver lokaldemokratiet og den politiske skjønnsutøvelsen. Den opphever så å si politikken og skaper "A4-løsninger" som ikke tar hensyn til individuelle og lokale forskjeller fra sak til sak. Slik tankegang møter en prinsipiell motstand fra Venstre.
Vi vil ikke ha juristeri i politikken!
Øremerking
Statlig øremerking er velment, men virker ofte mot sin hensikt: Den gir ikke likhet, men tvert om fordel til de rikeste kommunene, som raskere kan ta tak i nye reformer og betale egenandelene. Den ødelegger lokal prioritering, da statlige satsinger aldri passer alle kommuner like godt i tid og omfang. Den gir urasjonell pengebruk, da friheten til selv å velge løsninger og individuelle tilpasninger svekkes.~
Øremerking overfor kommunene kan sammenlignes med at en arbeidsgiver bestemmer hva en ansatt skal bruke lønnen til, for eksempel 20 prosent til mat, 15 prosent til ferie, osv. Et år vil han være raus og vil gi 15 prosent lønnsøkning, men det skal øremerkes til kjøp av ny sofa. Det gjelder for alle, også de som kjøpte ny sofa i fjor. Kjøper du ikke sofa, får du ikke pengene. Så absurd er statens overstyring av kommunene. Øremerking gir dårligere løsninger, feil bruk av ressursene og ødelegger det lokale folkestyret. Kommunene må kunne slippe skjemaveldet og bruke penger på tvers av sektorgrenser uten å være bekymret over at neste års bevilgning blir mindre av den grunn.
Statsfilialer elle reelt folkestyre
Frp, SV og Arbeiderpartiets fører i praksis en politikk som gjør kommunene til statsfilialer som skal sette Stortingets vedtak ut i livet. Folkets reaksjon ­ gjennom lavere valgdeltagelse ­ er forståelig. Folket er ikke dumme.
Venstres løsninger vil føre til at langt flere beslutninger tas av kommunene. Det blir mer reell politikk i kommunestyrene og mindre symbolpolitikk på Stortinget. Det betyr også et kraftfullt trendbrudd med den politikken som er ført de siste årene. Mot sentralistpolitikken. Venstre er glad for at regjeringen fører en slik politikk (se eget dokument). For øvrig viser vi til dokumentet "Slipp kommunene fri", vedtatt av Venstres landsmøte 2003.
