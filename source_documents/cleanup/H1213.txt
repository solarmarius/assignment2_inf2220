
21. mars 2001
Høyres Stortingsgruppe
Per-Kristian Foss om moms på treningsstudioer:
-NOK EN SEIER FOR HØYRE
"Det er gledelig at Høyres forslag om at treningsstudioene ikke skal pålegges moms nå ser ut til å få gjennomslag," sier Høyres Per-Kristian Foss i en kommentar til at det i media i dag er gjort kjent at Regjeringen likevel ikke vil innføre merverdiavgift på treningsstudioer.
"Jeg håper også at Regjeringen vil frita alle former for idrettsaktiviteter for moms, og ikke bare treningsstudioer. Forskjellsbehandling etter hva slags idrett du driver med vil være meningsløst," fortsetter Foss.
Høyre fremmet tidligere i år et privat forslag om å frita treningsstudioer og andre former for omsetning knyttet til idrettsaktiviteter for merverdiavgift. Flertallet bestående av Arbeiderpartiet og sentrumspartiene ville da ikke ta standpunkt til dette spørsmålet.
Dette er nok et eksempel på at Høyre får gjennomslag for sine synspunkter. I januar snudde Regjeringen i spørsmålet om konjunkturavgift på bygg og anlegg, etter at det ble kjent at Høyre skulle fremme forslag om dette på Stortinget.
