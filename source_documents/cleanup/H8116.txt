
15.1.2004
Sp
Inger S. Enger spør om strømeksport
Stortingsrepresentant Inger S. Enger som representerer Senterpartiet i Energi- og miljøkomiteen, har tatt opp forrige ukes høye strømeksport i skriftlig spørsmål til Olje- og energiministeren:
"Beholdningen i norske vannmagasiner falt kraftig i forrige uke. I ei NTB-melding blir dette blant annet forklart med at Norge hadde stor eksport av strøm til Tyskland. Dette skjer i et år da vintersesongen starta med rekordlave beholdninger i vannmagasinene. Det er fortsatt en viss fare for strømmangel, og prisene til forbrukerne er langt høyere enn normalt. Mener olje- og energiministeren at en slik eksport er forsvarlig og at denne forvaltningen av vannmagasinene kan forsvares overfor norske forbrukere?"
Enger viser i sin begrunnelse til at det har vært tatt opp forslag med sikte på å begrense eksporten av strøm:
"Det har i seinere tid vært diskutert ulike tiltak for å sikre norsk strømforsyning bedre. Senterpartiet framma 23. oktober 2002 forslag i Stortinget om minstekrav til magasinfylling i vannkraftverk. Dette skulle være et virkemiddel for å sikre norske forbrukere jevn strømforsyning til forutsigbare priser. Forslaget fikk ikke flertall. Olje- og energidepartementets uttrykte i sitt brev datert 29. november 2002 skepsis til forslaget. I departementets brev blei det særlig lagt vekt på behov for kraftutveksling i det nordiske kraftmarkedet. Sist vinter blei det eksportert mye strøm til Sverige. Forrige uke gikk eksporten utenfor det nordiske samarbeidsområdet."
