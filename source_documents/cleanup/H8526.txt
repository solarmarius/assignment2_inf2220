
29.7.2004
Sp
Sommarbrev frå Åslaug Haga til Lars Sponheim om EU
Vedlagt fylgjer sommarbrev frå Åslaug Haga til Lars Sponheim om EU. Vonar de vil trykke denne kronikken i avisa dykkar.
- - - - -
Til Lars Sponheim
EU forblir et udemokratisk eliteprosjekt
Da EU debatten på nytt begynte å ta av i vår, var du raskt ute og utbasunerte at Venstre var det eneste partiet som kanskje ville endre standpunkt fra nei til ja. Du uttrykte deg med en stolthet i stemmen som fikk mange av de du sto sammen med på nei-sida i 1994 til å sette kaffen i vrangstrupen. Hva i all verden kan ha skjedd med demokrati- og folkestyrepartiet Venstre? I 1994 var vårt beste nei-argument at EU-medlemskap ikke er forenelig med en visjon om at vanlige folk skal ha så stor innflytelse på egen hverdag som mulig, at folkevalgte skal styre og at embetsstaten skal bekjempes, at vi skal ha et levende offentlig ordskifte for at meninger skal brytes og at folk skal bli hørt slik at engasjement og deltakelse øker.
Demokrati og folkestyre vil bli et av nei-sidas viktigste argumenter også i en eventuell ny medlemskapsdebatt. Hvis du fortsatt er opptatt av disse spørsmålene, kan vi trygt regne deg inn på nei-sida. For det er ingen ting ved EUs utvikling det siste 10-året som gjør EU mer demokratisk og mindre elitestyrt. Snarere tvert imot.
EU-bossen
Det nylige valget av EU-president er en god illustrasjon på hvordan demokratiet praktiseres i EU og at det demokratiske underskuddet i EU er en levende realitet. Det er en hån mot EUs 342 millioner velgere at de inviteres til å velge representanter til EU-parlamentet, mens de 25 stats-og regjeringssjefene to uker senere velger den viktigste av alle EU-politikere bak lukkede dører og helt uten folkelig deltakelse. Prosedyren i utvelgelsen var "noen har snakket sammen" og man ble enig om den minst kontroversielle av aktuelle folk på høyresida i europeisk politikk, nemlig Durao Barroso. Gad vite hvor mange europeiske borgere som over hodet ante hvem mannen var. Mer udemokratisk kan det knapt bli.
Det farlige folket
Alle fornuftige mennesker ønsker samarbeid i Europa. Sjølsagt skal naboer samarbeide om felt som utdanning, kultur og samferdsel. Da EU het EF og var et mer tradisjonelt samarbeid mellom land, var oppslutningen om det europeiske fellesskapet høyt - 72 pst av befolkningen sa de syntes EF var et god ide. Nå er det knapt 50 pst av befolkningen i de "gamle" EU-landene som synes EU er en god ide. Hva har skjedd i mellomtida? Jo, EU er blitt mer overnasjonalt - beslutninger på stadig flere områder er flyttet fra nasjonale parlament til lukkede prosesser i Brussel der den ikke-folkevalgte Kommisjonen sitter med makta, bukta og begge endene. Historien forteller oss at jo mer overnasjonalt EU er blitt, jo mindre populær blir unionen! Folk vil med andre ord ha samarbeid i Europa, men de henger ikke med når elitene kjører integrasjonsprosjektet på autopilot.
Den nylig vedtatte EU-grunnloven forsterker integreringen og overnasjonaliteten ytterligere. Når noen land har bestemt seg for å ha folkeavstemninger om grunnloven, skjelverEU-eliten i buksebaken så slipsknutene rister. De vet utmerket godt at det er farlig å slippe folk til med å si sin mening - det kan utmerket godt bli nei i flere land. Elitene vet at utviklingen i EU i de senere åra, ikke er forankret i folket.
Det har vært holdt bare to folkeavstemninger om det viktigste integrerende prosjektet i EU - nemlig den økonomiske og monetære unionen (ØMU) - en i Danmark og en i Sverige. Hva er resultatet? 2-0 til nei-sida! Ikke rart nervene er på høykant i Brussel.
Disse harde fakta burde det ikke være lett for Venstre å hoppe bukk over. Hvis Venstre fortsatt er opptatt av at vanlige folk skal ha innflytelse, kan de ikke overse at stadig flere europeiske borgere ikke henger med på EU-prosjekt slik det nå framstår. Mange krever at bremsene slås på, men prosjektet drives videre fram av en eksklusiv elite.
Manglende forutsetninger for demokrati
For at et demokrati skal fungere godt, må det finnes et offentlig ordskifte der ulike syn kommer fram og meninger brytes. Noe slikt finnes ikke i EU. Mangfoldet av språk og mangel på felles massemedia umuliggjør en offentlighet med felles debatt med felles referansepunkter.
EU-systemet er bygd opp med EU-domstolen som en langt mer sentral aktør enn domstolsapparatene i vanlige nasjonalstater. Jo mer omfattende EU-samarbeidet blir, jo mer innflytelsesrik blir EU-domtolen. Juridifiseringen av politikken er uomtvistelig og økende - de folkevalgte taper.
Prosessene i Brussel omtales gjerne som "lobbydemokrati" og det er underlig om ikke bare dette uttrykket skulle få en alarmklokke til å ringe hos enhver venstremann - eller kvinne. Ingen kan være i tvil om at de interessene som har feite penger å bla opp, har lettere for å få fram sitt budskap i EU-systemet enn fattiglus med lang reiseavstand. Svimlende 16000 lobbyister jobber på heltid i Brussel i dag. Det er ikke for hvermansen å få kontakt med embetsveldet i Brussel - slik har det heller aldri vært tenkt.
Det er også verdt å merke seg at EU fungerer meget dårlig som forvaltningsorgan. Bare 5 pst av pengestrømmene i EU-kanalene passerer uten kritikk. Financial Times presenterte i november 2002 EUs egen revisjonsrapport under tittelen "Svindel, feil og Selvtilfredshet". For åttende år på rad kunne EUs egen revisjon bare la 5 pst av EUs utgifter passere som lovlige og korrekte. Øvrige 95 pst kunne ikke få en positiv stadfesting på grunn av "hyppigheten av feil som ble funnet".
EU-paralamentet som demokratisk alibi?
Når ja-folk i Norge skal prøve å argumentere for at det demokratiske underskuddet i EU er blitt mindre, viser de til at EU-parlamentet har fått større makt. "Makt" er en grov overdrivelse, men det er korrekt at EU-parlamentet har fått en viss økt innflytelse. Hva er dette et uttrykk for? Jo, det illustrerer hvordan EUs overnasjonale organer er på offensiven. Styrkingen av EU-parlamentet er det klareste eksemplet på at EU beveger seg vekk fra tradisjonelt internasjonalt samarbeid og til en statsdannelse.
Det er umulig å mene at det er positivt at EU-parlamentet får mer makt samtidig som man ikke ønsker en utvikling i retning av en stat i Europa. Her må gjøres et valg og jeg utfordrer ja-sida i Norge - inkludert Venstres H. Berg som ikke bare er Telenors representant i Brussel, men som også har ledet Venstres arbeidsgruppe om "Europa og demokrati"- til å klargjøre hvilken utvikling de ønsker for EU. Ønsker de en stat med et styrket EU-parlament eller ønsker de at nasjonale parlament skal være dominerende og at unionens myndighet dermed reduseres?
Mer makt til EU-parlamentet gir god mening for de som er opptatt av demokrati og som ønsker at EU skal utvikles til en stat. Derimot er økt makt til EU-parlamentet dårlig nytt for de som ikke ønsker en stat i Europa og som i større grad ser for seg EU som en organisasjon av samarbeidende nasjonalstater. Ja-folk må tvinges til å se realitetene i øynene.
Etter din gåtur over fjellet da du ble innvalgt som stortingsrepresentant, vet Sponheim bedre enn de fleste at det er langt å gå dit makta sitter. Både i Norge og i alle EU-land opplever folk at det er stor avstand til landets politikere og derfor vanskelig å påvirke det politiske systemet. Hvis du på et tidspunkt skulle finne ut at veien til Brussel likevel ikke virker så lang, skal jeg gladelig ta på meg turskoene og pakke ryggsekken med gode nei-argumenter og ta deg med på en rusletur ned til EU-hovedstaden.
Med vennlig hilsen
Åslaug Haga
