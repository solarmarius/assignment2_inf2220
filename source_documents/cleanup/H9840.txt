
19. januar 2006
Høyres Stortingsgruppe
- Høyre vil utsette vern av oppdrettsfjorder
Høyre foreslo i Stortinget i dag, torsdag 19/1, å avvikle båndlagte områder for oppdrettsvirksomhet, og å sette i gang en evaluering av nasjonale laksefjorder og laksevassdrag før ytterligere vern iverksettes. Flere fagmiljøer har stilt spørsmål ved om passivt arealvern er det riktige tiltaket for å ta vare på villaksen. - Vi ønsker å ta vare på både villaksen og oppdrettsnæringen. Da er det viktig å evaluere de tiltak som er iverksatt, sier Torbjørn Hansen som er medlem av næringskomiteen for Høyre og en av forslagsstillerne.
Norsk oppdrettsnæring sysselsetter mange mennesker langs hele norskekysten. Samtidig har vi et ansvar for å ta vare på villaksstammene. Denne utfordringen tar vi på alvor. Passivt arealvern av store områder, i form av båndlegging av fjorder og vassdrag, er et tiltak som har store konsekvenser for de bedriftene som opererer i disse områdene. - Når det samtidig stilles spørsmål fra flere fagmiljøer om arealvern er det riktige tiltaket, er det på tide vi evaluerer effekten av de 21 fjordene som allerede er vernet. Mange arbeidsplasser langs kysten står på spill i denne saken, sier Hansen.
Ordningen med nasjonale laksefjorder ble vedtatt innført i to runder i 2003. Den gangen ble 21 fjorder og 37 vassdrag vernet. Det har vært en høringsrunde på ferdigstillelse og fullføring av runde to. Høringen omfattet ytterligere 19 fjorder og 27 vassdrag. Høyre ønsker, blant annet på bakgrunn av innspill fra fagfolk fra bla. Havforskningsinstituttet, Mattilsynet, Norsk institutt for Naturforskning, å evaluere eksisterende tiltak før nye iverksettes.
Hovedutfordringen for oppdrettsnæringen overfor villaksen er lakselus og rømt oppdrettslaks. Samtidig er det andre forhold utenfor oppdrettsnæringen som også påvirker villaksen. Det har de siste årene blitt iverksatt mange tiltak for å redusere lusespredningen fra oppdrettsanlegg og å redusere rømming av oppdrettslaks. - Dette arbeidet må ha høyeste prioritet og Høyre vil være med på tiltak som kan redusere disse to problemene til et minimum. Dette er et arbeid hvor næringen og myndighetene har felles interesser, avslutter Hansen.
