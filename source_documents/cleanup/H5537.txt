
5. februar 2002
Kristin Krohn Devold
Ingen usikkerhet om marinehelikoptrene
Forsvarsminister Kristin Krohn Devold tilbakeviser oppslag i NRKs morgennyheter i dag om at utsettelsen av utbetaling til de nye marinehelikoptrene har skapt usikkerhet rundt investeringsprosjektet. Den første utbetalingen på kr 740 mill kroner ble utsatt i to uker, fra 31. desember 2001 til 11. januar 2002, uten at dette har hatt noen negativ effekt for Forsvaret. Utsettelsen medførte ikke renteutgifter for Forsvaret. Tvert i mot har Regjeringen gitt full støtte til helikopterprosjektet der kontrakten ble inngått 30. november 2001.
Forsvarsministeren sier i en kommentar at overføringen på investeringsbudsjettet er udramatisk, fordi pengene overføres uavkortet fra et år til et annet. Dette vil derfor ikke gi negative økonomiske konsekvenser for Forsvaret, og er innenfor rammen av det som tillates overført i henhold til bevilgningsreglementet og Stortingets vedtak for øvrig.
