
Venstres landsstyre, Oslo 4. mars 2006
Venstres landsstyre
åØRegjeringens lovforslag tar kunst- og kulturskoler med i dragsuget
Venstres landsstyre beklager at den foreslåtte friskoleloven i praksis gis tilbakevirkende kraft, ved at de ca. 40 skolene som allerede er godkjente nektes oppstart med støtte. At skoler med allerede oppnådd godkjenning skal fratas retten til å benytte denne, vil, uansett lovtolkning, bidra til å svekke respekten og tilliten til staten som forutsigbar part.
Venstres landsstyre mener det er spesielt uheldig at lovforslaget synes å ramme bredere enn det regjeringen tidligere har sagt den vil. Lovforslaget skaper vansker for skoleslag som ingen politiske retninger har beskrevet som negative for det norske utdanningssamfunnet. Venstre er i denne sammenheng særlig bekymret for forskjellige typer kunst- og kulturskoler som på ulike møter ser ut til å bli rammet hardt av den midlertidige loven. Flere friskoler har gjennomført hele prosessen med å tilpasse skolen til fagskolekravene, i tillit til at stortingsvedtaket fra 2003 gjelder. Disse skolene opplever nå at det løftet de fikk blir fjernet, uten at departementet har foretatt en grundig nok konsekvensanalyse. En stor andel av de skolene som rammes av dette er kunst- og kulturskoler, som utgjør et viktig supplement til utdanningssystemet, samtidig som skolene deltar aktivt i det lokale kulturlivet. Ut fra regjeringens egen erklærte politikk vil det være meningsløst hvis disse skolene rammes av regjeringens behov for en giljotin i friskolepolitikken.
Venstres landsstyre merker seg at departementet vil arbeide videre med problemstillingen knyttet til overgangsordningen for utdanninger med godkjenning i Lånekassen. Venstre mener at denne saken må avklares parallelt med lovbehandlingen, slik at virkningene av den kommende lovavklaringen i 2007 kan skje uten å skade grunnlaget for denne gruppen utdanninger.
