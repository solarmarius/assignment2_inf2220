
10.11.2005
Venstres Stortingsgruppe v/ Odd Einar Dørum
- Skuffende for forskningen!
- Det foreslåtte kuttet på forskningsfondet med 25 mrd demonstrerer mangel på langsiktighet og er et ubehagelig signal for årene som kommer, sier Odd Einar Dørum, Venstres forskningspolitiske talsmann.
- Forskningspolitikk handler om langsiktighet. Denne regjeringen sier den skal tenke langsiktig fordi den har tenkt til å sitte lenge og kunnskapsminister Djupedal understreker i møte med forsknings Norge hvor avgjørende forskningen er for landets framtid. Derfor er fondskuttet svært overraskende og uforståelig, sier Dørum.
- I Bondevik-regjeringens forslag til budsjett ble det sterkt signalisert at den norske forskningsinnsatsen skulle opp på OECD nivå. Etter en bevisst satsing over flere år var vi nå på god vei til å skape en stabilt høy og langsiktig forskningsinnsats. Bondevik-regjeringen foreslo å øke forskningsfondet til 75 mrd kroner og bebudet ytterligere opptrapping. Nå ser vi altså at det skapes tvil om denne langsiktigheten. Det er svært overraskende at den nye regjeringen med kunnskapsministeren i spissen velger å sende ut et slikt signal i sitt første budsjett, sier Dørum.
