
Tirsdag 23. november 1993
Kulturpolitisk talskvinne Solveig Sollie (KrF):
EKSTRA MILLION TIL KIRKEJUBILEUM
-Økningen av støtten over statsbudsjettet til kirkejubileet på Moster i 1995 er en erkjennelse av den betydning kirken har hatt for norsk kultur- og samfunnsliv gjennom tusen år. Det sier stortingsrepresentant Solveig Sollie (KrF, Telemark). Hun er nestleder i Familie-, Kultur- og Administasjonskomiteen, som avga innstilling til statsbudsjettet tirsdag morgen.
-Komitéflertallet av Arbeiderpartiet, Senterpartiet, Høyre og Kristelig Folkeparti peker i en merknad på at forberedelsene til 1000-årsjubileet har pågått en lang stund, og at bispemøtet har gitt sin tilslutning til at kirkejubileet på Moster er en rikskirkelig begivenhet. Dette tilsier at også staten har et ansvar for denne viktige kulturhistoriske begivenheten, sier Solveig Solveig.
Bømlo kommune og Hordaland fylke har gitt tilsagn om støtte med omlag seks millioner til kirkejubileet. I regjeringens forslag til statsbudsjett var det satt av én million over kulturdepartementets budsjett til kirkejubileet, og det er denne posten komiteen har høynet med en til. Dessuten får Moster-jubileet en million over kirkedepartementets budsjett.
