
12.10.02
Senterpartileder Odd Roger Enoksen
- Jeg stiller min plass til disposisjon
- Jeg erkjenner at Senterpartiet under min ledelse ikke har innfridd de forventninger man bør ha til partiet - at valget i fjor ikke ga det løft partiet burde fått. Jeg vil derfor underrette valgkomiteen om at jeg stiller min plass til disposisjon. Jeg vil be valgkomiteen stille med blanke ark og på et fritt grunnlag foreslå den partileder de mener er best skikket til å lede partiet videre, sa Senterpartileder Odd Roger Enoksen i sin tale til Sps landsstyremøte i Asker 12. oktober.
Enoksen kom i sin tale til landsstyret også med harde angrep på regjeringa som legger opp til økt privat forbruk for de rikeste. - Kommunene varsler kutt i skole, kutt i eldreomsorg, kutt i kulturtilbud og kutt i tilbud til barn og unge - uten at dette gjør noe inntrykk på regjeringas folk, som legger opp til en vekst i privat konsum som er 7 ganger større enn veksten i offentlig konsum, sa han.
Enoksen tok og til orde for økt bruk av oljepenger. - Vi kan bruke mer oljepenger. Senterpartiet har fremmet forslag om å myke opp handlingsregelen. Vi ønsker å bruke mer der dette kan bidra til å lette presset i økonomien, ved å få folk som venter på operasjon raskere ut i arbeid, ved å investere mer i veisektoren når det er ledige hender i anleggsbransjen slik at næringslivet får redusert sine kostnader, sa Enoksen.
