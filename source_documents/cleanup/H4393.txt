
onsdag 13. desember 2000 09:15:14
Venstre krever mer åpenhet i Stortinget
* Alle høringer i stortingskomiteene åpnes for presse og publikum.
* Innføre en offentlig tilgjengelig registreringsordning for lobbyister på Stortinget.
Disse forslagene lanserer Venstres parlamentariske leder Lars Sponheim og parlamentarisk nestleder Gunnar Kvassheim i dag i et Dokument nr 8-forslag på Stortinget.
I vår sluttet Stortinget seg omsider til at offentlighetsprinsippet skal gjelde for Stortinget, slik det gjør i offentlig forvaltning for øvrig. Det betyr i praksis økt offentlighet om alle dokumenter til og fra Stortinget.
- Det var en viktig seier for Venstre, men er ikke tilstrekkelig. Den viktigste påvirkningen av Stortingets vedtak skjer gjennom personlig kontakt og lobbyvirksomhet, sier Lars Sponheim. Han mener det er en alvorlig demokratisk utfordring at Stortinget stadig oftere går inn i saker på et detaljnivå som etter tidligere praksis er Regjeringens anliggende. Dette skjer uten åpne, brede høringsprosesser som sikrer at motforestillinger kommer fram og blir vurdert, slik kravet er ellers i forvaltningen.
- Desto viktigere blir det da at det blir åpenhet om hvem som er premissleverandører for Stortinget. Fra et demokratisk ståsted er det svært uheldig dersom bestemte aktører i et marked eller en bransje skaffer seg skreddersydde rammevilkår gjennom lukket kontakt med partigruppene på Stortinget, sier Sponheim.
Det er mange land som allerede har innført åpne høringer slik Venstre nå krever, blant annet våre nordiske naboland. I Stortinget blir åpne høringer bare brukt i helt spesielle tilfeller, etter særskilt vedtak om dette. Venstre vil nå gjøre åpne høringer til hovedregel.
Det politiske systemet er også under økende press fra profesjonelle lobbyister, noe som skaper en fare for at økonomisk sterke og velorganiserte særinteresser får sin vilje gjennom på bekostning av andre viktige samfunnsinteresser. - Større åpenhet rundt lobbyisters virksomhet bør være et krav alle politiske partier kan samle seg om, mener Lars Sponheim, og viser til at både Europaparlamentet og Kongressen i USA har systemer for registrering av lobbyister. - Venstre mener at et slikt system også i Norge vil være et demokratisk viktig svar på økende profesjonell lobbyisme, mener Lars Sponheim.
