
28/3-2001
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
SLUTT PÅ GRATIS SYKEHUSOPPHOLD I NORGE!
- Dette vil bety en ytterligere belastning på mennesker som er så uheldige å bli syke og vil gjøre det enda vanskeligere for minstepensjonister og personer som er mye syke å skaffe seg nødvendige helsetjenester, sier Fremskrittspartiets helsepolitiske talsmann John I. Alvheim.
Stortinget behandlet i går St.meld. nr. 26 (2000-2001) om Verdiar i den norske helsetenesta. Et flertall bestående av representantene for Arbeiderpartiet, Kristelig Folkeparti og Høyre går i Innstilling S. Nr. 172 (2000-2001) inn for å innføre graderte egenandeler for lavt prioriterte helsetjenester for å hindre såkalt overforbruk.
- Jeg er alvorlig bekymret over innstillingen fra de nevnte tre partier. Det er et paradoks at et slikt syn fremkommer ved behandlingen av Verdimeldingen, sier John I. Alvheim, som stiller spørsmålstegn ved AP, KrF og H's menneske- og verdisyn når de går inn for egenandeler i sykehus. - Dette betyr ytterligere skatt på sykdom på toppen av egenandeler i helsevesenet som er for høye fra før av. De siste 3-4 årene har egenandelene i helsevesenet økt med 40%. Nå vil disse partiene også gjøre sykehusopphold avhengig av en viss personlig økonomi. Dette ser ikke ut til å ha noen ende, sier Alvheim oppgitt.
- Vi mottar allerede henvendelser fra folk som ikke har råd til å kjøpe de medisiner og andre helserelaterte varer og tjenester de trenger. Flere og flere har ikke en gang råd til å skaffe seg de medisiner som blir foreskrevet av legen p.g.a. høye egenandeler. Dette går ikke an, sier Alvheim som er bekymret over den utviklingen stortingsflertallet legger opp til.
- Jeg frykter at denne utviklingen vil fortsette og at vi snart må betale egenandeler på all behandling i sykehus i tillegg til andre egenandeler i helsevesenet samt både trygdepremie og skatter, avslutter Alvheim.
