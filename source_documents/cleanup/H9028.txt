
25.02.2005
Jørund Leknes (SV), medlem av energi- og miljøkomiteen
- Lite ambisiøs kulturminnesatsing
Kulturminnemeldinga som regjeringa la fram i dag, konstaterer det SV har pekt på i mange år; alt for mange kulturminner blir stemoderlig forvaltet. SV mener Hareide ikke tar problemstillingene på alvor når han nå foreslår å utsette fristen for måloppnåelse til 2020.
Dette er alt for lite ambisiøst. I 2000 vedtok Stortinget målsettinger for kulturminnevern, med tidsrammer i 2004, 2008 og 2010. Regjeringa har allerede brukt tre og et halvt år til å fomle i kulturminnepolitikken, sier Jørund Leknes.
Han mener utsettelsen bekrefter at kulturminnevernet har manglet bevilgninger gjennom mange år.
I 2000 ble kulturminnefondet opprettet etter forslag fra SV. I dag er avkastningen fra dette fondet på 13 millioner, men behovet er langt større. Stortingsmeldingen som er lagt fram i dag, burde gitt langt klarere signaler om økt fondskapital.
- Vi forventer at regjeringa kommer med bevilgninger i forbindelse med revidert nasjonalbudsjett. De må vise at dette ikke bare er tomme ord. SV har i mange år foreslått å øke bevilgningene til kulturminnefondet og riksantikvaren, uttaler Jørund Leknes.
- Hvis miljøvernministerens uttalelser følges opp med bevilgninger, er det positivt. SV har imidlertid tidligere registrert at Knut Arild Hareide har sagt fornuftige ting uten at det har kommet mye konkret ut av det i etterkant, avslutter Leknes.
