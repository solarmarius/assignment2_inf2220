
torsdag 23. april 1998 12:24:49
Av stortingsrepresentant Leif Helge Kongshaug, Venstre
Myter og virkelighet
i distriktspolitikken
"Flyttestrømmen" mot sentrale strøk av landet er igjen sterk, og distriktsdebatten fortsetter. Det nye er de mange mytene som nå kommer til overflaten. Dette i forsøk på å forklare det som skjer. En av dem er at det er kafébordene og kulturtilbudene i Oslo som trekker folk til hovedstaden. Et annet bomskudd er et oppslag i Dagbladet om at bygdeguttene er for "Harry", slik at jentene vil til storbyen.
Ethvert menneske har frihet til å bo hvor det vil. Det ikke er summen av slike private beslutninger som er problemet i bosettingspolitikken, men store strukturelle forhold.
Venstre advarer mot mytedannelser og dyrking av motsetningsforhold mellom by og land og ulike landsdeler i Norge. Fordommer har ingen plass i en seriøs debatt om distriktspolitikk og bosettingsstruktur. Sentraliseringen skyldes ikke minst det høye investeringsnivået i Oslo-området .
Norge er bygget gjennom utnyttelse av ressurser i alle deler av landet. Verdiskapning og gode livsvilkår finnes overalt. Politikken må sikre at disse verdiene forvaltes videre, ved å kompensere for klimatiske og geografiske ulikheter.
Noe av nedbyggingen av arbeidsplasser i "distriktene" skyldes
rasjonalisering av offentlige virksomheter, som Forsvaret, Posten og Telenor. Disse virksomhetene må tilpasse seg nye krav og ny teknologi. Venstre vil likevel se kritisk på beslutninger som ikke er begrunnet i bedre tjenestetilbud og rasjonell drift, og mener det må
gis politiske styringssignaler også til statlige bedrifter. Både Postverket og Telenor har ansvar for samfunnets kommunikasjonsmessige infrastruktur, og må gjøre sitt for å desentralisere sin virksomhet innen rammen av en rasjonell og konkurranse-effektiv drift.
Sentrale punkter i Venstres distriktspolitikk er:
* En demping av offentlige investeringer i sentrale strøk, spesielt i
perioder med sterk økonomisk vekst i den private sektor.
* Desentralisering av det offentlige. Ny teknologi gjør det enklere
å spre arbeidsplasser. Teknologi og kompetanse må
videreutbygges i hele landet, og gjøres bedre tilgjengelig for
lokalsamfunnene. Dette vil bidra til et mer variert arbeidsmarked
og bedre valgmulighetene for kvinner med høy utdanning.
* Gode kommunikasjoner som sikrer framkommelighet og
trygghet for folk og varer. Det må satse mer på vedlikehold i
samferdselssektoren. Priser og avgifter må innrettes slik at de
bidrar til at kommunikasjonen mellom landsdelene bedres.
* SND må få tilstrekkelige ressurser til å betjene
næringsetableringer i distriktene, og må ta risiko utover det det
ordinære finansvesenet kan ta. Venstre støtter også en utvikling
der SIVA (Senter for industrivekstanlegg) går sterkere inn i
risikoprosjekter.
* Kommuneøkonomien må være slik at offentlige tjenestetilbud
kan være likeverdige og i tråd med lokale prioriteringer.
* Staten må ha en aktiv næringspolitikk som sikrer gode
rammevilkår i primærnæringene såvel som i andre næringer. Det
må satses må nyskaping og omstilling der gammel næringsstruktur
ikke lenger kan opprettholdes.
* Kulturaktiviteter må stimuleres i alle deler av landet, både utfra
kulturens egenverdi, og dens rolle i næringsvirksomhet og
verdiskaping. Kulturlandskapet må forvaltes slik at dets betydning
for blant annet arv, trivsel og reiseliv sikres.
* Utbygging av infrastruktur for informasjonsteknologi må sikre
næringsbehov også i utkantområder.
Om kort tid vil regjeringen legge fram en melding om regional- og distriktspolitikken. Dette er et område der sentrumsregjeringen tar nye grep i forhold til det Ap-regjeringen gjorde. Det er Venstre glad for, og det er til beste for folk i hele landet.
