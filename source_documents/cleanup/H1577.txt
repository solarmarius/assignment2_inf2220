
Dato: 18. februar 2000
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
AP'ENE SKUFFER!!
I VG i går uttalte Aps sosialpolitiske talskvinne Gunhild Øyangen, som iflg. Stavanger Aftenblad allerede i 1997 var ute og sa at hun ville ha reseptfrie legemidler inn i dagligvarebutikken, at man skal være forsiktig med liberalisering av medisinsalg. Dette sier hun etter at Aps stortingsgruppe i går besluttet å ikke støtte en liberalisering av Apotekloven som ville gi forbrukerne adgang til å kjøpe reseptfrie legemidler i vanlige butikker.
- Dette er nærmest latterlig, sier FrPs stortingsrepresentant Harald T. Nesvik, som er saksordfører for Apotekloven under Stortingets behandling av saken. - Det finnes en rekke medisinutsalg i dag der man kan få kjøpt reseptfrie legemidler. Det er vanskelig å forstå at Arbeiderpartiet ikke vil la forbrukerne få den fordelen det er å kunne stikke ned på kjøpesenteret for å kjøpe seg en Globoid eller et termometer dersom hodepine eller feber rammer en selv eller ungene etter at Apoteket er stengt. Jeg trodde Ap hadde tenkt å bli et moderne parti med en politikk som skulle ivareta vanlige menneskers interesser  slik Tony Blair forsøker å gjøre i Storbritannia, men på dette området virker det som om de sitter fast i sine gamle standpunkter om å skulle bestemme for vanlige mennesker, sier Nesvik.
- Jeg synes også det er synd at Ap nå hjelper Apotekerne i deres kamp for å beholde sin monopolsituasjon. En friere konkurranse på dette området ville ha ført til både lavere priser og bedre tilgang. FrP hadde håpet å bedre adgangen for folk flest til å skaffe seg reseptfrie legemidler i sitt nærmiljø og over et lengre tidsrom, men det setter Ap'ene en stopper for nå, avslutter Nesvik.
Sosialkomiteen avgir saken tirsdag den 22. februar.
