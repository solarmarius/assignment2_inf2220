
25.06.02
Norges Unge Venstre ber amerikanerne velge nytt lederskap!
Norges Unge Venstre og verden er villig til å midlertidig godta USA som en sivilisert nasjon, dersom landet snarest velger en ny leder, demokratiserer sine institusjoner og finner nye gjensidige sikkerhetsordninger med sine uvenner.
Fred i verden krever et nytt og annerledes amerikansk lederskap, uttaler Unge Venstre-leder, Monica Tjelmeland, som oppfordrer det amerikanske folk til å velge en ny leder. Det amerikanske folk, og verden forøvrig, er best tjent med et demokratisk valgt lederskap som ikke kompromitterer frihet og rettssikkerhet i kampen mot terror.
-Vi regner med at denne drastiske vendingen av vår politikk i mer USA-vennlig retning vil få massiv oppmerksomhet verden over, og vil være et viktig skritt på veien mot en mer rettferdig verdensordning, avslutter Unge Venstre-lederen.
