
Fredag 23. september 1994
Parlamentarisk nestleder Solveig Sollie (KrF) i Porsgrunn:
LOs KONGRESSVEDTAK - EN OPPMUNTRING FOR NEI-SIDA
-At et flertall på LO-kongressen sier nei til norsk EU-medlemskap, er en seier og oppmuntring for nei-sida. Det viser at kongressdeltakerne, som representanter for en stor grasrotbevegelse, har en sunn ryggmargs-skepsis til at Norge skal bli EU-medlem. At resultatet ble såpass jevnt, gjenspeiler hvor dypt uenigheten stikker i folket i denne saken.Det sa Kristelig Folkepartis parlamentariske nestleder Solveig Sollie på et EU-møte i Porsgrunn fredag kveld.
-Jeg tolker resultatet av voteringen på LO-kongressen som et vitnesbyrd om at det har vært en skikkelig og grundig debatt i klubber og forbund om denne saken. Flertallet av delegatene viste at de følte en sterkere lojalitet overfor sin egen overbevisning enn overfor de forventninger partiledelsen og LO-ledelsen hadde til dem. Det viser at demokratiet fungerer som det skal, sa Solveig Sollie.
-Når dagen for folkeavstemningen kommer, er det den enkeltes overbevisning og samvittighet som skal være det avgjørende. På mange måter er situasjonen inne i et stemmeavlukke, der du skal legge en liste eller en lapp i stemmekonvolutten, en meget ensom situasjon. Det kan være en vanskelig ensomhet, men den ensomheten kan også være en ressurs, sa hun.
Solveig Sollie sa på møtet i Porsgrunn fredag kveld at LO-kongressens vedtak har ytterligere styrket henne i troen på at det blir en nei-seier ved folkeavstemningen 28. november.
