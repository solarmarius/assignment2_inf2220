
Vedtatt på landsmøtet 1995
UTSETT SKOLEREFORM FOR 6-ÅRINGENE
Landsmøtet i Kristelig Folkeparti ber Stortinget utsette skolereformen for 6-åringer. De totale kostnader ved reformen synes å bli så store, at Stortinget må vurdere om midlene kan benyttes på en bedre måte i skolesektoren forøvrig. Høgskolene, spesialundervisning og Reform 94 lider under manglende økonomisk dekning.
Kostnadsberegningsutvalget har nettopp lagt fram en beregning av kostnadene for obligatorisk skolestart for seksåringer. Utvalget anslår investeringskostnadene i nye bygg i kommunene til omkring 2,9 milliarder kroner. I tillegg kommer økte driftskostnader på omlag 2,1 millarder kroner. Utvalget har ikke tatt med i sine beregninger behovet for etterutdanning av lærere og førskolelærere i overgangspedagogikk eller utgifter knyttet til anskaffelse av læremidler. Reformen vil også kreve økte utgifter til skoleskyss fordi det ikke er forsvarlig å sende barn på fem og et halvt år ut i trafikken på egenhånd. Reformen kommer derfor til å koste godt over 5 milliarder. Dette er langt høyere beløp enn det Regjeringen la til grunn da den fremmet forslag om obligatorisk skolestart for seksåringer.
Kristelig Folkeparti stemte imot obligatorisk skolestart for seksåringer fra skoleåret 1997/98. Vi advarte sterkt mot altfor lave beregninger av de økonomiske konsekvenser, og argumenterte sterkt for at det ikke var pedagogisk riktig å innføre obligatorisk skole for seksåringer. Et kompromiss mellom Arbeiderpartiet og Senterpartiet ga flertall for obligatorisk skoletilbud under forutsetning av at kommunene fikk dekket sine merkostnader ved reformen, og at det ble lagt til rette for fleksible løsninger for organiseringen av skoletilbudet.
Kostnadsberegningsutvalget har gitt Kristelig Folkeparti rett i sin kritikk av det økonomiske belsutningsgrunnlaget for vedtaket. Landsmøtet i Kristelig Folkeparti mener derfor at den økte kostnadsrammen bør føre til en utsettelse og ny vurdering av obligatorisk skoletilbud for seksåringer.
