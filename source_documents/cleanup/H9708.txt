
Dato: 4. november 2005
Stortingsrepresentant Ketil Solvik-Olsen, (FrP), olje- og energipolitisk talsmann
Ønsker fart på petroleumsutviklingen i Barentshavet
- Jeg forventer at Regjeringen merker seg at nok en risikovurdering viser at Barentshavet ikke er spesielt utsatt for uhell ved petroleumsaktivitet. Regjeringen må se bort fra sine tåkete "Soria Moria"-standpunkt, og sikre at tempoet holdes oppe for satsingen på oljeutvinning i Barentshavet, sier Ketil Solvik-Olsen, olje- og energipolitisk talsmann i FrP.
- FrP er av den oppfatning at det raskest mulig må legges et grunnlag for en forsvarlig petroleumsvirksomhet i Lofoten og Barentshavet, innenfor de miljøstandarder som gjelder i dag. Når nye undersøkelser viser at det ikke er knyttet spesiell usikkerhet til mulige årsaker som kan forårsake akutte oljeutslipp i Barentshavet forventer jeg at Regjeringen følger opp og legger til rette for fremtidig oljeutvinning, avslutter Ketil Solvik-Olsen
En ny rapport konkluderer med at det ikke er større usikkerhet rundt årsaker som kan forårsake akutte oljeutslipp i Barentshavet og havområdene utenfor Lofoten enn i andre områder langs norskekysten. Rapporten, som kan leses på www.kystverket.no , er utarbeidet av representanter fra ulike direktorater, og er nå oversendt styringsgruppen for en helhetlig forvaltning av Barentshavet og områdene rundt.
