
6.2.2004
Uttalelse fra Senterkvinnenes styre:
Mat for enhver pris? Nei til Lidl-samfunnet!
Mange hilser i disse dager den tyske dinosaurkjeden Lidl velkommen til Norge. For konkurransens skyld, sies det. Senterkvinnene er på ingen måte motstandere av sunn konkurranse, men vi mener det er på tide å rope et varsko når en del norske kommuner nå er i ferd med å si ja takk til etablering av en tilnærmet hermetisk lukket organisasjon som opererer med ufravikelige standardkrav til plass og utseende på sine næringsarealer. Kuriøst nok har taket i Lidl-butikker i Sverige fått store skader etter vinterens kraftige snøfall fordi konstruksjonen er tilpasset tyske forhold - ikke skandinaviske.
Nordmenn flest sier at de ønsker å opprettholde norsk landbruk og norsk næringsmiddelindustri. Dessuten ønsker folk trygg mat og mat med høy kvalitet. Lidl vil selvsagt prioriere å selge sine egne produkter i sine forretninger i Norge. Senterkvinnene ser med bekymring på i hvilken grad vi som forbrukere skal kunne forsikre oss om innhold i og kvalitet på produktene til en kjede som har som politikk ikke å svare på spørsmål fra omverdenen.
All logikk tilsier at Lidl som markedsfører seg som en billigkjede må tjene inn sine transportkostnader og andre utgifter et annet sted enn på maten.
Tyske fagforeninger advarer mot slavelignende kontrakter for Lidl-ansatte, der arbeidstid opp mot 65 timer i uken er normalt. Lidl opplyser selvfølgelig heller ikke om sin ansettelsespraksis, men Senterkvinnene er sterkt imot en praksis der innskrenkede ansatterettigheter brukes som grep for å fylle ledelsens lommebok.
Senterkvinnene ønsker fortsatt satsing på norsk kortreist mat, vi mener nærhet mellom jord og bord er vesentlig for kvaliteten på maten vi spiser.
Før Lidl vil selge norske varer og lempe på sine selvpålagte restriksjoner på åpenhet og arealkrav ønsker vi ikke etablering av butikkjeden på norsk jord.
