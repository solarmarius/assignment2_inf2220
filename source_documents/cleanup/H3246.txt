
Tirsdag, 6. juni 2000
Fra stortingsrepresentant Are Næss:
Om abortforebygging i NRKs "Puls"
Marit Nybakk mangler kunnskap
-Det er sjokkerende at stortingsrepresentant Nybakk kunne sitte i et helseprogram i NRK TV og gi feilinformasjon om det viktige rådgivningsarbeidet som AAN (alternativ til abort i Norge) driver. Nybakk påstod at det abortforebyggende arbeid ikke fører fram, noe som bygger på fordommer og liten interesse for hva AAN faktisk gjør. Det verste er at dette er et svik overfor alle de kvinner og par som søker hjelp i en vanskelig livssituasjon. Dette sier Sosialpolitisk talsmann for Kristelig Folkeparti Are Næss, etter å ha sett NRKs "PULS" i går kveld.
Marit Nybakk var invitert til NRK1 for å snakke om hvordan offentlige midler blir brukt i det abortforebyggende arbeid. Hun selv ønsker å ta midler fra AAN og overføre til svangerskapsforebyggende arbeide, herunder Klinikk for seksuell opplysning. Nybakk påstod i programmet at AAN "Kaster seg over jentene etter at de har blitt gravide", noe som er både usaklig og direkte feil. AAN oppsøkes årlig av flere tusen kvinner. Disse kommer enten på eget initiativ eller er henvist fra offentlig helsevesen, og mange kommer på anbefaling fra tidligere brukere. AAN gir ikke kvinner råd om hva de skal velge, men hjelper kvinnen til å ta en beslutning hun kan leve videre med. Valget er hennes alene.
Som Nybakk selv uttalte i gårsdagens TV-program, har alltid Arbeiderpartiet vært kritisk til AANs virksomhet. -Nå er det på tide at sakligheten kommer inn og at politikerne i AP skaffer seg kunnskap om dette viktige svangerskaps- og abortforebyggende arbeid, sier Næss. Sentrumsregjeringen arbeidet med å styrke abortforegyggingen både innefor prevensjonsveiledning og rådgivning overfor gravide kvinner. Han minner om at det er tverrpolitisk enighet om at aborttallene må reduseres.
Senter for samfunnsforskning avdekket i 1998 at norske sykehus ikke har gode veiledningsrutiner overfor abortsøkende kvinner, og mange av dem henviser nettopp til ANN. -I denne situasjon er det oppsiktsvekkende at Marit Nybakk vil stoppe de offentlige midlene til AAN, avslutter en opprørt sosialpolitisk talsmann for KrF, Are Næss.
