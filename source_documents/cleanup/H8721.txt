
Oslo, 26. oktober 2004
Trine Skei Grande, Venstre
NRK og TV2 må ta kritikken på alvor
Venstres Trine Skei Grande mener at de politiske redaksjonene i TV2 og NRK må ta kritikken, om at de i valgkampen 2001 sviktet sin informasjonsplikt, på alvor. Det er demokratisk uholdbart og en trussel mot ytringsfriheten at to TV-kanaler kan være med på å bestemme utfallet av et stortingsvalg, ved å utestenge enkelte partier fra deltagelse i kanalenes debattprogrammer, sier Skei Grande.
Skei Grande er ikke overrakset over konklusjonene til Bernt Aardal og de andre forfatterne av boka "i valgkampens hete", som ble presentert tidligere i dag. I de siste valgkampene har Venstre opplevd å bli stengt ute fra flere sentrale TV-debatter, uten at partiet har fått noen begrunnelse for dette. Når nå også objektive valgforskere påpeker dette, håper Skei Grande at redaksjonene går i seg selv og opptrer mer ryddig i den kommende valgkampen. ­ Mediene må på godt og vondt innse at de spiller en viktig rolle i en valgkamp, avslutter Skei Grande.
