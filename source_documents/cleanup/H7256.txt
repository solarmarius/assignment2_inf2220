
Vedtatt på fylkesårsmøtet i Finnmark Senterparti, 12. -13.02.99
Senterpartiet
Finnmark Sp Fylkestingsprogram 1999 - 2003
KJERNESAKER I PERIODEN 1999 - 2003
* JA til UNGDOM, KVINNER OG NÆRINGSUTVIKLING,
NEI til dyrere styringsform av fylkeskommunen
* JA til MINERALUTVINNING, MILJØ og ALTERNATIV ENERGI (utvinning)
* JA til økt satsing på SAMFERDSEL
GRUNNSYN
Finnmark er et flerkulturelt fylke som består av samer, kvener og nordmenn, men også av innvandrere m.fl. Dette er en styrke som kan gi fylket mange fordeler, og det er en utfordring å bruke denne styrken på en positiv måte i arbeidet med utviklingen av fylket.
1. STYGT OG PENT SKAL DISKUTERES
Senterpartiet vil at det skal legges sterkere vekt på utformingen av våre omgivelser.
Vakre omgivelser betyr mye i vår hverdag. Omgivelsene påvirker helse, trivsel og identitet. Vakre omgivelser kan også bidra til å sikre næringsliv, arbeidsplasser og arbeidskraft.
Kommuner som i tillegg til sosiale og kulturelle tilbud også har et bredt spekter av estetiske kvaliteter kan markere seg som gode lokalsamfunn å etablere seg i - både for næringsliv og familier. Kvaliteten på omgivelsene er spesielt viktig for reiselivsbedrifter. De besøkenes opplevelse påvirkes i stor grad av utformingen av lokale bygg og anlegg.
Fylkeskommunen, kommunene og SND må stimuleres til å samarbeide om dette.
2. NEI TIL PARLAMENTARISME
I fylkestinget har Arbeiderpartiet, Høyre, Frp og Samelista gått inn for at det skal innføres parlamentarisme som styringsform. Dette betyr økte millionutgifter for fylkeskommunen til politiske organer. Senterpartiet går imot dette og vil i stedet bruke midlene til for å løse oppgaver innen:
- samferdsel
- helse
- utdanning
- kultur
3. UNGDOM - "HJEM IGJEN-PROSJEKT"
Ungdommen er framtida for Finnmark. Senterpartiet vil satse på de ungdommene vi allerede har, og bruke dem som ressursgrupper. Det er videre viktig å iverksette tiltak som sikrer Finnmarksungdom muligheter for utdanning og arbeid etter endt utdanning på hjemstedet. Ungdommen må bli tatt med på råd - "bli hørt".
Finnmark Senterparti vil arbeide for :
* "hjem-igjen" prosjekter som har som mål å få utflytta ungdom tilbake til fylket gjennom et samarbeid mellom kommuner og fylket
* lokal avisprosjekt der en informerer og holder studenter fra Finnmark oppdatert om mulighetene i hjemfylket og kommunen
* etablererstipend for ungdom som vil starte egen bedrift
* etablering av ungdommens "fylkesting" og barne-/ungdomsråd i de kommuner dette ikke er opprettet
4) DISTRIKTSKVINNENES MULIGHETER
Finnmark Senterparti mener at en viktig forutsetning for at bygdene og lokalsamfunnene består er at en klarer å holde på jentene. For å oppnå dette er det nødvendig med en økt satsing og et tilbud som jenter og kvinner finner interessante.
Finnmark Senterparti går inn for:
- å sikre at kvinnelige nyetablerere tildeles minst 40 % av SND`s rammer
til etablererstipend
- utvidelse av nettverkskreditt-ordningen for å gjøre det lettere for kvinner
å få lån og støtte til mindre virksomheter
- å gi kvinner i distriktene muligheter til å ta en utdanning på
universitets-/høyskolenivå uten å måtte flytte fra hjemstedet sitt.
F. eks gjennom satsing på fjernundervisning, desentraliserte utdanningstilbud.
- at kvinner som ønsker å delta i politisk arbeid gis muligheter dette
ved å innføre refusjonsordninger for barnepass og/eller at politiske møter
i større grad legges til kveldstid.
5. NÆRINGSLIVET GENERELT
Kompetanse, nyskaping og kommunikasjonsmuligheter er viktige nøkkelbegrep når det gjelder utvikling i fylket generelt og næringslivet spesielt.
For å oppnå dette mener Finnmark Sp at:
- tiltakssonen for Finnmark og Nord-Troms må videreføres og styrkes
- kontakten mellom bedrifter, høyskoler, forskningsmiljøene og finansieringsinstitusjonene må styrkes
- kommunene må stimulere til næringsvirksomhet ved at det legges fysisk til rette med vei, vann og avløp
- det gjennom SND-systemet stimuleres og gis støtte til kvinnerelaterte prosjekter
5.1 NY PRIMÆRNÆRINGSPOLITISK TENKING
Finnmark og Nord-Troms må gjennom et pilotprosjekt få status som en primærnæringspolitisk region. Inngangsbilletten til yrkene må bli billigere.
Støtteordninger og andre virkemidler som nyttes må i større grad ta hensyn til områdets næringsgrunnlag, tradisjoner og egenart enn det nasjonale ordninger og forskrifter o.l gjør i dag. De ulike næringene må tildeles et likeverdig ansvar for annen næringsutvikling i bygdene og for bosettngsbevarende fellestiltak. Sektortenking må avløses av helhetstenking.
Forvaltning og beskatning av rovdyr som sel, gaupe og jerv må ses i sammenheng med at primærnæringene ikke blir skadelidende.
5.2. FISKERI
Fiskerinæringa er ryggraden i næringslivet i Finnmark. En variert fiskeflåte med hovedvekt på kystflåten, er sammen med en fleksibel fiskeindustri med små og mellomstore anlegg, den kombinasjon som gir størst verdiskaping og sysselsetting fra fiskeriene.
Finnmark Sp ser fiskerinæringas ulike ledd i en sammenheng og det er derfor Senterpartiets politikk å stimulere såvel flåte som industri og eksportvirksomhet. Fiskerne må i samarbeid med videregående skoler ta i mot lærlinger for å sikre rekrutteringen til yrket.
Finnmark SP vil arbeide for :
- å legge forholdene til rette for at fiskeindustrien skal produsere / videreforedle mer i Finnmark
- havneutbygging - kaier / mudring
- fritt fiske for alle båter under 10 meter som fisker med line, garn, juksa, stang eller håndsnøre
- at selbestanden utnyttes som en ressurs og at det innføres
skuddpremie
- at snurrevad snarest klassifiseres som aktivt redskap og snurrevadflåten må ikke få adgang til fjordene i Finnmark.
- at kondemneringsordningene videreføres
5.3 JORDBRUK
Finnmarksjordbruket balanserer på en grense der det ikke tåles ytterligere nedlegging uten at det blir vanskelig å opprettholde et forsvarlig jordbruksmiljø. Med et stadig mere forurenset Europa, miljøtrusler m.v har landbruket i Finnmark stor betydning i beredskaps-/bosettingsmessig sammenhenheng.
Det overordnede mål i en fremtidig landbrukspolitikk må være å utvikle et allsidig landbruk med god økonomi og miljøriktig ressursutnyttelse.
Finnmark Senterparti vil arbeide for:
- at de gamle og tungdrevne enhetene rustes opp ved at det bevilges
statlige midler til fornyelse, spesielt med tanke på å få ungdommer til å overta
- å forbedre rekrutteringen til avløserordningen. Dette for å få jordbruksdriften til å bli mere avstemt med det øvrige yrkesliv.
- å få en så lokal foredling og omsetning som mulig ved at det innføres et
beredskapstilskudd og at gårdbrukerne stimuleres til å etablere lokale foredlingsanlegg
- at melkekvotene beholdes i 10 år på gården, for bruk som ikke velger å selge den - at melkekvoter som selges skal først tilbys til eksisterende bruk innenfor egen kommune. Dersom det da blir kvote til overs skal dette tilbys bruk innenfylket.
- at kombinasjonsbrukene på nytt kommer i hevd
- at næringa i samarbeid med videregående skoler oppretter en lærlingeordning med opplæringskvoter for å sikre rekrutteringen
5.4 REINDRIFT
Senterpartiet har som mål å legge til rette for en utvikling som på sikt vil gi reindriftsnæringen både en økologisk, økonomisk og kulturell bæreevne. Produksjonen må ha en kvalitet som er tilpasset markedsmulighetene og de krav som markedet stiller. Utfordringen ligger først og fremst i å få økt lønnsomhet og produksjon pr. arealenhet.
Finnmark Senterparti vil arbeide for:
- at det fastsettes maksimumstall for rein og for antall driftsenheter,
innen hvert reinbeitedistrikt, tilpasset vinterbeitegrunnlaget
- at Sametinget skal få større innflytelse over reindriftsforvaltningen
- innføring av gjeteplikt
- at kvinner gis anledning til å eie egen driftsenhet
- å gi ungdom mulighet til å overta driftsenheter tidligere enn det
som er tilfelle i dag
- at reindriftsadministrasjonen flyttes til et samisk område
5.5 UTMARKSRESSURSER
Lokalsamfunnet må sikres førstehåndsverdien knyttet til utnytting av naturressursene. Retten til å utnytte naturressursene må som prinsipp være knyttet til lokal bosetning.
6) MILJØVERN NEDENFRA
Folk godtar lettere at noe må gjøres når de selv får være med på å bestemme, og når de føler nærhet til dem som skal forvalte vedtakene. Det gjelder å snu på flisa, slik at initiativene til handling kommer nedenfra heller en ovenfra.
Senterpartiet mener derfor at kommunene må ta over forvaltningsmyndigheten for naturminner, naturreservat og landskapsvernområder.
Finnmark Senterparti går inn for:
- å gi folk i Finnmark sjansen til å ta fatt på miljøutfordringene der de selv finner det mest påkrevet
- sterkere satsing på energiøkonomisering
- satsing på nye fornybare energikilder som vindkraft, solenergi og biobrensel
- utarbeidelse av en fylkeskommunal miljøvernplan
7. PETROLEUMSVIRKSOMHET
Utvinning av olje og gass må ta utgangspunkt i at våre olje- og gassforekomster ikke er fornybare. Hensynet til miljøet og livet i havet bør vurderes nøye før videre leteaktivitet og utvinning igangsettes.
Under forutsetning av at miljøet hensyntas i tilstrekkelig grad og gode teknologiske løsninger utvikles er Finnmark Senterparti positiv til leteaktivitet og utvinning av Snøhvitfeltet.
Videre vil Finnmark Senterparti arbeide for å styrke rekrutteringen og kompetansen innen petroleumsnæringen, samt stimulere til økt satsing på forsking på alternative energikilder.
8. MINERALSKE RESSURSER
Det er påvist mange interessante malm, mineral og natursteinforekomster i Finnmark som kan danne grunnlag for økt verdiskapning og sysselsetting dersom forholdene blir tilrettelagt for det.
Før en eventuell leting og utvinning iverksettes mener Finnmark Senterparti at det må foretas en grundig vurdering av økologiske forhold, miljømessige konsekvenser samt hensyn til annen næringsvirksomhet.
Finnmark Senterparti går inn for:
- at det skal legges vekt på kommunenes syn i mineralutvinningssaker,
men at avgjørelser fattes av det fremtidige grunnforvaltningsorganet
- at de som får tillatelse til mineralutvinning skal avsette tilstrekkelige
midler i et fond til opprydding etter at driften opphører
- at eventuell mineralavgift skal tilfalle grunnforvaltningsorganet
9. SAMFERDSEL
Generelt vil Finnmark Senterparti arbeide for et samferdselstilbud ut i fra hensynet til næringsliv, bosetting og miljø. Det er viktig å sikre en effektiv godstransport inn og ut og internt i fylket, både sjøverts, landevei og pr. fly. Derfor må det bevilges mere midler til utbygging av havner, veger, flyplasser med lengre rullebane, kjølelager og omlastningslager. Flypriser og bensinpriser er urimelig høye og Senterpartiet mener det er et nasjonalt ansvar å gjøre noe med dette.
Finnmark Sp går inn for :
* å sikre tilstrekkelig midler til sommer- og vintervedlikehold av fylkesveier
* å sikre befolkningens behov for en tilfredstillende standard på daglig transporttilbud og sikker fremkommelighet
* å iverksette heldøgnsbrøyting på hele riksvegnettet i Finnmark og forbedre kolonnetilbudet
* lik bensinpris i hele landet
* å bedre flyrutemønstret innad i fylket
* at hurtigrutas seilingsmønster opprettholdes
* utvikling av North Cape Airport, Lakselv
Ut i fra de rådende økonomiske rammebetingelser (jfr. NVVP frem til 2007) har Finnmark Senterparti følgende prioriteringsrekkefølge av vegprosjekter i Finnmark :
- Stallogargo-tunellen
- Helårsvei til Nordkyn
- Helårsvei til Havøysund
Videre vil Finnmark Sp arbeide for at følgende prosjekter blir vurdert ved senere rulleringer av NVVP:
- helårsvei over Ifjordfjellet, kystriksvegen Alta - Hammerfest, vegen Bergsfjord - Myrnes, mellomriksvei til Finland gjennom Pasvik og veg fra
Kautokeino - Nordreisa.
10. OFFENTLIG TJENESTETILBUD
For å kunne sikre likeverdige tilbud i landet, har vi behov for en sterk offentlig sektor. Derfor sier Finnmark Senterparti nei til kommersialisering av offentlig tjenestetilbud.
Staten har i denne sammenheng et særlig ansvar for å gi rammebetingelser som finnmarkssamfunnet kan leve med. De ansattes erfaring må utnyttes samtidig som deres skaperkraft stimuleres. Vårt nei til kommersialisering betyr ikke nei til omstilling.
11. JA TIL INTERKOMMUNALT SAMARBEID - NEI TIL TVANGSSAMMENSLÅINGER
Finnmark Senterparti ser store fordeler ved dagens desentraliserte kommunemønster og vil derfor ikke akseptere et en kommune slås sammen med andre uten at innbyggerne selv har vedtatt dette gjennom folkeavstemming.
Vårt alternativ til tvang og store enheter er å legge forholdene bedre til rette for et forpliktende interkommunalt samarbeid. Gjennom interkommunalt samarbeid kan nabokommuner trekke nytte av hverandres kompetanse der den finnes, i stedet for å hyre inn dyre konsulentjenester.
12. HELSETILBUDET
Finnmark Senterparti har følgende utgangspunkt for det tjenestetilbud som gis:
* pasienten i sentrum
* god kvalitet på tjenestene som ytes
* tilbudet bør gis nærmest mulig brukerne
Finnmark Senterparti går inn for:
- å opprettholde aktiviteten ved Finnmarks to sykehus
- å opprettholde dagens sykestuetilbud
- opprettelse av en desentralisert sykepleierutdanning i Kirkenes
- å videreutvikle tiltak for å rekruttere og stabilisere nødvendige fagfolk
- desentralisering av spesialisttilbudet ved de lokale
helsesentrene
- fortsatt satsing innen psykiatrien
- økt satsing på rusmiddelforebygging og ettervern
- å styrke krise- og incestsentrene i fylket
13. KULTUR OG FRIVILLIG VIRKSOMHET
Det flerkulturelle mangfoldet må utnyttes som en styrke for Finnmark. Idrett, teatervirksomhet, fritidsklubber engasjerer store grupper av barn, ungdom og voksne. Senterpartiet ser det som viktig å satse på frivillig virksomhet.
Finnmark Senterparti vil arbeide for :
- å styrke og utvikle levende samisk/kvensk språk og kultur
- at det frivillige arbeidet innenfor lag og foreninger (idrett m.v) vektlegges gjennom økonomiske prioriteringer. Vi må stimulere til gleden og verdien av frivillig arbeid
- at den folkelige kultur, revy, teater, kor- og korpsbevegelsen gis
bedre rammevilkår
- at det opprettes et kulturstipend for utøvende kunstnere
14. UTDANNING OG IT
Utdanning er "investering i fremtida". Finnmark Sp vil derfor arbeide for at fylkets utdanningsinstitusjoner sikrer befolkningen i fylket et variert og godt skoletilbud. Utviklingen innen IT samt næringslivet og samfunnets behov for kompetanse må stå i sentrum. En viktig utfordring er å utnytte mulighetene som reformene i skoleverket gir for økt kontakt mellom skole, forskningsinstitusjoner, lokalsamfunn og næringsliv.
Samisk høgskole og høgskolen i Finnmark har særlig ansvar for forskningen som har relevans for Finnmark. Høgskolen må prioritere forsknings- og utviklingsarbeid som kommer fylket direkte til nytte i blant annet næringsutvikling. Arbeidet må skje i nært samarbeid med fylkesutdanningsetaten.
Finnmark Senterparti vil arbeide for:
- å heve kvaliteten på rådgiverarbeidet
- å etablere elevbedrifter
- partnerskapsavtaler mellom bedrifter og utdanningsinstitusjoner
- opplæringsfartøy innen fiskeri
- at IKT-utviklingen i kommunene,fylket og næringsliv styrkes, herunder
at det opprettes flere interaktive klasserom, som skal gi skoletilbud på høyskole og universitetsnivå
- å forbedre trivselstiltak og boforhold for borteboene elever
15. BARENTSSAMARBEIDET
Fylkeskommunen som "utenrikspolitisk" aktør overfor våre naboer i øst står overfor mange utfordringer. Gjennom økt samkvem mellom menneskene i området, kulturutveksling og bedre språkopplæring må satsingen mot nord-vest Russland, Finland og Sverige fortsette.
Finnmark Senterparti mener:
* mellommenneskelig likeverd og forståelse må være bærende prinsipp
* at Sør-Varanger må videreutvikles som brohode i Barentssamarbeidet
* at ordningene med visumregler/behandlingstid og grensepassering må
forbedres
* det må stimuleres til økt satsing på samarbeid om miljøutfordringene,
ressursforvaltningen og levekårsutviklingen
16. REISELIV
Finnmark Senterparti mener at reiselivsnæringens potensiale for sysselsetting og verdiskaping i fylket må bli bedre utnyttet. Næringa må derfor bygges ut i nært samarbeid med lokale interesser.
Finnmark Senterparti vil arbeide for:
- at det etableres kvalitetspregede attraksjoner som arktisk gastronomi,
ekstrem naturopplevelse og grønt reiseliv
- å utvikle reiselivsnæringa til en helårsnæring i fylket gjennom
kultur- og naturbasert attraksjons- og aktivitetsutvikling.
- støtte til destinasjonsselskapene
- sammenhengende scooterløype fra Øst- til Vest-Finnmark
17. FORSVARET
Forsvaret har og vil ha en sentral rolle i Finnmark, både av strategiske, sikkerhetsmessige og bosettingsmessige hensyn.
Finnmark Senterparti mener:
-at størrelsen på mannskapsstyrkene i Finnmark må holdes på dagens nivå
-at Kystvaktas ressurser opprettholdes
