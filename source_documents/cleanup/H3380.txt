
5. januar 2001
Fra stortingsrepresentant: Valgerd Svarstad Haugland
Konsekvenser av konjunkturavgiften
Konjunkturavgifta på 10% på næringsbygg, som var en del av budsjettavtalen mellom Arbeiderpartiet og Sentrumspartiene, hadde blant annet til hensikt å virke aktivitetsdempende på investeringer i nye næringsbygg i pressområder. Regjeringens opprinnelige forslag til en generell konjunkturavgift på 1,5 prosent, som egentlig er en økning i arbeidsgiveravgiften, var helt uakseptablet for sentrumspartiene, uttaler Svarstad Haugland.
Næringens egne oversikter over utsatte prosjekter viser imidlertid at omfanget av utsettelser kan være større enn hva som var den opprinnlige hensikten. Det som også er verdt å merke seg er at det særlig er i Østlandsområdet presset er sterkest. I resten av landet er presset i dette markedet mindre. Hovedtyngden av utsatte prosjekter er derimot i områder som ikke er under sterkt press. Da er det grunnlag for å vurdere hensiktsmessigheten av denne avgiften, uttaler Svarstad Haugland.
KrF og de andre Sentrumspartiene har gitt klar beskjed til Finansministeren om at vi fra vår side er åpne for nye innretninger slik at de opprinnelig intensjoner kan ivaretas. Det er nå Finansministerens ansvar å vurdere konsekvensutredningene fra næringen, og eventuelt komme med vurderinger og utspill. Det vi imidlertid ikke kan godta vil være forslag om å innføre Regjeringens opprinnelige generelle konjunkturavgift på 1,5%. Vi står også fast på vedtaket om å fjerne investeringsavgiften fra 1.1.2002, avslutter Svarstad Haugland.
