
08.11.01
Kristin Halvorsen:
Hva er alternativet til bombestans?
Etter initiativ fra SV ga Statsminister Kjell Magne Bondevik i dag en redegjørelse for Stortinget om situasjonen etter terrorangrepene mot USA.
- Det er skuffende at statsministeren helt og holdent omgår det som er det sentrale spørsmålet, nemlig: Virker bombingen av Afghanistan etter hensikten?, sier Kristin Halvorsen.
Så langt har ikke den militære aksjonen ført til at bin Laden er tatt, oppslutningen om Taliban-regimet synes ikke å ha blitt svekket og de sivile lidelsene øker.
- Bondevik sa ingen ting om hva som er alternativet til bombestans. Jeg frykter at man ikke har klart for seg hvordan man skal nå målene om å få tatt bin Laden og få bekjempet internasjonal terror, sier Halvorsen.
Hun frykter at en fortsatt opptrapping av krigen kan virke mot sin hensikt.
- For det første vanskeliggjør det en politisk løsning i Afghanistan, for det andre er det en fare for at den brede internasjonale alliansen begynner å slå sprekker og for det tredje så kan det gi grobunn for mer hat og rekruttering til terrororganisasjonene, mener hun.
Klasebomber
Det er bekreftet at USA nok en gang har tatt i bruk såkalte klasebomber. Dette er en type våpen som blant annet det internasjonale Røde Kors har tatt til orde for at man bør forby.
Stortinget har da også, på SVs initiativ, gjort et klinkende klart vedtak om at Norge skal jobbe for å få til et slikt forbud. Da er det oppsiktsvekkende at Bondevik vanner ut dette med å snakke om begrensninger i bruk av enkelte typer, sier SV-lederen.
Halvorsen mener at vi ikke kan tilpasse vårt syn på slike inhumane våpen etter hva våre allierte til en hver tid måtte finne på å bruke.
Den humanitære katastrofen
Den humanitære situasjonen i Afghanistan var svært kritisk allerede før bombingen mot landet tok til, og den er blitt verre.
- Bondevik undervurderer de humanitære problemene som følge av krigen! De norske hjelpeorganisasjonene melder nå om økende problemer med distribusjon av nødhjelp som følge av krigen. I løpet av at par ukers tid vil vinter og snø gjøre flere områder utilgjengelige, og det haster med å bringe vinterforsyninger inn i disse områdene, sier Kristin Halvorsen.
I redegjørelsen viste Bondevik til at skadene på ikke militære mål ikke er store. Kristin Halvorsen mener det er overraskende at ikke Bondevik tok noen forbehold.
- Det foreligger knapt noe uavhengig informasjon om følgene av krigføringen, og da mener jeg at Bondevik tar for lett på det når han bagatelliserer omfanget av skader krigføringen påfører sivile, sier hun.
