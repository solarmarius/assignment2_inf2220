
11. oktober 1998
Kvinnepolitisk styre
Kvinner og barnefamilier betaler regninga
Uttalelse fra Kvinnepolitisk styre 11. oktober 1998 om Bondevik-regjeringens forslag til statsbudsjett for 1999. Vedtaket handler om sykelønn, egenandeler, eldreomsorg og barnefamilienes situasjon.
De store forventningene Regjeringen har skapt er ikke innfridd. Forventningene ble skapt gjennom store ord og løfter i opposisjon og under valgkampen. Løftebruddene er mange. Mer tid til familien er blitt til store økninger i renteutgiftene for folk flest og mindre ferie for folk som er i arbeid. De med liten inntekt mister retten til sykepenger. Lovord om mer rettferdig fordeling er snudd til det motsatte.
Det er behov for innstramninger, og alle må bidra til dette. Men innføring av kontantstøtte gjør at det må strammes inn ekstra hardt, samtidig som innstramningene har en dårlig fordelingsprofil i Regjeringens opplegg. I en tid der velferden for alle må sikres gjennom en stram finanspolitikk, er det ikke rom for tiltak som deler ut kontanter uten hensyn til fordeling.
Dyrt å bli syk for de som har minst
Kvinner vil bli spesielt rammet av Regjeringens framlagte budsjett, og et eksempel er forslaget om å øke grensen for rett til sykelønn. Regjeringen har foreslått å øke inntektsgrensen for å ha rett til sykelønn fra 0,5 G til 1,25 G. Det vil, med dagens nivå på grunnbeløpet (G), i praksis bety at man må tjene minst 56 712 kr. for å ha rett til sykepenger. I dag holder det at man tjener 22 685 kr. En slik endring vil spesielt ramme deltidsansatte i lavtlønnsyrker. Det er i stor utstrekning kvinner, studenter og unge arbeidstakere. Det vil også ramme dem som har gradert uføretrygd. Arbeiderpartiet har arbeidet for å gjøre det lettere å kombinere arbeid og trygd, det Regjeringen her gjør er et stort skritt i motsatt retning.
Høyere egenandeler for barn og pensjonister
I forslaget har Regjeringen også lagt inn høyere egenandeler i helsevesenet og høyere egenbetaling for medisiner for barn over 7 år og pensjonister. Dette vil også i stor grad ramme kvinner. Blant de eldre er det flere kvinner enn menn, særlig blant eldre over 80 år. Kvinner utgjør omtrent 80 % av minstepensjonistene. Det er også flere kvinner enn menn som er uførepensjonister. Nivået på egenandeler og egenbetaling på medisiner må utformes på en måte som sikrer at alle har like god tilgang på tjenester og medikamenter.
Eldresatsingen prioriteres ned
Arbeiderpartiets kvinnepolitiske styre mener også det er galt av Regjeringen å skyve på den vedtatte eldresatsingen med to år. I Regjeringens budsjettforslag vil det bli bygget 2 100 færre sykehjemsplasser og omsorgsboliger enn forutsatt. Eldresatsingen ble vedtatt av et samlet Storting, Regjeringen bryter en inngått avtale ved å sette ned tempoet i utbyggingen. Vi vet at kvinner er i flertall blant de eldre som har behov for slike tilbud og at det i stor utstrekning er kvinner som tar belastningen med omsorg for eldre som har behov for hjelp.
Barnefamiliene rammes
Det mest oppsiktsvekkende ved Regjeringens budsjettforslag er imidlertid den formen kontantstøtten har fått. Realiteten er at kontantstøtten finansieres gjennom omfordeling fra en gruppe barnefamilier til en annen. Dette til tross for at Regjeringen har pekt ut barnefamilier som sitt viktigste satsingsområde. Det er i første rekke Krf's idealfamilie med en av foreldrene hjemme på heltid og de som velger bort et pedagogisk tilbud til ungene, som vinner på dette budsjettforslaget. De som klart kommer dårligst ut er familier der begge foreldrene jobber og barna går i barnehage. Regjeringen har kun lagt opp til 2 500 nye barnehageplasser, og det er lagt inn en økning på tilskuddssatsen bare på deltidsplasser og ikke på heltidsplasser. Med dette vil to deltidsplasser få langt mer støtte enn en heltidsplass. Det er behov for 13 000 nye plasser hvis målsettingen om full dekning innen år 2000 skal nås. Det er også lagt opp til et kutt på 10 % av de statlige bevilgningene til skolefritidsordning. Regjeringens vektlegging av den såkalte fleksibiliteten innebærer med andre ord å gjøre det relativt sett stadig vanskeligere for kvinner å velge både full jobb og omsorg for egne barn.
Regjeringen tar med begge hender og gir tilbake med den ene. Løftet om 3000 kroner i kontantstøtte er redusert til ca 2300, på grunn av frafallet av småbarnstillegget for dem som benytter kontantstøtte. Enslige forsørgere mister sitt doble småbarnstillegg og sitter igjen med omtrent 1 500 kroner i kontantstøtte i måneden. Valgfriheten Regjeringen er så opptatt av gjelder med andre ord ikke denne gruppen. Familier med flere barn må betale i form av mindre barnetrygd. Familier med foreldre i jobb, den gruppen som har mest behov for mer tid, mister en feriedag. Er man to foreldre om omsorgen, miste familien i realiteten to fridager. Løftet om mer tid gjelder altså ikke de som velger å være i jobb.
