
04. august 2005
Arbeiderpartiet
Ny hjemmeside for Ap - to nettsider i valgkampen
I dag har Arbeiderpartiet åpnet sin nye hjemmeside, det vil si at partiets ordinære side har fått ny design og ny struktur. Siden framstår med det som mer moderne og oversiktlig.
Hensikten er at det skal bli enklere for besøkende å finne fram til det som er mest etterspurt på partiets sider. De nye sidene "Vi mener" og "Politikk fra A - Å" gir en rask og god oversikt over hva partiet mener om små og store, men viktige saker. En presentasjon av partiets fremste stortingskandidater skal etter hvert suppleres med korte biografier av flere av partiets sentrale tillitsvalgte og folkevalgte. Et nytt kontaktskjema skal gjøre det enklere for alle som ønsker kontakt med partiet. På den nye siden har vi også samlet det viktigste om høstens stortingsvalg under "Valg 2005". To viktige grupper som begge besøker partiets sider ofte - journalister og elever/studenter - har fått sine egne servicesider. Begge disse skal utvikles ytterligere.
I valgkampen vil Arbeiderpartiet ha to internettsider: Partiets ordinære hjemmeside www.dna.no  og kampanjesiden www.nyttflertall.no .
På www.dna.no  vil vi legge ut oversikt over aktiviteter, kommentarer, pressemeldinger, ulike andre dokumenter, biografier, kontaktinformasjon, bilder og logoer m.m, mens vi på kampanjesiden vil synliggjøre forskjellene mellom dagens regjering støttet av Frp og et nytt rød-grønt alternativ. Denne siden har også flere tilbud om interaktivitet.
Informasjonssjef Tommy Skar er redaktør for begge nettsteder, mens Ingrid Sagranden er redaksjonsleder for www.dna.no  og Siri Baastad er redaksjonsleder for www.nyttflertall.no .
