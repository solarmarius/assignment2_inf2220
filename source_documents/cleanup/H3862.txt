
17.12.99:
Tor Nymo,
Pressemelding fra
LOTTERITILSYNET TIL DISTRIKTS-NORGE !
Stortinget behandlet i dag Ot.prp.nr. 84 og gav sin tilslutning til opprettelse av et eget Lotteritilsyn.
- I Senterpartiet er vi opptatt av at regjeringen benytter denne anledningen til å plassere denne funksjonen og 35 heltidsstillinger i Distrikts-Norge, sa justispolitisk talsmann for Senterpartiet, Tor Nymo. - Dette vil også være i tråd med regjeringens lokaliseringspolitikk som sier at nye, statlige oppgaver som hovedregel skal plasseres utenfor Oslo, og at lokalisering til hovedstaden må ha en helt spesiell begrunnelse, sa Nymo
Nymo sa også i debatten at han er glad for at det legges til rette for at idrettslag, foreninger, klubber og frivillige organisasjoner kan fortsette sine viktige funksjoner, spesielt lokalt i de ulike distrikter, ved at lotterivirksomheten kan videreføres enten det er snakk om smålotterier eller gevinstautomater.
- En slik trygghet og forutsigbarhet fortjener frivillige og humanitære organisasjoner for sitt oppofrende og samfunnsnyttige arbeid, sa Nymo. Nymo sa også i debatten at han er glad for at Regjeringen har fått gjennomslag for at det skal innføres en aldersgrense på 18 år for spill på automater.
-Det er uheldig at barn under 18 år fritt kan få tilgang til spill med penger på gevinstautomater. Og det er verdt å merke seg at Regjeringen har samlet solid støtte for å innføre aldergrense , fra blant annet Redd Barna, sa Nymo.
Nymo avsluttet debatten med å peke på behovet for å se det offentlige og det private spillemarkedet i sammenheng. - Offentlige spill må ikke river bort inntektsgrunnlaget til de humantitære og frivillige organisasjonenes lotterier, avsluttet Tor Nymo.
