
08.12.2005
Arbeiderpartiet, Sosialistisk Venstreparti og Senterpartiet
Bedre tjenestepensjon for selvstendig næringsdrivende skal utredes til revidert budsjett
Ved behandling av loven om obligatorisk tjenestepensjon vil de rød-grønne partiene på Stortinget vurdere nærmere selvstendig næringsdrivendes muligheter til bedre ordninger for avsetting til egen pensjon.
I forbindelse med at tjenestepensjon gjøres obligatorisk ligger det inne et skattestimuli, både for bedriftene og for arbeidstakerne. Stortingeflertallet ber derfor Regjeringen foreta en samlet vurdering av spørsmålet om tjenestepensjon for selvstendig næringsdrivende bl.a. sett i lys av at arbeidsgiver og arbeidstaker i den obligatoriske ordningen også kan avtale at arbeidstaker i tillegg skal betale inn et innskudd eller en premie i pensjonsordningen. Flertallet ber om at en særskilt vurdering av å øke grensen for selvstendig næringsdrivende til 4 prosent, legges fram i Revidert nasjonalbudsjett slik at en eventuell utvidet ordning kan gjøres gjeldende for 2006, sier Karl Eirik Schjøtt-Pedersen, Heikki Holmås og Per Olaf Lundteigen, finanspolitiske talsmenn i Arbeiderpartiet, SV og Senterpartiet.
