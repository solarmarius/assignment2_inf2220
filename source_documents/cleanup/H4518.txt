
tirsdag 27. mars 2001 14:53:08
Terje Johansen (V):
Krever unntak for investeringsavgiften
Venstres finanspolitiske talsmann Terje Johansen mener det er naturlig at de bedriftene som blir momspliktige fra 1. juli i år, slipper investeringsavgiften de 9 månedene det tar før hele avgiften fjernes i 2002. - Det er meningsløst at næringslivet skal bruke store ressurser på å sette seg inn i et komplisert regelverk for en avgift som skal fjernes kort tid senere. Når de administrative kostnadene er dobbelt så høye som det avgiften bringer inn, er det enda et argument for at bedriftene skal slippe denne avgiften, sier Terje Johansen.
Det var Venstre som i budsjettforhandlingene for 2001 fikk gjennomslag for fjerning av investeringsavgiften. Fjerningen vil være et viktig løft for arbeidsplasser og nyskapning i næringslivet og innebærer lettelser for næringslivet på ca. 6,5 milliarder kroner i året.
Bedriftsforbundet og KPMG har nå beregnet at det er 42 000 bedrifter som kommer inn under moms- reformen fra 1. juli i år, og som dermed også må betale investeringsavgift den korte tiden det tar før investeringsavgiften fjernes helt fra 1. april 2002. De har også beregnet at de administrative kostnadene for bedriftene blir mer enn dobbelt så høye som inntektene fra avgiften.
Terje Johansen mener disse kostnadene viser hvor viktig det er for næringslivet at Venstre fikk flertall for å fjerne investeringsavgiften. - Avgiften er komplisert og fragmentert, den rammer tilfeldig og det er store innkrevingskostnader for det offentlige. Når vi fjerner investeringsavgiften er det også et viktig skritt i retning av Venstre og sentrums prosjekt for "Et enklere Norge", sier Terje Johansen.
Johansen mener det også bør innføres langt enklere regler for mindre næringsdrivende med rapportering en gang i året. - I stedet for å måtte ta alt arbeidet med å levere terminoppgaver 6 ganger i året, bør mindre næringsdrivende med omsetning under ett vist nivå, kunne levere inn årsoppgave, sier Terje Johansen.
