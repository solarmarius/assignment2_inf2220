
25.2.2004
SV
SV fremmer omfattende forslag om økt utvinningsgrad på norsk sokkel.
Regjeringen skulle i Revidert nasjonalbudsjett for 2003 foreslå tiltak for økt utvinningsgrad på norsk sokkel. Dette har de ikke fulgt opp. Flertallet AP, FrP, SV og SP var misfornøyd i B.innst.S.nr.9 (2003-2004) om statsbudsjettet for 2004 og skrev:
"potensialet ikke har blitt godt nok undersøkt eller iherdig nok forfulgt. I lys av arbeidsledigheten i norsk forsyningsindustri, ber flertallet Regjeringen sikre en snarlig satsing på økt utvinningsgrad på norsk sokkel."
SV gjør nå jobben med å konkretisere oppgaven for Regjeringa. Dette er gjort i samarbeid med representanter for næringa og miljøbevegelsen. Dir. Knut Aaneland i TBL har også fått forslaget slik at de vil være i stand til å kommentere det.
Her er SVs forslag som fremmes i Stortinget 26.02:
Stortinget ber Regjeringen om å utrede og fremme forslag om en mer aktiv politikk for økt utvinningsgrad og bedre ressursutnyttelse på norsk sokkel samt lavere lokale og globale miljøutslipp. Dette innebærer at Regjeringen skal:
1) gjennomgå lisenssystemet og rammebetingelsene for operatører og deleiere, og foreslå en mer offensiv strategi for å utnytte ressursene i de feltene som allerede er åpnet. Dette vil blant annet kreve en strengere og mer dynamisk lisensforvaltning, innskjerping av selskapenes forvaltningsansvar i henhold til Petroleumsloven og mer aktivt bruk av Statens lisensmakt og eierandeler for å fremme CO2-injiseringsprosjekter så raskt som mulig på alle aktuelle felt på norsk sokkel
2) etablere et nasjonalt mål om å realisere CO2-injeksjon av minimum 5 mill. tonn CO2 årlig innen 2008, og det gjennomføres et felles F&U program med deltagere fra staten og olje- og gassindustrien for CO2-injiseringsprosjekter samt offshore-gasskonvertering, -metanolproduksjon og -hydrogenproduksjon
3) sørge for at CO2-injeksjon på Gullfaks blir realisert.
4) gjennomgå GIEKs tildelingskriterier - for å styrke fokus på miljø- og utvinningsgradsfilosofien og stimulere til større samhandling mellom teknologibedriftene og videreutvikle INTSOK, eller danne et forum som målrettes, mot eksport av miljø- og utvinningsgradsteknologi
5) etablere en sterkere sammenheng mellom tildelingspolitikken og prestasjoner for økt utvinningsgrad
6) utrede skatteendringer som eksplisitt fremmer samfunnsøkonomisk lønnsom økt utvinningsgrad og CO2-injeksjon uten at det gis generelle skatteletter og slik at den totale grunnrentebeskatningen blir opprettholdt.
