
Onsdag 29. januar 1992
Kjell Magne Bondevik om energihjelp til Estland:
POSITIVT MED KONKRET HANDLING
-Det er positivt at regjeringen foretar seg noe konkret i forhold til den desperate energi-situasjonen i Estland, sier stortingsrepresentant Kjell Magne Bondevik. Det er hans umiddelbare respons etter at utenriksminister Thorvald Stoltenberg i Stortingets spørretime onsdag fortalte at regjeringen vil gi 5 millioner kroner i kontantstøtte til Estland til innkjøp av oljeprodukter. I tillegg har Statoil tilbudt Estland å levere tilsvarende mengde drivstoff på kredittvilkår, slik at den samlede norske innsatsen vil ha en verdi på omlag 10 millioner kroner.
Bondevik fikk også et løfte fra utenriksministeren om at regjeringen er innstilt på å yte enda mer for å hjelpe Estland ut av en prekær energisituasjon dersom det skulle vise seg nødvendig.
Ifølge Kjell Magne Bondevik er omfanget av norsk bistand til Estland nå omtrent på nivå med det Sverige yter, etter de to konkrete bidragene som ble annonsert i i Stortingets spørretime onsdag.
