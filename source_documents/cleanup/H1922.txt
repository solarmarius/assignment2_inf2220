
Onsdag 14. oktober 1992
Svein Alsaker (KrF) i Spørretimen:
TILTAK MOT "RUSSERSPRIT" BØR KOMME FØR NYTTÅR
Stortingsrepresentant Svein Alsaker (KrF, Hordaland) utfordret i Stortingets spørre-time finansminister Sigbjørn Johnsen til å innføre allerede fra årsskiftet endringer i tollforskriftene som pålegger turister fra Russland, Baltikum og andre øst-europeiske land å oppholde seg minst tre døgn i Norge for å gå adgang til tollfri innførsel av alkohol og sigaretter. Bakgrunnen for utfordringen er den stadig økende ulovlige omsettingen av alkohol og sigaretter som russiske turister står bak i Finnmark.
Finansministeren ville ikke binde seg til noen bestemt dato, men sa at endringer i reiseforskriftene er blant de ting som vurderes for å møte det økende ulovlige "russer-salget" i Finnmark, og han la til at "mye taler for" at en slik endring blir foretatt. Han la til at departementet er opptatt av denne saken, og at han som statsråd ønsker at det blir fortgang i arbeidet med å møte disse problemene. Det er da også satt en arbeidsgruppe for å ta seg av dette.
Svein Alsaker tolket statsrådens ord om at "mye taler for" som et løfte, og ba i den forbindelse om at man også så på en ytterligere styrking av bemanningen i tollvesenet og politiet i Finnmark.
