
20. oktober 1999
Astrid M. Nistad, Marit Nybakk, Karita Bekkemellem Orheim og Ane S. Tømmerås
Ap-kvinner foreslår tiltak mot tvangsekteskap
Onsdag 20. oktober 1999 legger fire stortingsrepresentanter fra Arbeiderpartiet fram flere forslag til tiltak mot tvangsekteskap. En informasjonskampanje i skoleverket, opprettelse av et sentralt kriseteam og en sentral krisetelefon, samt lokale kriseteam i de største byene, klarere instrukser til norske utenriksstasjoner om å være restriktive med å innvilge oppholdstillatelse dersom det er det minste tvil om ekteskapet er inngått frivillig fra den norske statsborgers side og at den enkelte skal gjennom et intervju og høres før potensiell ektefelle gis oppholdstillatelse, er noen av forslagene fra representantene Astrid M. Nistad, Marit Nybakk, Karita Bekkemellem Orheim og Ane S. Tømmerås.
Nylig dokumentasjon om tvangsekteskap og æresdrap på norske jenter med minoritetsbakgrunn har vekket sterke reaksjoner blant Ap-kvinnene. Stortingsrepresentantene ber derfor Regjeringen legge fram tiltak mot tvangsekteskap for Stortinget.
- Dette er en form for overgrep som verken kan forsvares av det internasjonale samfunnet eller begås mot norske statsborgere uten kraftigere straffereaksjoner fra norsk side. Kvinner har krav på de samme menneskerettigheter og det samme rettsvern som menn. Det kan ikke aksepteres at mannlige eliter bruker kultur eller religion som begrunnelse for undertrykking av kvinner. Menneskerettigheter kan aldri være kulturrelative, sier Marit Nybakk, og hun viser til at retten til å velge ektefelle er nedfelt i FNs menneskerettighetserklæring.
Ap-representantene mener Regjeringens handlingsplan som ble lagt fram i desember 1998, er for lite konkret. Spørsmålet om tvangsekteskap bør derfor behandles av Stortinget, med vekt på konkrete tiltak:
- En informasjonskampanje i skoleverket, bl.a. utarbeidelse av et veiledningshefte i ungdomsskolen og videregående skole.
- Opprettelse av et sentralt kriseteam og en sentral krisetelefon og lokale kriseteam i de største byene.
- Klarere instrukser til barnevernet og sosialkontorene om å bistå jenter og gutter som føler seg truet av mulig tvangsekteskap eller tvunget arrangert ekteskap.
- Klarere instrukser til norske utenriksstasjoner om å være restriktive med å innvilge oppholdstillatelse dersom det er den minste tvil om ekteskapet er inngått frivillig fra den norske statsborgerens side.
- Drøftinger og løpende kontakt med norske innvandrermiljøer, særlig organisasjoner drevet av og for innvandrerkvinner, for å forebygge ekteskap som ikke inngås frivillig.
- En gjennomgang av straffeloven, barneloven, utlendingeloven og eventuelt andre lover, for å vurdere nødvendige lovendringer.
- Den enkelte skal gjennom et intervju og høres før potensiell ektefelle gis oppholdstillatelse.
- Styrking av krisesentrene, Mira-senteret og tilsvarende sentre.
