
Dato: 12. august 2005
Formann i FrP, Carl I. Hagen
- Ap og Brundtland uten troverdighet i eldreomsorgen
- Gro Harlem Brundtland har ingenting å tilføre eldreomsorgen. Aldri har tilstandene vært så ille innen eldreomsorgen som da hun selv var statsminister, sier Carl I. Hagen, i en kommentar til Aps eldrepolitisk manifest som Brundtland var med på å legge frem i dag.
Hagen mener Brundtland har lite å vise til når det gjelder løfter om en bedre eldreomsorg. - I 1993 presenterte Brundtland "en samlet plan for eldrepolitikken", men resultatene uteble. I valgkampen 1995 lovet hun "bedre tilsyn med eldreomsorgen, og at brukerne skulle få et sterkere ord med i laget". Men det ble nok en gang med ordene. Vi har ingen grunn til å tro henne og AP denne gangen heller.
- Brundtland har ingen troverdighet når det gjelder eldreomsorgen. Dagens eldreomsorg er slettes ikke bra, men den var - om mulig - enda verre da Brundtland var statsminister.
Ap = tilbake til fortiden
Carl I. Hagen mener Gro Harlem Brundtland ikke står for noe nytt enn det som gjorde eldreomsorgen så elendig på 90-tallet. - Hun avviste alle tanker om en statlig finansiert eldreomsorg, og avviste at andre enn det offentlige kunne gi god omsorg. Dermed går Ap i realiteten tilbake til fortiden for å løse fremtidens problemer.
FrP ønsker en statlig finansiert eldreomsorg der finansieringen skjer via folketrygden, og ikke er avhengig av den økonomiske prioriteringer i den enkelte kommune. - På denne måten sikrer Stortinget seg verktøy til å løse problemene dersom omsorgen blir for dårlig, avslutter Hagen.
