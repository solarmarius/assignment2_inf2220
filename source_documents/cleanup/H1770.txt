
Torsdag 1. oktober 1992
Valgerd Svarstad Haugland om KrFs programforslag:
STORSATSING PÅ FAMILIEN
Forslaget til handlingsprogram for Kristelig Folkeparti i kommende stortingsperiode, er en storsatsing på familien. Det er familiepolitikken som vil koste penger i dette programutkastet. Det sier partiets nestleder Valgerd Svarstad Haugland, som presenterte programutkastet på en pressekonferanse torsdag. Valgerd Svarstad Haugland har vært leder for programkomiteen i Kristelig Folkeparti.
-Vi har vært opptatt av at familiepolitikken skal inkludere alle typer familie-enheter, det vil si ektepar med og uten barn, én-foreldre-familier og enslige, sier Valgerd Svarstad Haugland.
Programutkastet går inn for at fødselspenger til hjemmearbeidende skal økes til 50.000 kroner i løpet av perioden, og at svangerskapspermisjonen skal utvides til 52 uker med full lønn. Åtte av disse ukene må tas av barnefaren. KrF går også inn for like lang permisjon og rett til fødselspenger ved adopsjon som etter en vanlig nedkomst, og for at en nærstående slektning skal ha rett til fire ukers omsorgspermisjon med kompensasjon fra folketrygden ved enslige mødres nedkomst.
-Vi har i forslaget holdt fast på at vi ønsker en ordning som gir småbarnsforeldre reell valgfrihet når det gjelder omsorgen for barna sine, det som vanligvis kalles "kontantstøtten". Tiden har arbeidet for denne tanken, og det burde nå være politisk mulig å få vedtatt en slik ordning i en eller annen form. Vi har lansert ett forslag til ordning i Stortinget tidligere, Høyre har lansert et annet i sitt programforslag. Et eller annet sted mellom disse to burde det finnes noe som kan samle flertall, sier Valgerd Svar-stad Haugland. Hun legger til at KrF står fast på målsettingen om full behovsdekning av barnehager innen år 2000, men at definisjonen på hva full behovsdekning er, nødvendig-vis må justeres etter innføring av en kontantstøtteordning.
-Et overordnet mål med kombinasjonen full behovsdekning av barnehager og en kontantstøtteordning, må være at barna får en god og naturlig voksenkontakt gjennom hele oppveksten, sier hun.
