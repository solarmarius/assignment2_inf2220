
12.10.2004
Arbeiderpartiets stortingsgruppe
Arbeiderpartiet vil videreføre ordningen med oppussing av skolebygg
- Det er skuffende, og svært overraskende, at Regjeringen nå fryser ordningen for vedlikehold av skolebygg, sier utdanningspolitisk talsperson i Arbeiderpartiet, Karita Bekkemellem Orheim.
Høsten 2001 presenterte Arbeiderpartiet en ordning med rentefrie lån til kommunene som en hjelp til opprustning av skolebygg. Ordningen kom i gang i 2002 og gjorde det mulig for kommunene å ta opp rentefrie lån på i alt 15 mrd. kroner over en periode på 8 år.
I budsjettet for 2005 foreslår Regjeringen å fryse ordningen med den begrunnelse at for mange kommuner så langt har benyttet seg av muligheten til å ta opp rentefrie lån. Dette reagerer Arbeiderpartiet på.
Fra ordningen kom i stand og frem til i dag har over 350 kommuner/fylkeskommuner sendt inn søknader og totalt har Husbanken registrert over 1000 prosjekter Dette tallet omfatter både prosjekter som er realisert og planer som ligger noen år frem i tid.
- Den store mengden søknader viser at det er et stort behov for videreføring, sier Bekkemellem Orheim.
Arbeiderpartiet mener at det er en klar sammenheng mellom ressurser og kvalitet i skolen. Vi vet at mange elever sitter i nedslitte klasserom og har et alt for dårlig inneklima. Ønsker vi å bedre kvaliteten i skolen mener Arbeiderpartiet at det også er nødvendig å forbedre det fysiske læringsmiljøet.
- En rekke skolebygg er dessuten i så dårlig forfatning at de ikke er egnet for fleksibel bruk av større og mindre undervisningsgrupper, fortsetter Bekkemellem Orheim.
Vi har et enormt etterslep når det gjelder å få satt skolebyggene i skikkelig stand og i en periode med lav rente er det særlig gunstig for staten å videreføre ordningen.
- Arbeiderpartiet går derfor inn for å gi 2 mrd. kroner i rentefritt lån over statsbudsjettet for 2005, fortsetter Bekkemellem Orheim.
Kostnadene knyttet til vedlikehold og oppussing vil øke for hvert år det ikke blir gjort noe. Det er derfor samfunnsøkonomisk svært uklokt å fryse ordningen nå. Med dagens høye arbeidsledighet er det også gode grunner til å videreføre ordningen. Arbeiderpartiets forslag vil gi en sysselsettingseffekt på over 2000 personer.
- Det er med andre ord ingen gode grunner for å fryse ordningen nå, avslutter Bekkemellem Orheim.
