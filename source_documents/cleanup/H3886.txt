
4.12.2000
Morten Lund,
Pressemelding fra
Matsminkesaken:
Helserisiko må utredes i tilleggssak
-Senterpartiet mener det er uforsvarlig at Stortinget behandler proposisjonen om de såkalte matsminkedirektivene uten at helsemyndighetenes uttalelser med Regjeringens vurdering av disse forelegges Stortinget. Senterpartiet vil derfor be om at det oversendes en egen sak fra departementet som inneholder de relevante uttalelser fra helsefaglige myndigheter og de mest utsatte grupper av befolkningen, samt Regjeringens vurdering av disse, sier lederen i næringskomiteen Morten Lund.
Lund har tatt saken opp i et brev som er sendt Utenriksdepartementet i dag.
Lund minner om at da regjeringen Jagland la fram stortingsmelding nr. 40 i 1996 ble det sagt følgende om tilsetningsdirektivene: Regjeringen legger til grunn at det ikke skal tillates bruk av tilsetningsstoffer i Norge der det foreligger faglige vurderinger som tilsier at inntak av slike stoffer innebærer helsefare for forbrukere generelt, eller spesielle forbrukergrupper ut fra norsk kostholdsmønster. Regjeringen mener det foreligger faglige vurderinger som gir grunnlag for å opprettholde nasjonale bestemmelser for fem azofargestoffer, søtstoffet cyklamat og konserveringsmidlene nitritt og nitrat"
Lund mener det kun er for cyklamat at det i proposisjonen er gjengitt mer presist hva enkelte norske fagmyndigheter har uttalt. Det er ikke på noe punkt gjengitt hvilken grad av helserisiko det kan være snakk om. Ei heller er det gjengitt uttalelser fra, eller om, de grupper av befolkningen som antas å være mest utsatt for økt helserisiko dersom de aktuelle tilsetnings­direktiver blir godkjent.
På bakgrunn av at både Jagland-regjeringen og Sentrumsregjeringen har slått fast at det er norske fagmyndigheters vurderinger som skal være avgjørende, mener Senterpartiet at det er uforsvarlig å behandle saken i Stortinget uten at de helsemessige forholdene er tilstrekkelig belyst. Denne mangelen ved proposisjonen blir desto mer alvorlig ved at det legges opp til en rekordrask behandling i komiteen - visstnok etter påtrykk fra Regjeringen- som ikke gir tid nok til de høringer og spørsmål som normalt ønskes ved en sak av så alvorlig karakter og der så mange deler av befolkningen og instanser i samfunnet blir berørt.
