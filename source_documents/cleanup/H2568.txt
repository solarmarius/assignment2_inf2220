
onsdag 21. september 1994
KrFs forsvarspolitisk talsmann Are Næss:
NATO en garanti for Norges sikkerhet - også utenfor EU
-Bare et sterkt NATO der USA er med kan gi Norge den nødvendige utenriks-politiske garanti. Dette gjelder uavhengig av om Norge blir medlem av EU eller ikke, sa KrFs forsvarspolitiske talsmann, stortingsrepresentant Are Næss, på et sikkerhets-politisk debattmøte i Førde onsdag.
Næss fremholdt at Norge i dag er assosiert medlem av Den vesteuropeiske union (VEU). Dermed har Norge adgang til alle VEUs organer, og kan påvirke disse.
-EU-tilhengerne fremstiller det som sikkerhetspolitisk nødvendig å gå inn i EU for å få fullt medlemskap i VEU. Forskjellen mellom assosiert og fullt medlemskap dreier seg imidlertid hovedsaklig om avstemningsregler. Dette betyr lite i en sikkerhetspolitisk sammenheng, hevdet Næss, som utfordrer EU-tilhengerne til å vise hvordan den lille forskjellen mellom assosiert og fullt VEU-medlemskap skulle kunne få så stor sikkerhetspolitisk betydning.
-Under forsvarskomitèens reise til Danmark og Tyskland sist uke fikk jeg bekreftelse på at KrFs ordning er riktig. Forsvarspolitiske talsmenn i disse EU-landene kunne ikke se at det ville innebære noen vesentlig sikkerhetspolitisk forskjell for Norge om landet velger EU-medlemskap eller ikke, sa Næss.
Han mener også at det er viktig å se på hele verden og ikke bare på Europa i våre sikkerhetspolitiske vurderinger.
-En viktig grunn til å si nei til norsk medlemskap i EU, er unionens mål om en felles utenrikspolitikk. En slik politikk vil klart kunne være i strid med Norges interesser, sa Are Næss til slutt.
