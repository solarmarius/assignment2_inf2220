
Tirsdag 17. mars 1992
Solveig Sollie om abortloven:
MYE ENDRET SIDEN LOVEN BLE INNFØRT
Det er med undring man registrerer at flertallet i Stortingets sosialkomité mener det ikke har skjedd endringer siden den nåværende abortloven ble vedtatt i 1978. Sannheten er at det har skjedd store endringer, sa stortingsrepresentant Sollveig Sollie (KrF, Telemark) da Odelstinget tirsdag behandlet innstillingen fra Sosial-komiteen angående lovforslaget fra fire av Kristelig Folkepartis stortingsrepresen-tanter til Lov om vern av ufødt liv.
Solveig Sollie pekte på en rekke områder der det har skjedd store endringer siden 1978, som utviklingen innenfor medisinsk teknologi, de mange senabortene som skjer og det sterke abortpresset mange gravide utsettes for dersom man har mistanke om at fosteret kan være funksjonshemmet.
-Jeg tror ikke at man i 70-årene regnet med at gravide kvinner skulle presses til abort ut fra samfunnsøkonomiske hensyn, sa Solveig Sollie. Hun minnet også om at man i løpet av forholdsvis kort tid kan ha kommet dit hen at man bare lar de vellykte fostrene bli født, mens "feileksemplarerene" sorteres ut underveis.
Solveig Sollie pekte også på at man blant ungdom ser en helt annen forståelse for at fosteret er et eget, selvstendig liv, enn blant de eldre.
-Det er den generasjonen som jeg hører til som ennå snakker om fosteret som "en del av kvinnens kropp", slo Solveig Sollie fast i sitt innlegg. Hun etterlyste også logikken i at et befruktet egg i et reagensrør har langt mer beskyttelse enn barnet i mors liv.
-Abortloven av 1978 har skapt nye holdninger til det ufødte liv. Hvem hadde tenkt for få år siden at Down's syndrom skulle være abortkriterium? Dette synet får nå støtte fra blant annet legeforeningen og et utvalg i Høyre - et parti som kaller seg verdikonservativt, sa Solveig Sollie i sitt innlegg i Odelstinget tirsdag.
