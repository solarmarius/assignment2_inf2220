
Tirsdag 29. februar
Uttalelse fra Kristelig Folkeparti sitt sentralstyre:
Energimeldingen:
Offensiv miljøpolitikk
Hovedutfordringen i energipolitikken er å sikre det fremtidige behovet for energi uten at dette belaster miljøet i strid med internasjonale klimaavtaler en er forpliktet på. Regjeringens svar på disse viktige utfordringene er en massiv satsing på fornybar energi, tiltak for å begrense energiforbruket og målsettingen om en større produksjon av rene og fornybare energikilder. Det er viktige tiltak for å få gjennomført en energipolitikk som tar nødvendige hensyn til miljøet, uttaler Kristelig Folkepartis sentralstyre.
Regjeringens forslag omfatter bl.a.:
En massiv satsing på alternativ fornybar energi. 5 milliarder skal brukes over en 10 års periode i støtte til utvikling og omstilling.
Tiltak for å begrense veksten i energiforbruket. Dette er helt sentralt dersom vi i framtiden skal få en bedre balanse mellom produksjon og forbruk.
Målsetting om å produsere 3 Twh vindkraft og 4 Twh på vannbåren varme innen år 2010.
Omorganisering av ENØK til et eget organ som får ansvar for enøk og nye fornybare energikilder. Dette kan være med å bidra til prosjekter for å nå viktige mål innen energisparing, overgang fra el til varme og satsing på vind.
Den saken det har vært mest uenighet om i energimeldingen er byggingen av gasskraftverk. Regjeringen har ønsket å finne et kompromiss, basert på felles miljøpolitiske målsettinger i denne saken. Men for hvert skritt sentrumspartiene går mot Arbeiderpartiet rygger de i stedet et skritt tilbake. Da blir det vanskelig å finne sammen om felles standpunkter.
Kristelig Folkepartis sentralstyre er forundret over at Arbeiderpartiet ikke synes å ville slutte seg til noen av de offensive tiltakene sentrumspartiene har foreslått. Dette gjelder bl.a.:
Et program for utvikling og investering i CO2-fri gasskraftteknologi i samarbeid med industrien
Fjerne investeringsavgiften, og legge fram forslag om hvordan elektrisitetsavgift og merverdiavgift kan fjernes for en periode på fem år
Utrede statlig deltakelse i bygging av en rørledning for deponering av CO2.
Stortinget har tidligere vedtatt at det skal utredes et nasjonalt kvotesystem. Dette arbeidet er nå ferdig og utvalgets innstilling er ute på høring. Sentralstyret i Kristelig Folkeparti stiller seg undrende til at Arbeiderpartiet og Høyre nå klart signaliserer at de ikke er villig til å være med på sentrumspartienes forslag om å få et slikt system operativt innen 2002.
