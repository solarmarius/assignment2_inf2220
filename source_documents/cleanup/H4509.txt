
fredag 23. mars 2001 10:57:36
Leif Helge Kongshaug (Venstre):
- Stopp nedleggingen av veikontorene
- Dersom mer av ansvaret i samferdselspolitikken desentraliseres til fylkene, må planene om storstilt nedlegging av veikontorene i distriktsfylker straks legges på is. Det er meningsløst å fjerne fylkenes fremste kompetansemiljøer i samferdselsspørsmål, rett før fylkene gis økt ansvar for de samme oppgavene. Det sier Venstres stortingsrepresentant fra Møre og Romsdal, Leif Helge Kongshaug. Kongshaug vil ta saken opp med samferdselsministeren i Stortingets spørretime neste onsdag.
- Kyst-Norge trenger en offensiv og nytenkende samferdselspolitikk, ikke minst med tanke på verdiskapingsveksten knyttet til havbruk og marine næringer, sier Kongshaug. - Det er mange gode eksempler på at lokal kreativitet sammen med gode regionale kompetansemiljøer finner løsninger i prosjekter som ellers ville ligge langt fram i tid. Fjernes veikontorene fra distriktsfylkene, svekkes mulighetene for disse fylkene til å være på offensiven i samferdselsspørsmål.
Venstre har lenge etterlyst at fylker eller regioner gis helhetlig ansvar for den regionale samferdselspolitikken, i stedet for dagens stillingskrig mellom stat og fylker. - Jeg forventer at Regjeringen nå legger fram forslag om dette, og sørger for at fylkene ikke samtidig fratas den nødvendige kunnskap og kompetanse, sier Venstres Kongshaug.
Spørsmålet Leif Helge Kongshaug stiller til samferdselsministeren lyder slik:
"Oppgavefordelingsutvalgets har foreslått å overføre en rekke oppgaver, blant annet innenfor samferdsel, fra statlig embetsverk til folkevalgt styring i fylkene. Samtidig foreligger det planer om storstilt sammenslåing av veikontorene, som i dag er fylkenes kompetansemiljøer på planlegging av nye samferdselsprosjekter. Er Statsråden enig i at en slik uttapping av kompetansemiljøer fra distrikts-Norge er uforenlig med en reform hvor et helhetlig ansvar for samferdselspolitikken desentraliseres?"
