
Dato 21.oktober 2004
Stortingsrepresentant Carl I. Hagen.
Hagen raser etter alkoholannonse
FrPs formann Carl I. Hagen ber statsråd Dagfinn Høybråten øyeblikkelig trekke tilbake Sosial- og helsedirektoratets brosjyre "Alvorlig talt". I brosjyren blir FrP hengt ut på det groveste.
Carl I. Hagen har i dag sendt brev til Høybråten hvor han ber om at brosjyren øyeblikkelig trekkes tilbake. Les brevet her:
"
Vi viser til brosjyren "Alvorlig talt" om Sosialdirektoratets alkoholkampanje høsten 2004. På side 8 blir Fremskrittspartiet hengt ut og stigmatisert spesielt, i tillegg til at kampanjen er et direkte angrep på vår alkoholpolitikk, altså et klart partipolitisk budskap. På side 8 er det tatt inn et bilde av et nettsted der kampanjen plasserer en annonse. Ved siden av annonsen er det et oppslag om "FrP-kjendis dømt for omfattende økonomisk kriminalitet".
Kampanjen, som er et forsvar for regjeringens restriktive alkoholpolitikk, noe som ble bekreftet på dagens pressekonferanse, er altså innenfor det partipolitiske konkurranseområdet. Bruk av skattebetalernes penger til en slik kampanje, i tillegg til partistøtten, som for noen partier er et tema, vil vi komme tilbake til noe senere. Det vi ikke aksepterer er den direkte uthengningen av FrP som vi føler side 8 i brosjyren medfører.
Vi ber med dette om at brosjyren øyeblikkelig trekkes tilbake slik at ikke regjeringens forhold til oss blir mer anstrengt."
Med vennlig hilsen
Fremskrittspartiets stortingsgruppe
Carl I. Hagen
