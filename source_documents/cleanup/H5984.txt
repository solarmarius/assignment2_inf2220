
12.06.02
Åslaug Haga (Sp):
Vi har ikke råd til å la være!
- Nå må kunnskap omsettes til handling, sier Åslaug Haga som sammen med Eli Sollied Øveraas og Rune J. Skjælaaen i dag la fram et privat forslag i Stortinget der Senterpartiet går inn for at alle elever i grunnskolen gis mulighet til å drive fysisk aktivitet 1 time daglig.
Forslaget er et tilsvar på de urovekkende rapportene som presenter helsetilstanden til norske barn og ungdommer. Det er i dag et faktum at norske 9-åringer i gjennomsnitt er 3,9 kg. tyngre enn for noen år tilbake, at 10-åringer sitter på baken i gjennomsnitt 10 timer om dagen og at et økende antall unger sliter med belastningsskader.
- Grunnlaget for gode vaner og en god helse legges tidlig i livet, og det er klare medisinske argumenter for nødvendigheten av at barn i grunnskolealder regelmessig driver med fysisk aktivitet, fortsetter Haga og legger til; - Her er det ikke snakk om konkurransepreget idrett på bekostning av undervisningen, men rett og slett legge til rette for å gi ungene gode vaner gjennom lystbetont aktivitet som øker pulsen, sier Haga og viser til vellykkede prosjekter både i Sverige og i Buskerud der et bedre skolemiljø viser seg å være en annen positiv effekt av tiltaket.
Haga understreker videre at helsesektoren vil bli et "svart hull" i økonomisk forstand dersom det ikke satses sterkere på forebygging, men kun fokuseres på å reparere folks helse når sykdom og plager allerede er oppstått. - Vi har rett og slett ikke råd til å la være, sier Haga.
- Her bør alle gode krefter og kompetanse forenes om felles målsetning, sier Haga, og ber Regjeringen legge til rette for ett landsomfattende prosjekt der grunnskolen og idrettsbevegelsen sammen kan legge til rette for daglig fysisk aktivitet i skoletida.
