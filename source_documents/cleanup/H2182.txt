
Tirsdag 12. januar 1993
Generalsekretær Gunnar Husan (KrF):
YNGSTE STORTINGSGRUPPE I KRISTELIG FOLKEPARTIS HISTORIE?
Dersom Kristelig Folkeparti får valgt inn de samme 14 mandatene ved stortingsvalget i september, som ved valget i 1989, vil det være den yngste stortingsgruppen i partiets historie, med en gjennomsnittsalder som tangerer det som var gjennomsnitts-alderen for hele Stortinget da det ble valgt i 1989. Den gang lå gjennomsnittsalderen i KrFs gruppe fire år over resten av Stortinget. Dette forteller generalsekretær Gunnar Husan i Kristelig Folkeparti.
Gunnar Husan tar forbehold om at to av de fylkene som idag har KrF-representanter, ennå ikke har nominert. Det gjelder Sør-Trøndelag og Nordland. Utregningen av gjennomsnittsalderen i den eventuelle nye gruppa har derfor forutsatt at henholdsvis Kåre Gjønnes og Dag Jostein Fjærvoll blir renominert. Blir de ikke det, kan gjennomsnitts-alderen like godt bli enda lavere, som høyere, mener Gunnar Husan, og viser til at de to representantene er henholdsvis 51 og 46 år gamle når det nye Stortinget trer sammen.
Karl Johan Tveiten, som er førstekandidat fra Aust-Agder, blir den eldste av KrFs representanter på Stortinget dersom partiet beholder det mandatet Helga Haugen har idag. Tveiten er født i 1936. Blir May Helen Moldvær Grimstad valgt inn som KrFs andremandat i Møre og Romsdal, blir hun den yngste KrF-representant i partiets historie. Med sine 25 år er hun ett år yngre enn Kjell Magne Bondevik var da han ble valgt i 1973. Også de to annen-kandidatene Hilde Frafjord Johnson (30) fra Rogaland og ti år eldre Anita Apelthun Sæle (Hordaland) bidrar til å trekke gjennomsnittsalderen ned mot 46,6 år.
-Skulle vi dessuten få valgt inn en representant fra Buskerud og Akershus, der toppkandidatene er henholdsvis 25 og 35 år gamle, ligger det an til en riktig ungdommelig KrF-gruppe på Stortinget i neste periode, sier generalsekretær Gunnar Husan til slutt.
