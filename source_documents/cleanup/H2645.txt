
Søndag 30. januar 1994
FRELSESARMEEN FORESLÅTT TIL NOBELS FREDSPRIS
Stortingsrepresentant May-Helen Molvær Grimstad (KrF, Møre og Romsdal) har i et brev til Den Norske Nobelkomité foreslått at Nobels Fredspris for 1994 blir tildelt Frelsesarmeen. "Med sitt sterke engasjement til fordel for det enkelte menneske, er Frelsesarmeen en fredsskapende faktor ved det den gjør for at den enkelte skal få mulighet til et bedre liv," skriver hun i begrunnelsen.
Det er Frelsesarmeens humanitære innsats gjennom snart 130 år den unge KrF-representanten mener bør belønnes med Nobels Fredspris. "Frelsarmeen tar på alvor at fred er langt mer enn fravær av krig, og at fred i verden henger sammen med at den enkelte har fred med seg selv," skriver hun i begrunnelsen.
May-Helen Molvær Grimstad viser også i brevet til at mens Frelsesarmeen etter kommunismens gjennombrudd i det ene øst-europeiske landet etter det andre i mellom- og etterkrigstiden ble forbudt i land etter land, har bevegelsen kommet tilbake til disse landene etter kommunismens sammenbrudd i Øst-Europa, "med "Soup, Soap and Salvation"," skriver hun.
"Arbeidet Armeen gjør innen skole- og helsevesen i mange utviklingsland, og innen helse- og sosialvesenet i de vestlige land, f. eks. innen alkoholistomsorgen, er arbeid som tar den enkeltes menneskeverd og integritet på alvor. Dette arbeidet favner alt fra førstelinjetjeneste med suppestasjoner og matutdeling på gateplan, til omsorgsarbeid på høyt, faglig nivå i moderne institusjoner," skriver May-Helen Molvær Grimstad i brevet til Nobelkomiteen.
