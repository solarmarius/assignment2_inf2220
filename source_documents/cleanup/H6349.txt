
15.11.02
Ola D. Gløtvold, Sp
FRIVILLIGHETSSENTRALENE MÅ STYRKES!
Oppretting av frvillighetssentraler har vært svært vellykket. Grunnideen om at stat og kommune skulle gå sammen i en offentlig dugnad sammen med frivillige har vist seg å være en suksess fra starten i 1994. Få nyetableringer som staten har foretatt seg kan skryte av å ha kastet så mye av seg som opprettinga av frivillighetssentraler.
Norske kommuner får stadig dårligere økonomi, men strekker seg ofte langt for å opprettholde drifta av frivillighetssentralene i kommunene. Økt tilskudd vil hjelpe på deres økonomiske situasjon og lette det daglige arbeidet betraktelig. Derfor vil Senterpartiet øke bevilgningene til frivillighetssentralene som vi også gjorde i fjor.
Frivillighetsarbeidet har stor betydning for å fremme brukernes interesser og synspunkt. Dette arbeidet bør styrkes og flere sentraler bør kunne opprettes, ikke minst i forhold til forebygging og trivsel. Utfra bl. a. både privat og kommunalt engasjement er dette også fullt mulig dersom de økonomiske rammene økes. FRISAM ønsket også å starte 20 nye frivillighetssentraler i år, men ble stoppet av økonomiske årsaker.
Regjeringen har ennå ikke tatt hensyn til at vi i det forrige statsbudsjettet ville styrke dette arbeidet ytterligere, slik at antall sentraler kunne økes over hele landet og dessuten gi mulighet for flere sentraler i større byer.
Frivillighetssentralene i Norge utløser 2,5 årsverk hver med frivillig arbeid, noe som igjen utgjør 215 mill. kroner i rene penger pr. år. Dette er frivillige ildsjeler som gjør store og små tjenester for enkeltmennesker og andre hele året uten noen form for godtgjøring. Dette har vi ikke råd til å la være å gjøre noe med!
Ringvirkningene av det frivillige arbeidet kan aldri regnes om i penger. Disse virkningene er betydelige, bl.a. miljømessig og medisinsk, både fysisk og psykisk. Det blir gjort en formidabel innsats i nærmiljøene i bygd og by. Engasjement og innsats skaper trivsel og tilhørighet i ulike sosiale situasjoner. Det er på høy tid å verdsette denne frivillige innsatsen i reell handling!
