
4.5.2000
Morten Lund,
Pressemelding fra
BEDRE INNTEKT FOR JORDBRUKERNE
Det brede forliket om landbrukspolitikken mellom Senterpartiet, Kristelig Folkeparti, Venstre og Arbeiderpartiet har parkert Høyre og Fremskrittspartiet i landbrukspolitikken. Det er Senterpartiet tilfreds med.
Forliket gir jordbrukere bedre inntektsmuligheter:
Det blir innført et fradrag i positiv næringsinntekt fra jord- og hagebruk på 36 000 kroner pr. bruk som kompensasjon for reduksjoner i målprisene. I den grad reduksjonene i målprisene allerede er gjennomført, gir det mulighet for bedre inntekt.
Inntektsmålet er forsterket. Utøverne i jordbruket skal sikres en inntektsutvikling og sosiale vilkår som er på linje med andre grupper i samfunnet.
Overproduksjonen skal bort. Markedsbalanse gjør det mulig å ta ut målprisene i markedet.
Forliket innebærer blant annet at:
et solid importvern fortsatt skal være en bærebjelke i landbrukspolitikken
et desentralisert jordbruk med en variert bruksstruktur videreføres som et alternativ til en mer industribasert næring
det skal arbeides for økt utbredelse av økologisk landbruksproduksjon i Norge
jordvernet styrkes
arealgrensen øker til 20 dekar. Økningen omfatter omtrent to prosent av bruk som mottar produksjonstilskudd. Kommunene skal fortsatt kunne sette nullgrense i konsesjonsloven.
det i 2000 kommer en oversikt over rovviltskader, en evaluering av forebyggende tiltak og en redegjørelse for forvaltningen av ulv
grenser for samdrift fastsettes i vår
redusert matmoms skal vurderes i momsomleggingen
