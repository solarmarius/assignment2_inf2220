
torsdag 30. april 1998 14:35:56
Godt gjennomslag for Venstre
- Største skritt mot mer offentlighet siden loven kom i 1970
- Regjeringens stortingsmelding om offentlighetsprinsippet i forvaltningen viser at Venstre har fått godt gjennomslag for sitt ønske om større åpenhet.
Dette er det største skrittet mot mer offentlighet siden offentlighetsloven kom i 1970, sier Venstres parlamentariske leder Gunnar Kvassheim.
- Før valget i fjor la Venstre fram "Stortingsmelding O" med forslag om større åpenhet og innsyn i forvaltningen. På de fleste punktene har regjeringen på en tilfredsstillende måte fulgt opp våre forslag. Meldingen er også godt i samsvar med løftene som ble gitt i Voksenåserklæringen, sier Kvassheim.
Regjeringen foreslår større åpenhet i forhold til offentlige selskaper. Blant annet foreslås det å kutte ut bestemmelsen om at offentlighetsloven ikke gjelder for statsforetak. Det foreslås videre at regelen om unntak fra offentlighet for dokumenter fra underordnede organer, samt sakkyndige i utgangspunktet oppheves. I forhold til internasjonale organisasjoner, hvor det i dag er for mye hemmelighold, legges det opp til innstramminger i adgangen til unntak fra offentlighet.
- Sommeren 1995 ba Stortinget om en melding om offentlighetsprinsippet. Tross gjentatte løfter om at meldingen var like rundt hjørnet, maktet ikke Ap-regjeringene å gjøre noe med dette før valget i fjor høst. Det viser at denne saken hadde meget lav prioritet hos Arbeiderpartiet. Man tillot også at det utviklet seg en hemmelighets-kultur i departementene. Det er meget tilfredsstillende at sentrumsregjeringen har prioritert denne saken høyt og så raskt får fram en melding til Stortinget.
- Jeg har stor tro på at det skal være mulig å få tilslutning til forslagene om større åpenhet. Blir det resultatet, vil sentrumsregjeringens melding kunne representere et gjennombrudd for alle som har ivret for større åpenhet i forvaltningen, sier Kvassheim.
Grunnlovsfesting
- Venstre har i tillegg til forslagene i stortingsmeldingen, forslag i Stortinget som også er viktige og bør kunne få tilslutning. I forrige periode foreslo Lars Sponheim at offentlighetsprinsippet skulle gis plass i grunnloven. Dette forslaget kommer til behandling i inneværende periode. Vi mener at det har viktig signaleffekt å få dette prinsippet grunnlovsfestet. Det vil også kunne ha betydning for Norge å kunne vise til grunnloven når offentlighetsspørsmål berøres i internasjonale avtaler, sier stortingsrepresentant Harald Hove. Hove var sammen med Kvassheim ansvarlig for Venstres "Stortingsmelding 0".
- Venstre vil sammen med Sp og KrF fremme forslag om at det også gjøres vedtak om større offentlighet i forhold til Stortingets arbeid og organer. Dette er i samsvar med det Venstre lovet i "Stortingsmelding 0". Det er mest naturlig at dette håndteres av Stortinget og det fremmes derfor ikke noe forslag på dette punktet i regjeringens melding, sier Hove.
I sum vil regjeringens forslag og de initiativ Venstre har tatt i forhold til Stortinget gi et skikkelig gjennnombrudd for større åpenhet, sier Hove.
Vedlagt:
* Oversikt som viser forslagene i "Stortingsmelding 0" sammenholdt med regjeringens oppfølging i stortingsmeldingen.
