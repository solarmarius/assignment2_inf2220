
10.04.03
Stortingsrepresentant Per Sandberg (Frp)
Vil gi kompensasjon for underfinansierte reformer
Kommunalpolitisk talsmann i FrP, Per Sandberg, har begynt arbeidet med et forslag om statlig kompensasjon for underbetalte statlige reformer i kommunesektoren. - Lenge har det vært snakk om et slikt oppgjør, men ingen har gjort noe med det, sier Sandberg som nå har sendt en henvendelse til samtlige 434 kommuner i Norge.
Sandberg har nå tatt initiativet til å sende et brev til alle landets 434 kommuner for å få innspill på ulike oppgaver og reformer som kommunene har blitt pålagt, men som staten ikke har bevilget midler til. Jeg ønsker å opprette en dialog med de som kjenner hvor skoen trykker trykker, sier han.
Sandberg viser til at det lenge har vært en slags merkelig politisk enighet om at staten har pålagt kommunene en masse oppgaver, uten at de har sørget for den økonomiske dekningen. Men ingen har gjort noe konkret med det, fremholder Sandberg. Han har derfor nå tatt initiativet selv for å innhente nødvendig dokumentasjon om tingenes tilstand.
- Jeg håper kommunene også kommer med konstruktive innspill på hvordan en kompensasjon eventuelt kan gjennomføres. Den eneste klausulen jeg har satt er at det i alle tilfeller må være er rettferdig oppgjør. Med det mener Sandberg at det ikke vil være snakk om en generell økning av rammetilskuddene, og viser til at det kan være store forskjeller kommuner imellom.
Sandberg ser at dette kan være et svært omfattende regnestykke, men sier at dette ikke fritar Stortinget for den plikten det har i å være kjent med tingenes tilstand.
