
13.10.2000
Fra parlamentariskleder Kjell Magne Bondevik:
Velfortjent pris til Kim Dae Jung
-Det gleder meg stort at Sør-Koreas president Kim Dae Jung blir tildelt Nobels fredspris 2000. Kim Dae Jung har i mange år lagt ned et stort arbeid for demokrati og menneskerettigheter både i eget og andre land. Han har vært villig til store personlige offer i sin kamp. Mange år med lidelse og i fengsel har gjort ham til "Koreas Nelson Mandela". På samme måte som Mandela har han talt forsoningens og kjærlighetens budskap, også i forhold til Nord-Korea. Hans linje har nå åpnet veien for forsoning og mulig gjenforening mellom de to koreanske stater, etter 50 års bitter motsetning og adskillelse, sier Bondevik.
-Selv har jeg møtt Kim Dae Jung flere ganger, senenst for to måneder siden. I tillegg til utviklingen i den koreanske forsoningsprosessen drøftet vi også hvordan vi kan forsterke kampen for demokrati og menneske rettigheter i Burma, sier Bondevik.
-Kim Dae Jung er en visjonær politisk leder som det har vært en stor glede å møte og samarbeide med. Jeg vet at han vil oppleve fredsprisen som en inspirasjon til fortsatt utholdenhet i sin kamp for forsoning, demokrati og menneskerettigheter, sier Kjell Magne Bondevik.
- Jeg skal for øvrig til Seoul torsdag 19. oktober, og håper i den forbindelse å møte Nobelpris-vinneren, opplyser Bondevik.
