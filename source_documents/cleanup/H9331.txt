
17.6.2005
Morten Lund, Finanspolitisk talsmann Senterpartiet
En regjering ved veis ende?
Ved dagens behandling av revidert nasjonalbudsjett er 4 år med Høyrestyre kommet til en foreløpig ende. Det er verdt å merke seg SSB har beregna at 47.000 flere ville vært i arbeid dersom regjeringens skattelettelser disse fire årene, i stedet var bevilget over statsbudsjettet til flere jobber i helse, skole og omsorg, til veibygging og til jobbskaperne i næringslivet. Uten økte priser, rente eller kronekurs iflg SSB. En slik auka sysselsetting antas å gi samfunnet en årlig gevinst på over 20 mrd.kr.
Senterpartiet har i motsetning til Regjeringen fulgt ei slik aktiv og ansvarlig linje. Vårt merforbruk av oljepenger på 4-5 milliarder i hvert budsjett må settes opp mot Regjeringens årvisse etterbevilgninger på 10 milliarder pga sviktende skatteinngang og "uventede" trygdeutgifter. Senterpartiets reelle oljepengebruk har gjennom denne fireårsperioden vært godt under det Regjeringen har måttet bruke.
I Regjeringens forslag til revidering av årets budsjett fantes bare minitiltak mot ledigheten. Regjeringen skriver at ledighetsnivået ventes å holde seg. "Den verste form for sløsing", skrev statsråd Norman en gang. Avtalen med FrP ga videre skuffende lite til sykehus, veier og næringsliv. Dette var puslete - men avslørende.
Senterpartiets alternativ innebærer en satsing ut over regjeringens forslag på 1.4 mrd kr til næringsformål inkl 350 mill. til veier og breiband. I tillegg kommer en ny låneordning til fylkesveier slik at fylkeskommunene kan starte en lenge etterlyst storoffensiv. Ordningen er helt parallell til låneordningen til vedlikehold av skole- og kirkebygg. Det er underlig dersom bare Kystpartiet vil støtte vårt forslag i dag. Budsjettkostnaden er bare 11 mill for å kunne bidra med 1 milliard i 2. halvår. -Vi øker fondskapitalen til Argentum med 550 mill. kroner, og øker egenkapitalen i SIVA med 100 mill.
Vi plusser på 1,1 milliard til helseforetak, ambulanseberedskap og rehabilitering av i alt 1.7 mrd ekstra til velferd. Vi vil bevilge 122 mill. ekstra til de kommuner som taper på momskompensasjonen i stedet for å trekke andre kommuner for dette.
Til frivillighet og kultur bevilger vi 110 mill. ekstra bl.a. slik at alle søkere til nye frivillighetssentraler kan få ja.
De store uløste oppgavene landet står overfor etter denne Stortingsperioden, taler for at landet må få en ny politisk kurs. Senterpartiet skal bidra aktivt til denne avløsningen.
