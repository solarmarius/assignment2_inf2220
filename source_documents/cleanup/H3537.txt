
Dato: 29. mai 2001
Fra stortingsrepresentant Harald T. Nesvik (FrP)
FREMSKRITTSPARTIET FÅR GJENNOMSLAG FOR AT DYKKERFAGLIG KOMPETANSE SKAL INN I GRANSKNINGSKOMMISJONEN!
Stortingets sosialkomite har i dag avgitt innstilling i saken som er reist av Fremskrittspartiet for å få dykkerfaglig kompetanse inn i den granskingskommisjonen som er vedtatt av Stortinget for å vurdere alleforhold i tilknytning til dykkingen i forbindelse med oljevirksomheten i Nordsjøen i pionertiden.
- Jeg er svært fornøyd med at det store flertallet i sosialkomiteen er enig med Fremskrittspartiet i at det er viktig at representanter for dykkermiljøet sitter i den kommisjonen som skal granske forholdene for dykkerne i Nordsjøen i pionertiden, sier stortingsrepresentant Harald T. Nesvik.
- Det var vårt forslag som førte til at Regjeringen satte ned en granskingskommisjon den 2. mars i år for å se nærmere på de forholdene som førte til at så mange av pionerdykkerne har fått alvorlige helseproblemer. Regjeringen fant det ikke formålstjenlig å ta med en representant med dykkerfaglig kompetanse og det kunne vi ikke akseptere, sier Nesvik. - Nå vedtar Stortinget at Nordsjødykker Alliansen skal ha observatørstatus i kommisjonen. Arbeiderpartiet støtter ikke forslaget, men får flertallet mot seg denne gangen, sier Nesvik, som er glad for at representanter for dem som kjenner forholdene rundt dykkingen i Nordsjøen best endelig får et ord med i laget!
