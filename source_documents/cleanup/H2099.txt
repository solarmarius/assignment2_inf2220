
Pressemelding 3. september 1993
Kristelig Folkepartis nestleder Valgerd Svarstad Haugland:
STORTINGETS SAMMENSETNING AVGJØR LIV OG DØD FOR FUNKSJONSHEMMEDE.
Hvem skal få livets rett i framtidas Norge? Stortingsflertallet bidrar til sortering av menneskeliv på fosterstadiet. Det gjelder livet for mange funksjonshemmede. En ny lov kommer i neste stortingsperiode. Velgerne må få vite hvor partiene og de enkelte representanter står. Det har ikke minst de funksjonshemmede krav på. Vil stortingsflertallet gi dem livets rett eller ikke? Det spurte nestlederen i Kristelig Folkeparti og stortingskandidaten i Akershus, Valgerd Svarstad Haugland på en pressekonferanse i Oslo fredag 3. september. Hun tok avstand fra at det skal kunne tas fosterprøver for å avdekke sykdommer som ikke kan helbredes.
- Partiene må avklare hvor de står når ny viten om kort tid gjør det mulig å teste foster for en lang rekke sykdommer og funksjonshemminger før abortgrensen. Dette gjelder retten til å leve for mange funksjonshemmede. Den rungende tausheten forteller sitt om hvor skjebnesvangert dette spørsmålet er, sa Svarstad Haugland.
Hun minnet om at Stortinget i neste periode skal vedta lov om medisinsk bruk av bioteknologi som inneholder bestemmelser om fosterdiagnostikk, prøverør, forskning på foster og gentester. - Stortingets sammensetning vil avgjøre liv og død for flere funksjonshemmede. Vedtaket er også et spørsmål om funksjonshemmedes menneskeverd. KrF vil stå fremst i kampen for menneskeverdet fra unnfangelsen til en naturlig død, sa Valgerd Svarstad Haugland.
Kristelig Folkeparti ønsker å oppheve dagens abortlov og vedta en ny lov til vern om ufødt liv. Praktiseringen av fosterdiagnostikk må ikke føre til en gradering av menneskeverdet eller bli et ledd i en abortprosess. Med dette utgangspunkt vil KrF at det utarbeides en positiv-liste over hvilke sykdommer som det tillates å undersøke under fosterprøver. Denne listen inneholder sykdommer som kan helbredes. Fosterprøver på sykdommer som ikke kan helbredes, må ikke gjennomføres. På dennne måten kan vi unngå et sorteringssamfunn og beholde livets mangfold, mener KrFs nestleder Valgerd Svarstad Haugland.
