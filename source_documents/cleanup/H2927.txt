
Onsdag 11. juni 1997
KrF-leder Valgerd Svarstad Haugland i Stortingets sykehusdebatt:
AKERSHUS OG OSLO I SAMME SYKEHUSREGION
-Det er ulogisk at Akershus og Oslo ikke hører til i samme sykehusregion. Jeg er glad det er flertall i Sosialkomiteen for å be regjeringen komme med forslag til å endre dette. Det sa Kristelig Folkepartis Akershus-representant, partileder Valgerd Svarstad Haugland, da Stortinget onsdag drøftet Regjeringens melding om sykehus og andre spesialhelsetjenester. Hun understreket også at "stykkprisfinansieringen" fra staten må gå direkte til sykehusene, og ikke via fylkeskommunen.
Valgerd Svarstad Haugland kritiserte Regjeringens forslag om å legge ansvaret for at ventegarantien blir overholdt på fylkeskommunen, og mulighet til sanksjoner ved brudd på garantien.
-Mange fylkeskommuner sliter med store økonomiske problemer, og det kan være mange grunner til at de ikke makter å innfri ventelistegarantien som Stortinget vedtar. Motivasjon er viktigere enn straff, sa Valgerd Svarstad Haugland. Hun mente at en økning av stykkprisfinansieringen fra 30 til 40 prosent vil være en slik motivasjonsfaktor.
-Men dersom stykkprisfinansiering skal virke motiverende for sykehusene, tror jeg det er viktig at sykehusene ser igjen gevinsten ved at pengene kommer direkte til sykehuset som har gjort jobben, sa hun.
I spørsmålet om akuttfunksjonene ved lokalsykehusene, sa Svarstad Haugland at for henne er det innlysende at det er viktigere å beholde akuttfunksjonen ved de to sykehusene i Finnmark, enn å beholde akuttfunksjonen ved samtlige av sykehusene i det sentrale østlandsområdet.
-KrF vil beholde akuttfunksjonene i distriktene for å kunne innbyggerne der et trygt sykehustilbud. Lange avstander og kommunikasjonsforhold tilsier at akuttfunksjonene må beholdes ved sykehusene blant annet i Nord-Norge, på Vestlandet og i det indre østlandsområdet, sa hun.
Svarstad Haugland understreket også at KrF går inn for alle pasienter skal ha fritt sykehusvalg på samme nivå over hele landet. Hun mente at de forsøkene som har vært gjort med dette, har vært vellykte. -Jeg tror et slikt system kan gi større fleksibilitet fylkene mellom, og dermed føre til at flere pasienter raskere får den hjelp de trenger, sa Valgerd Svarstad Haugland i Stortingets sykehusdebatt onsdag.
