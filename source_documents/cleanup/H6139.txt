
12.09.02
Unge Venstre
ØK GRUNNSTØTTEN OG FRIHETEN!
Unge Venstre mener den beste måten å støtte Barne- og ungdomsorganisasjonene på er å øke grunnstøtten . I tillegg må man øke antall kriterier for å bli godkjent som organisasjon og for støtte utover grunnstøtten, men la organisasjonene selv velge hvilke kriterier de vil bedømmes etter. Både dagens ordning og den som foreslås preges av en beklagelig mangel på tillit til ungdomsorganisasjonene.
Barne- og ungdomsorganisasjonene er mange og forskjellige og trenger et støttesystem tilpasset dette. Ungdom organiseres på stadig nye måter, mens støtteordningen favoriserer tradisjonell ungdomsorganisering. Ordningen favoriserer også organisasjoner med hovedvekt på intern aktivisering av egne medlemmer, som speidere og søndagsskoler, framfor utadrettede og meningsbærende organisasjoner som Natur og Ungdom og Europeisk Ungdom. Dette mener vi er en helt gal prioritering, også i forhold til hvordan dagens ungdoms velger å engasjere seg i samfunnet på.
Unge Venstre støtter "Aksjon for demokrati og Mangfold" sine krav om mindre fokus på medlemstall og størrelse, økning av aldersgrenser, at aktivitet og demokrati må verdsettes og at det må være rom for små og mellomstore organisasjoner.
-Hovedfokuset for oss er å gi organisasjonene mer frihet til å bestemme over sine egne midler, mindre arbeid med søknadsskriving og rapportering og mer tid til å gjøre det de gjør bedre enn noen andre: Å kjempe for ungdommens saker på sin egen måte, sier Unge Venstres Knud Edmund Berthelsen
