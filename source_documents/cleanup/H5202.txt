
08.10.2001
- Skattelettene er ikke finansiert
Det politiske grunnlaget for ny Bondevik-regjering ble presentert av Høyre, KrF og Venstre mandag 8. oktober 2001. - Det synes for meg som den vanskelige delen av jobben fortsatt er ugjort: I dokumentet finner vi store utgiftsøkninger, sammen med skattelettelser for flere titalls milliarder kroner. Men vi finner svært lite om hvordan dette skal finansieres, sier Arbeiderpartiets parlamentariske leder Hill-Marta Solberg.
Det politiske grunnlaget for ny Bondevik-regjering ble presentert av Høyre, KrF og Venstre tidligere i kveld. - Det synes for meg som den vanskelige delen av jobben fortsatt er ugjort: I dokumentet finner vi store utgiftsøkninger, sammen med skattelettelser for flere titalls milliarder kroner. Men vi finner svært lite om hvordan dette skal finansieres, sier Arbeiderpartiets parlamentariske leder Hill-Marta Solberg.
Skattelettelsene anslår partiene selv til 31 milliarder kroner, inkludert fjerning av investeringsavgiften. I tillegg planlegger de tre partiene store utgiftsøkninger. Eksempler på dette er:
· Forsvarsbudsjettet må opp til 30,4 milliarder
· Bistanden skal økes til prosent av BNI
· 1,5-2 milliarder skal brukes til kollketivtrafikken
· 2,4 milliarder skal brukes til vegsektoren
· Skolebygninger skal pusses opp for 15 milliarder
· Forskningsfondet skal økes til 15 milliarder
· Kontantstøtten skal økes
· 2 milliarder skal brukes på fornybar energi
· Timetallet i grunnskolen skal økes
· Kommuneøkonomien skal styrkes
- Om alt dette skal gjennomføres samtidig som skattene settes ned, må det kuttes massivt i andre velferdsordninger på statsbudsjettet. Summen av de tre partienes gode ønsker vil lett gi en blåmandag når alt skal dekkes inn, sier Hill-Marta Solberg.
- Vi ser at alle store kutt Høyre har gått inn for i tidligere statsbudsjett for å finansiere store skattelettelser er forlatt: De tre partiene skal ikke kutte kraftig i bistanden, ikke redusere sykelønnen foreløpig og ikke avvikle pressestøtten, slik Høyre tidligere har gått inn for. Problemet er bare at de har ikke funnet noen alternativ inndekning for de store skatteletter og utgiftsøkninger, sier Solberg.
Selv om det legges opp til utsalg av eierskap i statlige bedrifter, gir dette kun engangsinntekter - som ikke kan brukes til å finansiere et varig svekket driftsbudsjett.
- Arbeiderpartiet har tidligere invitert til samarbeid om å satse på viktige velferdsordninger. Vi registrerer imidlertid at dokumentet ikke uttrykker støtte til en kraftig reduksjon av barnehagetakstene, en kraftig satsing på helsevesenet og gratis medisiner på blå resept til eldre og uføre, slik vi gikk inn for i valgkampen. Vi registrerer at KrF heller framfor samarbeid om dette velger å gå inn for kraftige skattelettelser, sier Solberg.
