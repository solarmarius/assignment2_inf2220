
29.09.2004
Rød Valgallianse
Skandalen er at en bevæpnet med øks kan ta sete i ett fly, ikke at han er asylsøker!
Leder i RV Torstein Dahle tar sterkt avstand fra kommunalminister Erna Solbergs kommentarer til øksedramaet på Kato Air-flyet ved Bodø flyplass.
- Å gi seg til å kommentere denne saken som en asylsøkersak er helt meningsløst. Denne saken dreier seg om manglende flysikkerhet. Det er mange eksempler på at hvite, norske nordmenn fra Norge har gått amok på grunn av psykisk ubalanse også på fly, sier Torstein Dahle, leder i Rød Valgallianse. - Skandalen er at person bevæpnet med en stor øks og to kniver kunne komme om bord på flyet.
Det opplyses nå at Luftfartstilsynet tidligere har avvist krav fra bl.a. Norsk flygerforbund om full gjennomlysning av bagasje ved alle norske flyplasser. Avvisningen skal ha blitt begrunnet med manglende budsjetter. Hvis det er noe som det bør rettes et skarpt søkelys mot i dag, så er det at budsjettkutt svekker sikkerheten i norsk luftfart.
- Skvisen av Luftfartstilsynet og rasjonaliseringstiltakene i Avinor rammer i særlig grad de små flyplassene i Norge, som er av stor betydning for distrikts-Norge. Det er disse som nå lider at nødvendige sikkerhetstiltak ikke er iverksatt, fortsetter Dahle.
Det er all grunn til å uttrykke en varm takk til flygerne og medpassasjerene som i fellesskap sørget for at denne tragedien ikke fikk et enda mye større omfang.
- Erna Solbergs kommentarer føyer seg inn i rekken av uttalelser der hun bidrar til grovt usaklig hets mot asylsøkere i Norge. Man må kreve av en statsråd og partileder at hun setter hensynet til saklighet foran hensynet til å vinne stemmer fra Carl I Hagen, avslutter Dahle.
