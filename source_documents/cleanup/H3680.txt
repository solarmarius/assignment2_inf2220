
1.5.97:
Stortingsgruppen
JAKOBSEN:
SENTERPARTIET VIL TA OPP BANK-STRUKTUR I REVIDERT NASJONAL­BUDSJETT
Senterpartiets parlamentariske leder Johan J. Jakobsen varslet i et foredrag i Grimstad 1. mai at Senterpartiet i forbindelse med behandlingen av Revidert Nasjonalbudsjett vil sørge for at strukturen i norsk finansnæring blir et viktig tema.
Statsminister Thorbjørn Jagland har i et brev til Senterpartiet sagt at Regjeringen ikke vil behandle spørsmålet om strukturen i norsk bank- og finansnæring i Revidert nasjonalbudsjett.
- Det er beklagelig at Statsministeren slik har avslått vår henvendelse. Den fusjonsbølge og de mange oppkjøpsforsøk vi har sett de siste månedene gjør det naturlig at Stortinget får anledning til å drøfte strukturen i finansnæringen. Senterpartiet vil derfor sørge for at dette skjer, varslet Jakobsen.
- Fusjonsbølgen og de mange oppkjøpsforsøk vil også sørge for en sterk sentralisering av kapital til Oslo-området. Senterpartiet mener det er viktig å sørge for at det finnes kapitalsterke miljøer i ulike deler av landet, sa Senterpartiets parlamentariske leder Johan J. Jakobsen.
