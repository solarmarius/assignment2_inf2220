
torsdag 5. desember 1996 12:27:52
- Klarere skille mellom forvaltning og politikk
Venstre-leder Lars Sponheim la onsdag inn forslag i Stortinget om at det trekkes klarere grenser mellom embetsverk og politisk ledelse i departementene. Forslaget tar også til orde for en gjennomgang av forholdet mellom embetsverk og andre tunge samfunnsaktører.
Forslaget er blant annet aktualisert av ekspedisjonssjef Haktor Hellands raske skifter mellom jobben som embetsmann i Barne- og familiedepartementet og statssekretær for tidligere statsråd Terje Rød-Larsen.
- Det er en grunnleggende forutsetning i det norske demokratiet at embetsverket fungerer partipolitisk uavhengig og nøytralt. Det er behov for klare skiller mellom den politiske og den administrative ledelse i departementene. Det er ikke minst i embetsverkets egen interesse at det ikke kan reises tvil om uavhengigheten, sier Lars Sponheim.
Forslaget har følgende ordlyd:
«Stortinget ber regjeringen utarbeide retningslinjer som kan bidra til å trekke opp klarere grenser mellom embetsverk og politisk ledelse i departementene, og mellom embetsverket og andre tunge samfunnsaktører og -interesser. Herunder bør vurderes bestemmelser om karantenetid eller krav om at enkelte stillinger i departementenes øverste administrative ledelse må fratres om det blir aktuelt med overgang til stillinger i den politiske ledelse av departementet. Regjeringen bes også vurdere om gjeldende bestemmelser om embetsmenns og tjenestemenns valgbarhet til Stortinget også kan være aktuelle å innføre for departementenes politiske ledelse.
Regjeringen bes om å komme tilbake til Stortinget med resultatene av en slik gjennomgang i egnet form.»
Oslo den 4. desember, 1996
