
03.10.02
Samferdselspolitisk talsmann Odd Holten, KrF
Statsbudsjettet for 2003: En historisk kollektivsatsing!
Vi får et løft for kollektivtransporten: 8,3 milliarder kroner - nær 600 millioner kroner mer enn i 2002. Dette er en økning på 7,7 prosent, eller nesten 600 millioner kroner, sammenliknet med 2002, sier Odd Holten.
- Et kraftig løft for kollektivtransporten er nødvendig for å oppnå renere luft og bedre miljø.Våre virkemidlene er økte statlige bevilgninger og mer konkurranse og dermed effektivisering. I forslaget til statsbudsjett for 2003 følger vi opp stortingsmeldingen om kollektivtransport, utaler Holten.
Kjøp av persontransporttjenester fra NSB øker med 88 millioner kroner, eller 6,8 prosent, sammenliknet med saldert budsjett for 2002. Investeringer i jernbanens infrastruktur: 1 346 millioner kroner, øker med nær 58 millioner kroner, eller 4,5 prosent sammenliknet med saldert budsjett for 2002.
KrF har lenge ønsket å styrke jernbanen. Det er derfor flere gode tiltak som nå kommer.
* Regjeringen foreslår nå å øke tempoet i utbyggingen av dobbeltspor på strekningen Skøyen - Asker på Drammensbanen og vil sette av 900 millioner kroner til arbeider på strekningen Sandvika - Asker i 2003.
* Det skal også bygges 14,5 kilometer med nytt dobbeltspor mellom Sandnes og Stavanger. Det foreslås avsatt 20 millioner kroner til planlegging og prosjektering av dette i 2003. Bevilgningen gjør det mulig med byggestart i 2004.
* I tillegg foreslår regjeringen 73,8 millioner kroner til stasjoner og knutepunktutvikling i 2003. Stasjonstiltak i Østlandsområdet skal prioriteres, i tillegg til enkelttiltak i Trondheims- og Bergensområdet og tiltak på Kongsberg stasjon.
* Videre foreslås 91,3 millioner kroner til tiltak som har som mål å øke kapasiteten på jernbanenettet på viktige strekninger. Innenfor disse midlene vil 20 millioner kroner brukes til bygging av nytt kryssingsspor på Kongsvingerbanen.
