
Dato: 1. september 1999
FREMSKRITTSPARTIETS
STORTINGSGRUPPE
Fra Fremskrittspartiets stortingsgruppe
- FrP foreslår flid-karakter!
Fremskrittspartiet vil foreslå en egen karakter i flid i den videregående skole. Forslaget vil blir fremmet 6. oktober, når Stortinget skal behandle evalueringen av Reform 94.  Bakgrunnen for forslaget er at vi ønsker å gjøre fagkarakterene til mer objektive vurderinger av faglig nivå, og samtidig øke fokus på elevenes flid, sier Stortingsrepresentant Ulf Erik Knudsen (FrP).
FrP's forslag lyder slik: Stortinget ber Regjeringen fremme forslag om at karaktersystemet omarbeides slik at fagkarakterene baseres på mest mulig objektiv vurdering av faglig dyktighet/ferdighet, mens det opprettes en egen karakter for flid.
- I forslaget ligger omtanke for elever som ikke makter å oppnå gode faglige resultater, men som er flittige og pliktoppfyllende, og at disse skal kunne bli honorert for slike egenskaper, sier Knudsen.
Fagkarakter i skole settes pr. i dag på bakgrunn av en samlet vurdering av faglig ferdighet, talent, flid og innsatsvilje. FrP mener det derfor kan være vanskelig å lese hva fagkarakteren egentlig representerer av ren faglig dyktighet/ferdighet, isolert sett.
- Vi har fått innspill fra arbeidslivet som mener det ønskelig at det gis karakter i flid. Men vi tror også at det i mange tilfelle ville være gunstig for eleven, om flid ble bedømt særskilt, sier Knudsen.
