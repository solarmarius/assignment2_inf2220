
torsdag 11. desember 1997 12:57:45
Venstres parlamentariske leder:
-Klart for miljødugnad
-Avtalen i Kyoto innleder en ny fase i kampen for miljøet. Nå må vi brette opp ermene og begynne på de konkrete tiltakene. Det blir en miljødugnad som krever innsats fra alle, sier Venstres parlamentariske leder Gunnar Kvassheim.
Kvassheim er tilfreds med hvordan Norge har medvirket til en forpliktende avtale om reduserte klimautspill, selv om det norske utgangspunktet var ar i-landene kunne tatt på seg større reduksjoner.
-Gjennom sin forhandlingsposisjoner har Norge fokusert på prinsipper som har gjort avtalen mer ambisiøs enn man fryktet på forhånd. For Norge innebærer avtalen at vi må redusere klimagassene med 5% innen perioden 2008-2012 sammenlignet med 1997-nivå. Det innebærer også at vi må snu en utvikling som forutsetter økte utslipp de kommende femten årene.
Ikke gasskraftverk
-Etter Venstres syn bør dette bety kroken på døra for de planlagte gasskraftverkene. Bygger vi disse, øker vi CO2-utslippene med 6%. Det er meningsløst, og vil gjøre andre reduksjoner mye mer smertefulle. Avtalen får også konsekvenser for andre områder av samfunnslivet, blant annet for hvordan vi organiserer transport-system og produksjonsliv.
-Dette betyr at en skatteomlegging fra røde til grønne skatter er påkrevd. Dette må Regjeringen følge opp allerede i vår. Jeg er overbevist om at en skatteomlegging vil presse fram teknologi som gjør det mulig å nå enda lenger enn de målsettingene Norge har inngått en juridisk forpliktende avtale om, sier Kvassheim. Han minner om at Regjeringen vil være en pådriver i miljøspørsmål, og har en målsetting om å gå lenger enn de forpliktelsene Norge nå har tatt på seg.
Høyre og Ap må følge opp
I Stortinget har Høyre og Ap sluttet opp om det norske forhandlingsopplegget. -Nå forventer jeg at disse to partiene også følger opp når vi skal sette i verk konkrete tiltak. Jeg minner om at de to partiene har støttet at Norge må gjennomføre egne klimatiltak, og at de er innstilt på at det skal koste. Til våre får vi avklart om Regjeringen får den nødvendige støtte, påpeker Kvassheim.
Oslo, 11. desember 1997 kl. 12:00
