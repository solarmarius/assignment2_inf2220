
7. april 1999
Fra stortingsrepresentant Ivar Østberg
Norge må vise solidaritet med hele Europa
- Rike vest-europeiske land må dele ansvar ved å avlaste flyktningeleirene, rett og slett fordi det ikke er plass til alle i nabolandene og fordi FNs høykommisær for flyktninger har appelert til Norge om å ta imot flyktninger fra Kosovo. Dette uttaler saksordfører Ivar Østberg etter at kommunalkomiteen i kveld har avgitt sin innstilling om tilleggsbevilgninger i forbindelse med mottak av flyktninger fra Kosovo.
-Vi må vise solidaritet med Makedonia, og ta dem på alvor når de ber oss hjelpe, uttaler Østberg. Fremskrittspartiet foreslår å sende flyktninger f. eks til Romania. Norske myndigheter har allerede sett den muligheten ved å bevilge penger til en flyktningeleir i Romania.- Men vi er nødt til å gjøre flere ting samtidig, sier Ivar Østberg. Behovet for hjelp er enormt. Vi må derfor også ta imot noen her i Norge. Det ville være svært usolidarisk om ikke vi som et av de mest ressurssterke landene skulle ta i mot flyktninger når Tyskland og andre også tar i mot en god del.
Saksordfører Ivar Østberg er glad for at flertallet på Stortinget er seg sitt ansvar bevisst og bidrar til at Regjeringa får støtte til å bevilge de nødvendige midler til mottak av flyktninger. -Det er også gledelig at komiteen har sluttet seg til forslaget om at dersom flyktningene kan tas i mot på en billigere måte enn det som er beregnet, vil de sparte midler bli brukt i nærområdene. På denne måten får man mest mulig ut av de bevilgede midler, uttaler Østberg.
