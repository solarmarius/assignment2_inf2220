
Dato: 2. november 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim, leder av sosialkomiteen
HELSEMINISTER TORE TØNNE SYNES BUDSJETTBALANSEN ER VIKTIGERE ENN SYKE MENNESKER!
I Stortingets spørretime den 1. november spurte stortingsrepresentant John I. Alvheim helseminister Tore Tønne om han mener det er viktigere å holde budsjettbalansen enn å behandle alvorlig syke og lidende mennesker. Svaret var dypt nedslående.
-Jeg synes det er uhyre trist og temmelig sjokkerende at helseministeren faktisk svarte at sykehusene må holde sine budsjetter, selv om de har kapasitet til å behandle flere av de syke pasientene som venter i køen, etter at pengene er brukt opp, sier stortingsrepresentant John I. Alvheim fra Fremskrittspartiet. - Det er ufattelig at en helseminister har et syn som setter penger og budsjettbalanse foran hjelp til mennesker i nød. Særlig ille er dette når vi alle vet at Norge har penger nok til å behandle alle som trenger det, sier Alvheim.
- I sitt svar til meg i gårsdagens spørretime sier helseministeren flg.: Som jeg sier, mener jeg det er riktig av sykehusene å behandle så mange pasienter som de har mulighet for, innen de rammer de har Når pengene tar slutt skal det altså ikke behandles flere pasienter uansett hvor mange som venter og hvilke lidelser de har. Jeg håper at norske kvinner og menn merker seg at denne Regjeringen legger for dagen et syn på sykdom og lidelse som er helt uakseptabelt, avslutter Alvheim som understreker at FrP er det en prioritert oppgave å kjempe for at de som er syke i vårt samfunn skal få den hjelpen de trenger.
