
torsdag, 10. juni 1999
Fra Stortingsrepresentant Are Næss
En troverdig pasientrettighetslov
Flertallsforslaget til ny pasientrettighetslov, som regjeringspartiene går inn for, gir pasientene en troverdig rett til nødvendig helsehjelp, sier KrFs helsepolitisk talsmann Are Næss, i forbindelse med at Odelstinget i dag behandler lov om pasientrettigheter
Næss viser til at forslaget i tillegg til rett til øyeblikkelig hjelp og til nødvendig helsehjelp fra kommunehelsetjenesten vil lovfeste rett til nødvendig helsehjelp fra spesialisthelsetjenesten og i tillegg;
· rett til vurdering
· rett til fornyet vurdering
· rett til individuell plan
· rett til valg av sykehus
· klarere rettigheter til medvirkning og informasjon
· regler om samtykke til helsehjelp
· rett til journalinnsyn
· særlige rettigheter for barn
· prosedyrer for klageadgang
· pasientombud i alle fylker
Retten til helsehjelp gjelder dersom pasienten kan ha forventet nytte av helsehjelpen, og kostnadene står i rimelig forhold til tiltakets effekt. Den skal gjelde i offentlig finansiert spesialisthelsetjeneste og for andre tjenesteytere i den utstrekning fylkeskommunen har inngått avtale med disse om tjenesteyting, og innen de grenser som kapasiteten setter.
· Men skal retten bli helsehjelp bli reell, krever det at vi bygger ut helsevesenet i tråd med de satsingsplaner for kreft, psykiatri og utstyr ved sykehus som regjeringen har lagt frem og fått bred politisk tilslutning til, sier Are Næss.
