
Tirsdag 8. juni
Ap sin kamp mot privatskular er udemokratisk
- Arbeiderpartiet avdekkjer udemokratiske haldningar når dei vil nekta offentleg støtte til meiningar dei ikkje liker. Å nekta støtte til meiningsberarar som ikkje er einig med fleirtalet, er ikkje uttrykk for noko utprega demokratisk og tolerant haldning. KrF lovar kamp dersom Arbeidarpartiet no vil stramma inn lova overfor privatskular, seier KrF-leiar Valgerd Svarstad Haugland.
Tidlegare i vår meinte Arbeidarpartiet at organisasjonar som er mot abortlova ikkje bør få offentleg støtte til abortførebygging. No går Arbeidarpartiet til angrep på kristne privatskular som dei meiner er for konservative i si undervisning, og vil nekta dei det tilskotet dei har krav på etter privatskulelova.
- Mange av privatskulane står for haldningar og synspunkt som eg for min del ikkje deler, uttaler KrF-leiaren. Men privatskulelova slår fast at skular som gir ei tilsvarande opplæring som den offentlege skulen, og er grunna i livssyn eller alternativ pedagogikk, skal godkjennast etter ei samla vurdering. Denne retten til å starta og driva skular som pedagogiske og livssynsmessige alternativ til den offentlege skulen er ein rett som er kjempa fram av Kristeleg Folkeparti - mot Arbeidarpartiet sin vilje. Denne retten vil vi framleis sloss for. Det er ei viktig side av åndsfridomen i samfunnet vårt, seier Svarstad Haugland.
· Demokrati er fleirtalsstyre. Men mindretalet sin rett til å kjempa for sitt syn er viktig. Dersom mindretalet ikkje skal kunna få offentleg støtte fordi dei står for andre haldningar enn eit fleirtal i folket, er dette både intolerant og udemokratisk, uttaler KrF-leiaren.
