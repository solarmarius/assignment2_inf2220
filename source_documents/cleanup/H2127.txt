
Lørdag 6. februar 1993
Nestleder Valgerd Svarstad Haugland (KrF):
SAMFERDSELSPOLITISKE UTFORDRINGER I AKERSHUS
Akershus har alle muligheter for å møte de samferdselspolitiske utfordringene fylket står overfor, og til å føre en miljøvennlig samferdselspolitikk. Det er et stort trafikk-grunnlag og god infrastruktur i fylket, så mulighetene ligger godt til rette for en utbygging av kollektivtrafikken som er konkurransedyktig både på tid og pris. Det sa KrFs nestleder og førstekandidat i Akerhus Valgerd Svarstad Haugland under års-møtet i Akershus KrF på Lillestrøm lørdag.
-Med et så stort trafikkgrunnlag, sier det seg selv at ulykkesrisikoen også er høy i Akershus-trafikken. Derfor er det viktig å finne fram til de mest ulykkesbelastede strekningene, og få gjort noe med dem. Det vil være en politikk til vern om livet i ordets bokstavelige forstand, sa Valgerd Svarstad Haugland. Hun etterlyste samtidig bedre samsvar mellom det hvert enkelt fylke får av statlige overføringene til samferdselsformål, og antallet brukere.
-Jeg mener ikke at Akerhus skal få like mye til trafikkformål pr. hode som eksempelvis Finnmark, men dagens forskjeller er likevel altfor store, sa hun.
Valgerd Svarstad Haugland pekte også på at kollektivtilbudene i Akershus i altfor stor grad er basert på forbindelser til og fra Oslo, og i liten grad ivaretar behovet for samferdsel innad i fylket.
-Jeg har hørt eksempler på at folk som bor i en kommune må reise inn til Oslo og så ut igjen dersom de skal til nabokommunen. Slike tilstander fremmer privatbilismen, og er verken god samferdselpolitikk eller god miljøpolitikk, sa Valgerd Svarstad Haugland i foredraget sitt på årsmøtet i Akershus KrF lørdag.
