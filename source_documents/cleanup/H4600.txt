
15. august 1999
Kvinnebevegelsen
Positive til kvotering
Dette vedtaket fra ledermøtet i Kvinnebevegelsen fra 15. august 1999 støtter Regjeringens forslag om å innføre 40 % kjønnskvotiering i styrene til private og offentlige bedrifter. Kvinnepolitisk styre vil også fjerne muligheten likestillingsloven gir til å få unntak fra 40 prosentregelen.
Uttalelse fra ledermøte i Kvinnebevegelsen 13.-15. august 1999:
Regjeringen har lagt frem høringsutkast med endringer til likestillingsloven.
Arbeiderpartiets kvinnebevegelse mener forslaget er et godt utgangspunkt for å utvikle en fremtidsrettet likestillingspolitikk. Kvinnebevegelsen vil ha en grundig behandling av de konkrete forslagene i høringsutkastet i partiorganisasjonen.
Kvinnerepresentasjon i styrene til private og offentlige bedrifter har vært en kampsak for Aps kvinnebevegelse i flere år. Det er en svakhet i samfunnet når store viktige bedrifter har en styrerepresentasjon uten kvinner. Kravet til kvinnerepresentasjon i styrer og utvalg, både i privat og offentlig virksomhet, må likestilles. Aksjeloven må derfor endres slik at begge kjønn blir representerte med minst 40%. Samtidig må unntaksbestemmelsene om å kunne fravike fra dagens regler for offentlige styrer og utvalg bortfalle.
Forslagene om økt bruk av kvotering er interessante. Vi vil imidlertid peke på at dette også må gjelde for kvinner som søker seg til sivilingeniør, siviløkonom og andre mannsdominerte utdanninger. Slik kan kvinner få samme muligheter som menn har hatt i flere år til bl.a. lærer og sykepleierutdanning.
