
Fredag 8. juli 1994
Parlamentarisk nestleder Solveig Sollie (KrF):
IKKE NATURLIG Å SAMARBEIDE MED LIBERALISTENE
-Det vil ikke være naturlig for Kristelig Folkeparti å ha noe formalisert samarbeid med de fire liberalistene som har meldt seg ut av Fremskritts-partiet. Som kristendemokrater står KrF for et helhetlig politisk og ideologisk syn som vanskelig kan innarbeides i den romslige definisjonen av "høyre-kreftene" som Kristin Clement opererer med. Det sa Kristelig Folkepartis parlamentariske nestleder Solveig Sollie på en pressekonferanse i Oslo fredag.
-Det er først og fremst i verdipolitikken at kristendemokratenes og liberalistenes veier skilles. Dette henger igjen sammen med en fundamental uenighet mellom liberalistene og oss i synet på staten, og på om samfunnet i det hele tatt skal ha en forankring som bygger på vår kristne kulturarv.
Dette får konsekvenser for den økonomiske politikken generelt, og for områder som sosialpolitikk og bistandspolitikk spesielt, sa Solveig Sollie på pressekonferanse i Oslo fredag.
-På disse områdene, og i EU-saken, er det sentrumspartiene som står hverandre nærmest, sa hun.
Den parlamentariske nestlederen la til at etter hennes mening er det større ideologisk avstand mellom kristendemokratene og liberalistene, enn mellom kristendemokrater og tradisjonelle sosialdemokrater.
