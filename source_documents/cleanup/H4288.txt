
lørdag 12. juni 1999 23:26:36
Venstres landsstyre:
Rovfisket av småtorsk i Barentshavet må stoppes
Landsstyret i Venstre viser til at flere rapporter og observasjoner tyder på at det foregår et omfattende rovfiske av småtorsk i Barentshavet både av russiske og norske trålere. Dette er klare brudd på prinsippene for en bærekraftig forvaltning, og kan allerede ha påført torskebestanden en alvorlig knekk.
Venstres landsstyre ber derfor fiskerimyndighetene om straks å iverksette tiltak for å få ressurssituasjonen i Barentshavet under kontroll. Det må i den forbindelse tas kontakt både med russiske og islandske myndigheter for blant annet å få en heving av minstemålet for både torsk og hyse. Det må om nødvendig etableres en fast observatørordning på trålere som fisker i Barentshavet. Å gjenvinne kontrollen på ressursene i Barentshavet må nå gis høyere prioritet fra norsk side.
