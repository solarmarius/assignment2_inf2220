
Dato: 25.11.05
Stortingsrepresentant Harald Tom Nesvik (FrP)
Vil heve statusen i omsorgsyrkene
- Pleie- og omsorgssektoren må få høyere status, dersom vi skal kunne møte fremtidig utfordringer innenfor helsesektoren, mener leder av Helse- og omsorgskomiteen, Harald Tom Nesvik (FrP).
Han er bekymret etter å ha sett beregningen fra Statistisk Sentralbyrå der man antar at Norge vil ha et underskudd på 36.000 årsverk innenfor omsorgssektoren om 20 år.
Derfor etterlyser Nesvik en helhetlig plan for å gjøre omsorgsyrkene mer attraktive, dersom man i hele tatt skal komme i nærheten av å skaffe tilstekkelig med nye hender innenfor omsorgsyrkene.
Han vil blant annet ha flere plasser innen utdanningssystemet, økt statusen for pleie- og omsorgsyrket, samt statlig øremerkede midler i sektoren inntil et system der staten overtar det finansielle ansvaret for hele sektoren er på plass.
- Det første vi kan gjøre er å få de som er utdannet innenfor pleie og omsorg tilbake til omsorgsyrket. Det finnes mange der ute som er gått over til andre yrker. Dette skyldes i stor grad at omsorgsyrkene ikke har den statusen blant folk som den burde. Får vi hevet statusen og får utdannet personell tilbake til sektoren er vi kommet et stykke på vei, sier Nesvik.
Derfor ønsker han statlige øremerkede midler til sektoren slik at flere stillinger kan oppgraderes fra brøkstillinger til fulltidsstillinger. Han vil også se på hva som kan gjøres med for å bedre arbeidsforholdene innenfor sektoren.
- Verdigheten må tilbake. Når kommuner lar budsjettkuttene gå utover de som arbeider i pleie og omsorg, så vil dette direkte ramme de svakeste i samfunnet som har behov for pleie og omsorg. Vi har sett mange eksempler på at det ikke nytter å la kommunene alene løse utfordringen. Derfor må ansvaret for finansieringen bli statlig.
