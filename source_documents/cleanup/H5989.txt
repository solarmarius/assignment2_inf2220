
13.06.02
Jorunn Ringstad (Sp):
Ei kollektivmelding for byar og bynære strøk
Under Stortingets behandling av kollektivtransportmeldinga i dag slo fleirtalet fast at det er nødvendig med ein kollektiv- og samferdselspolitikk for byar og bynære strøk og ein politikk for distrikta. -Byar og tettbygde område har det klart største potensialet for kollektivtransport, og det er særleg forbetringar i kollektivtilbodet i byane som det no blir lagt opp til. Vi kunne ha ønskt at meldinga i større grad også hadde drøfta nivå for kollektivtilbodet i distrikta, seier Senterpartiets Jorunn Ringstad.
-I byområda er det rett å satse på kollektive transportformer framfor fortsatt tilretteleggjing for auka biltrafikk, seier Ringstad. Det må utviklast eit attraktivt kollektivtilbod som blir eit reelt alternativ til privatbilen. Dette må kombinerast med restriksjonar på bruk av bil og redusert tal på parkeringsplassar i byområda.
I distrikta vil ofte trafikkgrunnlaget vere så lågt at kollektivtilbodet ikkje kan vere eit fullgodt alternativ til privatbilen. Gode vegar blir viktig for persontransporten. -Det må likevel vere eit tilbod til dei som ikkje kan bruke eigen bil, slår Jorunn Ringstad fast.
Senterpartiet beklagar at fleirtalet på Stortinget, regjeringspartia og Frp, ikkje vil ta ansvar for å styre den vidare utviklinga i togtilbodet. Sp har saman med Ap og SV meint at nedleggjing av togstrekningar, tal avgangar og prisnivå må behandlast politisk. Fleirtalet vil overlate slike spørsmål til NSB sjølv.
Regjeringa vil innføre skule- og studentrabatt på 40 %. -Vi har heile tida meint at skule- og studentrabatten bør vere 50 % seier Ringstad.
