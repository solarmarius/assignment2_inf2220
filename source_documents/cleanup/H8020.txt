
21.11.2003
FREMSKRITTSPARTIETS STORTINGSGRUPPE
John I. Alvheim, stortingsrepresentant
Leserinnlegg
MISTENKELIGGJØRING AV NORSKE FORSKNINGSMILJØER OG GRAVIDE KVINNER HAR GITT NORGE EUROPAS MEST RESTRIKTIVE BIOTEKNOLOGILOV
Bioteknologiloven som ble vedtatt i Odelstinget denne uken vil gi Norge den mest restriktive bioteknologilov i Europa. Loven oser av formynderi og mistenkeliggjøring av norske forskningsmiljøer og fagfolk. Mistenkeliggjort blir også gravide kvinner som ikke anses å kunne ta egne, selvstendige valg i en vanskelig livssituasjon. Flertallet har påtatt seg et stort ansvar ved å vedta denne loven uten på forhånd å ha gitt informasjon til det norske folk om de konsekvenser som loven medfører, eksempelvis for mennesker som i fremtiden rammes av alvorlige sykdommer.
Regjeringen har ikke tatt hensyn til advarsler fra en samlet fagekspertise som Den norske Lægeforening, Bioteknologinemnda, de etiske fagkomiteer eller lekmannspanelet når det gjelder forskning på befruktede egg, terapeutisk kloning og fosterdiagnostikk. Fremskrittspartiet mener at regjeringens restriktive syn på forskning på befruktede egg kan føre til at bioteknologisk forskning og industriutvikling kan bli sterkt hemmet og at norske forskningsmiljøer vil sakke akterut og bli satt på sidelinjen.
Det er tidligere medisinsk forskning og eksperimentell behandling som har ført medisinen frem til dagens nivå, noe vi alle er glade for. Jeg kan vanskelig tenke meg at vi hadde hatt denne positive utviklingen innen medisinen hvis den medisinsktekniske utviklingen skulle vært politikerstyrt slik denne loven legger opp til.
Forskning på befruktede egg er tillatt i svært mange land i Europa og forskning på overtallige egg og terapeutisk kloning er anbefalt tillatt i Norge av alle våre fagmiljøer. Det skal sterke grunner til å hindre en slik forskning som kan helbrede alvorlig syke mennesker. Derfor er det vanskelig å forstå at det skulle være mer moralsk høyverdig å kaste befruktede egg i forbrenningsovnen. Regjeringens forbud mot forskning på befruktede egg, betrakter jeg som at regjeringen er mer opptatt av det ufødte liv enn det fødte. Regjeringens fundamentalistiske syn setter likhetstegn mellom terapeutisk kloning og kopiering av mennesker, men dette er jo fundamentalt galt. Loven åpner for at man i Norge kan ta i bruk resultater av for eksempel forskning på befruktede egg og terapeutisk kloning i utlandet. Det er ikke bare dypt umoralsk, jeg mener også det er en form for rasisme.
Restriksjonene på bruk av ultralyd ved svangerskapskontroll har åpenbart som hensikt å redusere antall aborter, ved å gjøre det vanskelig for den gravide å skaffe seg opplysninger om utviklingsavvik hos fosteret tidlig i svangerskapet, noe som nå er mulig med moderne ultralydteknologi og bedre fosterdiagnostikk. Det burde etter mitt skjønn vært av interesse også fra samfunnets side, at en så tidlig som mulig i svangerskapet fikk avdekket skader på fosteret som er uforenlig med liv eller sykdom på fosteret som kan behandles i mors liv. Restriksjoner som nå pålegges ved bruk av ultralyd i forbindelse med svangerskapskontroll, er et direkte anslag mot den gravide kvinne som mistenkes for ikke å være i stand til å ta det rette valg i en vanskelig situasjon hvor fosteret er alvorlig skadet. Det er viktig i denne sammenheng å gjøre oppmerksom på at det er foreldrene som har det daglige ansvaret for et eller flere handikappede barn. Det er både urimelig og etisk uriktig at staten praktiserer en formynderrolle når staten selv på mange områder svikter sin oppgave i forhold til de funksjonshemmede. Jeg har registrert at fagmiljøene finner praktiseringen av loven meget vanskelig med det kunstige skillet som loven har trukket opp mellom vanlig svangerskapskontroll og fosterdiagnostikk ved bruk av ultralyd. De nye regler for bruk av ultralyd kan gi flere dødsfall og større sykelighet hos nyfødte. Det er et paradoks for Fremskrittspartiet, at mens ultralydteknologien stadig forbedres og muliggjør behandling av fosteret tidlig i svangerskapet, så skal vi som politikere i lovs form forhindre disse mulighetene. Uavhengig av loven må leger som utfører svangerskapskontroll i samarbeid med den gravide kvinne få lov å bestemme hvor ofte og når i svangerskapet ultralyd er forsvarlig og nødvendig å ta i bruk. Norske leger og norsk helsepersonell som driver med svangerskapsundersøkelse inklusiv bruk av ultralyd, er vel skolert til å foreta disse undersøkelsene. De må også være forpliktet til å gi opplysninger til kvinnen umiddelbart hvis avvik observeres og ikke bare ekspedere kvinnen til en spesialklinikk, noe som kan skape utrygghet og engstelse.
Det skal nå straffes med inntil tre måneders fengsel for gynekologer og andre leger som driver svangerskapskontroll, hvis de etter ønske fra den gravide kvinnen og i samarbeid med henne foretar ultralydkontroll tidlig i svangerskapet uten spesifikk medisinsk grunn. Gynekologen skal heller ikke ha lov til å informere om positive funn, men pålegges å sende kvinnen til spesialinstitusjon. Dette er kvinnediskriminerende og absurd.
