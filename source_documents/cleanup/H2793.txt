
Vedtatt på landsmøtet 1995
STATLIGE OVERFØRINGER TIL KOMMUNESEKTOREN
KrFs landsmøte viser til den oppmerksomhet og debatt som er omkring de statlige overføringer til kommunesektoren gjennom inntektssystemet. KrF vil understreke at en i det videre arbeid med saken må få kartlagt og ta hensyn til de ulike forhold som påvirker både utgifts- og inntektsnivået innen kommunesektoren både i utkant og sentral-Norge.
Landsmøtet vil advare mot utredninger som i for sterk grad baseres på fagtekniske beregninger uten at overordnede politiske hensyn om likeverdige tjenestetilbud er ivaretatt.
Hovedparten av de statlige overføringene til kommunesektoren overføres gjennom inntketssystemet som er det viktigste virkemiddel staten har for å styre ressursbruken i kommunesektoren.
Formålet med inntektssystemet er å fordele inntektene mest mulig rettferdig mellom kommuner og fylkeskommuner og gi rom for lokal handlefrihet slik at oppgaveløsningen kan tilpasses forholdene og behovene i den enkelte kommune og fylkeskommune. Videre å forenkle regelverk og administrative rutiner i så vel stat som i kommunesektoren.
Så vel forskjeller i inntekter som forskjeller i utgifter utjevnes gjennom inntektssystemet. Det såkalte inntektsutjevendende tilskuddet utjevner imidlertid kun
skatteinntekter. I og med at skatteinntektenes andel av totalinntektene varierer fra kommune til kommune og fylkeskommune til fylkeskommune, må det vurderes om skatteinntektene er et godt nok utgangspunkt til å oppnå et resultat som sikrer likeverdige tjenestetilbud.
Gjennom inntektssysemet fastsettes også den enkeltes kommunes og fylkeskommunes utgiftsbehov. Kommuner med lavt definert utgiftsbehov (etter inntektssystemete regler) finner vi over hele landet. Fordi inntektssystemets regler ikke alltid er samsvarende med den reelle situasjonen i kommunene, makter enkelte kommuner ikke å løse sine sentrale oppgaver. Dette medfører bl.a. at likhetsprinsippet i skolen er i fare og i noen tilfeller gis eldre en uverdig behandling.
Inntektssystemet må gjennomgås og forenkles. Målet om likeverdige tjenestetilbud må bli en realitet uavhengig av hvilken kommune eller fylkeskommune man er bosatt i.
