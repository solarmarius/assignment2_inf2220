
26. februar 2002
KrFs sentralstyre:
Flere mangler i KRL-planen
Høringsutkastet til ny læreplan for KRL-faget som den ble utarbeidet under tidligere statsråd Giske, er i utakt med Stortingets intensjoner og de faglige føringene lagt for faget. Sentralstyret i Kristelig Folkeparti mener at vesentlige endringer må foretas. Spesielt pekes det på at:
· Kristendomsdelen er kraftig svekket i forhold til andre religioner.
· Læreplanen mangler forslag om hvordan stoffet skal kunne forankres lokalt.
· Elevene skal lære om alle religioner på småtrinnet, til tross for at Stortinget advarer mot dette.
· Opplevelsesdimensjonen i faget svekkes ved at kirkebesøk og møter med personer fra ulike tros- og livssamfunn utgår.
· Læreplanen reduserer antall obligatoriske trossamfunn
Faget bør formes slik at det i større grad blir et holdningsskapende og kulturformidlene fag: Spesielt er kristendommen en del av den nasjonale kulturen som alle må få grundig kjennskap til for å utvikle en nødvendig samfunnskompetanse. Dette grunnlaget mener vi bør legges på småskoletrinnet.
Da KRL-faget var oppe til behandling i Stortinget våren 2001, pekte et stort flertall på "nødvendigheten av at elevene får en mer omfattende opplæring om kristendommen enn andre religioner og livssyn". I høringsutkastet nedtones dette gjennom en svekket målformulering: "at elevene skal få kunnskap om kristendommen".
Videre var Stortingsflertallet opptatt av at faget de første årene skulle vektlegge det lokale utgangspunkt og at "kunnskap om religioner og livssyn som ikke er representert i lokalsamfunnet, bør kunne utsettes til mellomtrinnet". På tross av dette, foreslås det at elevene skal lære om alle religioner på småtrinnet.
Dessuten bryter forslaget med de to første målene for KRL-faget, som understreker at elevene skal få kunnskap om religionene "som levende kilde for tro, moral og livstolkning", og «hensynet til å ivareta elevenes identitet, knyttet til den tro og det livssyn de har i sitt hjem eller nærmiljø" Når opplevelsesdimensjonen uteblir og faget ikke forankres lokalt uteblir viktige forutsetninger for at målene for faget kan oppfylles.
