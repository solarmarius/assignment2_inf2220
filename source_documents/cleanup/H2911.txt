
Søndag 7. september 1997
KrF-leder Valgerd Svarstad Haugland:
PENSUMLITTERATUR MÅ KOMME SOM LYDBØKER NÅ
Det er alarmerende at de barna som omfattes av Reform 97, og som har lese- og skrivevansker, ikke har et tilfredsstillende tilbud når det gjelder pensummaterialet. Mange av de nye lærebøkene som er produsert i forbindelse med skolereformen, er ikke tilgjengelig som lydbøker. Dette betyr at mange elever starter med et stort handikap i forhold til sine klassekamerater. Produksjonen av pensumlitteratur som lydbøker må derfor komme i gang straks, og dette arbeidet må skyves framover i prioritetskøen. Det sier Kristelig Folkepartis leder Valgerd Svarstad Haugland i forbindelse med at mandag markeres som Dysleksiens dag.
-I Kristelig Folkepartis handlingsprogram krever vi at læremidler for funksjonshemmede og elever med lese- og skrivevansker må lages i tide, slik at de får samme mulighet til utdanning som andre barn og unge. Det er egentlig et helt selvfølgelig krav, men vi ser altså at i forbindelse med den mest prestisjetunge skolereformen på mange år, er dette hensynet ikke ivaretatt, sier Valgerd Svarstad Haugland.
I en pressemelding fra foreldre av barn med lese- og skrivevansker, heter det at det i beste fall vil ta to år før alt det nye pensumet i forbindelse med Reform 97 er tilgjengelig som lydbøker.
-Dette er helt hårreisende, sier Valgerd Svarstad Haugland, som selv er lærerutdannet. -Slike opplysninger bare bekrefter den skepsisen vi i KrF hadde både til reformen som sådan, og ikke minst til det tempoet departementet og stortingsflertallet bestemte seg for å holde.
KrF-lederen sier det er stort behov for å løfte opp lese- og skrivevansker både på den politiske og pedagogiske dagsorden. -Dysleksi er en usynlig funksjonshemmig, og blir derfor ofte ignorert. Kristelig Folkeparti ønsker en kartlegging av hvor stort dette problemet er, og vil at kunnskap om lese- og skrivevansker skal være et obligatorisk tema i lærerutdanningen. Det er svært viktig at alle som arbeide i norsk skole har en basiskunnskap på dette feltet. Det er ikke nok å vite at "problemet finnes", som lærer trenger du å være faglig oppdatert, og vite en del grunnleggende ting om hva dysleksi er, hvordan det arter seg og hvordan man forholder seg til det. Norske myndigheter har vært altfor passive i forhold til den store gruppen med lese- og skrivevansker, og jeg utfordrer både statsministeren og utdanningsministeren til å svare på hvordan Regjeringen har tenkt å komme feilbehandlede dyslektikere i møte, og hva man skal gjøre for å unngå slike tragedier i framtida. To års ventetid på pensumlitteratur kan knapt sies å være måten å gjøre det på, sier Valgerd Svarstad Haugland.
