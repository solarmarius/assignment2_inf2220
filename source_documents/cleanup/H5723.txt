
11.04.2002
- Trist at allemannsretten må vike for grunneierne
- For Arbeiderpartiet er allemannsretten og den frie ferdsel viktig og en helt grunnleggende bærebjelke i friluftslivet. Problemet er bare at eksemplene på at allemannsretten innskrenkes og svekkes er så alt for mange. Og da nytter det ikke bare med fine ord og gode intensjoner. Da må vi tørre å gjøre vedtak som ivaretar allmennhetens interesser, sa Sylvia Brustad da Stortinget torsdag behandlet stortingsmeldingen om friluftsliv.
- For Arbeiderpartiet er allemannsretten og den frie ferdsel viktig og en helt grunnleggende bærebjelke i friluftslivet. Problemet er bare at eksemplene på at allemannsretten innskrenkes og svekkes er så alt for mange. Og da nytter det ikke bare med fine ord og gode intensjoner. Da må vi tørre å gjøre vedtak som ivaretar allmennhetens interesser, sa Sylvia Brustad da Stortinget torsdag 11. april 2002 behandlet stortingsmeldingen om friluftsliv.
- Utviklinga i strandsona er et godt eksempel på hvordan allemannsretten stadig svekkes. Riksrevisjonens rapport som nylig ble oversendt Stortinget, viser at det fra 1982 til 1999 er gitt 8100 dispensasjoner fra byggeforbudet i strandsonen. Det gjelder nybygg og erstatningsbygg. Da er det uforståelig for meg at det borgerlige flertallet bare nøyer seg med å be regjeringen komme tilbake til Stortinget med en orientering om situasjonen. Opplysningene vi allerede nå har, er etter mitt syn mer enn tilstrekkelig for å se at det er behov for å stramme inn plan- og bygningsloven. Det er jo dessuten bare å ta seg en tur langs kysten for å se hvordan den frie ferdselen stadig blir svekket. Flertallets manglende vilje til å gjøre noe med dispensasjonspraksisen kan derfor ikke sees på en annen måte enn at de ønsker å svekke allemannsretten. Det viser også motstanden mot å gjøre klare vedtak til fordel for den frie ferdselen i 25-metersbeltet strandsona. Også her burde eksemplene på stengsler som hindrer ferdsel være mange nok til at Stortinget har et grunnlag for å gjøre vedtak nå.
Friluftsliv er helseforebyggende og gir mange av oss økt livskvalitet. Og ikke minst, alle som opplever verdien av friluftslivet, ser også verdien av å verne om miljøet. Målet må være at flest mulig tar del i de gleder friluftslivet gir. Vi har derfor et ansvar for å motivere og legge til rette for det. Jeg vil spesielt trekke fram viktigheten av å motivere barn og unge til å bruke naturen. Det er viktig for at de skal bli friskere og sunnere, men også for at de skal bli aktive friluftsmennesker som voksne. Barn som lærer seg å være ute i naturen fra de er små blir naturvernere. for framtida! Jeg er skremt over flere undersøkelser som viser at barn i 9-10-års alderen får eksempelvis muskel og skjelettlidelser på grunn av for mye stillesitting. Da bør alarmklokkene ringe. Skal vi klare å få flere barn ut i naturen, må vi gjøre det på mange måter. Naturbarnehager og naturskoler er gode eksempler. Slike må vi få flere av, og det bør være tilbud om slike i flest mulig kommuner. Det er beklagelig at flertallet ikke ønsker å forplikte seg til mer enn gode intensjoner på dette området.
Vi må også gi barna muligheter til å oppleve naturen i fritiden. Derfor må vi i større grad enn til nå sørge for at vi har grøntområder i boligområder. Vi må gi barna en hundre-metersskog også i virkeligheten, ikke bare i bøkene om Ole Brumm. Det bør også i større grad legges vekt på arealer ved skoler og barnehager som kan benyttes til dette.
Stortingsmeldingen om friluftsliv fra Regjeringen Stoltenberg foreslår at 16- og 17-åringer skal få fiske gratis med håndsnøre. Bare SV støtter oss i dette. Jeg er sikker på at dette hadde ført til at flere unge hadde fått opplevd gleden ved å drive jakt og fiske. Jeg synes det er trist at flertallet heller ikke på dette punktet slår et slag for barn og unges mulighet til å drive friluftsliv, men heller stiller seg på grunneiernes side.
Som saksordfører skulle jeg ønske at vi hadde lykkes å komme mer til enighet om mer i en så viktig sak. Det hadde jeg også oppriktig trodd da vi startet arbeidet. Jeg var meget optimistisk. Bondevik II-regjeringen lot som kjent meldingen som ble fremmet av Stoltenberg-regjeringen ligge i Stortinget. Miljøvernminister Børge Brende har snakket varmt om flere av forslagene. Jeg tok det derfor som selvsagt at regjeringspartiene her i Stortinget stilte seg bak sin egen regjering. Det skulle vise seg å ikke være tilfelle. Tvert i mot velger de å gi sin egen regjering nederlag på flere viktige punkt. Det er oppsiktsvekkende og overraskende - og framfor alt er det skuffende for alle mennesker som blir berørt av regjeringspartienes manglende vilje.
