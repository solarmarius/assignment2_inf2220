
Onsdag 13. mai 1992
Stortingsrepresentant Borghild Røyseland (KrF):
INTERPELLASJON OM HELSEPRIORITERINGER
-Jeg ønsker å rette søkelyset mot prioriteringene i helsevesenet, og få svar på om regjeringen holder fast ved den prioritetsrekkefølge som Stortinget satte opp da Nasjonal Helseplan ble behandlet. Slik begrunner stortingsrepresentant Borghild Røyseland (KrF, Rogaland) den interpellasjonen hun har levert Stortingets president-skap, der hun ber sosialministeren svare på dette. Borghild Røyseland er nesteleder i Stortingets sosialkomité.
Borghild Røyseland viser i interpellasjonen til signaler fra ulike fylkeskommuner som tyder på at disse har store problemer med å opprettholde et tilfredsstillende helsetilbud til befolkningen.
-Jeg er blant annet opptatt av om sykehusene skal brukes ressurser på å utvikle moderne teknikker og arbeide med relativt "smale" forskningsoppgaver når folks vanlige helseproblemer ikke får en tilfredsstillende behandling, sier hun.
Borghild Røyseland sier hun både ønsker et svar fra statsråden, og en debatt i Stortinget om hva som kan gjøres for å utnytte helseressursene på en best mulig måte for pasientene, uavhengig av forvaltningsnivå og fylkesgrenser.
-Vi har en situasjon her i landet der uttrykket "mest mulig helse pr. krone" må være noe mer enn et kjapt slagord, slår KrFs sosialpolitiske talskvinne fast.
