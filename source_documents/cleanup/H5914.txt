
30.05.2002
J@glandbrev 29. mai 2002
- Livet på kloden har gått videre mens vi i den norske andedammen har strevet med Peres-senteret for Fred. I Midtøsten har det skjedd mye. Likud-partiet i Israel har for eksempel hatt møte og vedtatt at det aldri kommer på tale å godta opprettelsen av en palestinsk stat. Arbeiderpartiet i Israel har innkalt til ekstraordinær kongress 1. - 2. juli, skriver Thorbjørn Jagland i J@glandbrev 29. mai 2002.
Kjære @-brevvenn
Livet på kloden har gått videre mens vi i den norske andedammen har strevet med Peres-senteret for Fred. I Midtøsten har det skjedd mye. Likud-partiet i Israel har for eksempel hatt møte og vedtatt at det aldri kommer på tale å godta opprettelsen av en palestinsk stat. Arbeiderpartiet i Israel har innkalt til ekstraordinær kongress 1. - 2. juli. I innbydelsen jeg fikk til å delta på møtet, skriver partiets leder, forsvarsminister Ben Eliezer, at kongressen skal trekke opp et alternativ til Sharon-regjeringens politikk. Arbeiderpartiet forbereder seg tydeligvis på å gå ut av regjeringen. Samtidig arbeider tidligere statsminister Netanyahu seg på comeback. Mannen som lot fredsprosessen drive i fire år sist han var statsminister og som således kan sies å være årsaken til den frustrasjon som bygget seg opp i befolkningen på begge sider.
Det kan med andre ord komme til å gå mot et oppgjør i Israel mellom en høyreside som aldri har akseptert at Vestbredden og Gaza er okkuperte områder og den siden i Israel som ønsker en løsning basert på to folk - to stater.
Her hjemme har mange vært mer opptatt av å ta et oppgjør med Peres-senteret for Fred. Jeg må få si at det hele framstår som ytterst pinlig.
Torsdag og fredag holder Sosialistinternasjonalen rådsmøte i Casablanca - Marokko. På et møte i Internasjonalens ledelse i Madrid for fire uker siden fikk jeg i oppdrag å lage en plan for hvordan fredsforhandlinger kan komme i gang igjen - som regionens tre medlemspartier (Arbeiderpartiet, Israel Meretz og Fatah) kan godta. Jeg har i disse ukene hatt utstrakt kontakt med alle parter. Gledelig nok viser det seg at det vil være mulig å få vedtatt et grunnlag som de kan godta. Vi trekker lærdommer av de sider ved Oslo-prosessen som ikke har vært vellykket. Oslo-avtalen forutsatte en skrittvis framrykking mot en palestinsk stat. Det har vist seg ikke å gå. Derfor er det nødvendig å starte nye fredsforhandlinger med å opprette en palestinsk stat slik at det er to likeverdige parter som forhandler med hverandre.
Deretter må man innenfor rammene av en internasjonal konferanse der partene, arabiske land, EU, Russland, USA og FN er deltakere, trekke grensene mellom de to stater bygd på FN-resolusjon 242, men med muligheter for å bytte land.
En annen lærdom fra Oslo-prosessen er at det trengs en internasjonal mekanisme for å overvåke at partene gjennomfører det de blir enige om. Det er også nødvendig å utplassere internasjonale militære styrker for å sikre den fremtidige grense mellom de to stater. Jerusalem-spørsmålet kan heller ikke løses uten at det internasjonale samfunn garanterer rettigheter for alle.
I det hele tatt har det sunket inn både i den palestinske ledelsen og i det israelske Arbeiderpartiet at de to parter ikke klarer jobben alene. Det trengs en langt sterkere involvering fra det internasjonale samfunn. Ja, det kan langt på vei være snakk om at det internasjonale samfunn "påfører" partene en løsning, og at man stiller opp med de nødvendige militære og økonomiske garantier for å sikre en avtale. Det er virkelig noe nytt når det israelske Arbeiderparti ikke bare aksepterer dette, men også ønsker det. Løsningen på flyktningspørsmålet ligger også i det internasjonale samfunns hender. Begge parter er svært glade for Det norske Arbeiderpartis forslag om å opprette et fond for de palestinske flyktningene. De ser på dette som et viktig initiativ for å få med seg andre land i å reise penger som kan stilles til rådighet for partene - gjennom FN - den dagen de har avtalt hvordan flyktningspørsmålet skal løses. Dette må komme som en del av en sluttstatusavtale. Det er viktig å være klar over at det ikke blir noen sluttstatusavtale som trekker de endelige grenser mellom de to stater og ordner Jerusalems fremtidige status, før de også har løst flyktningeproblemet.
Her hjemme har enkelte kritisert vårt forslag fordi de mener at dette er å betale seg ut av problemet i stedet for å gi flyktningene de rettigheter de har krav på. Det er som kjent lett å være mer katolsk enn paven selv når man sitter på avstand. Partene - særlig den palestinske ledelsen - er glade for vårt forslag og det kommer til å bli vedtatt i Casablanca. For uansett løsning på flyktningeproblemet må det betales. Det internasjonale samfunn har en moralsk plikt til å stille opp. Et norsk fond vil bare være en dråpe i havet. Det snakkes om at løsningen vil kunne koste 50 milliarder dollar. Men noen må vise vei.
Over til Stortingets kontrollkomite igjen - og til store deler av norsk presse som i flere uker har drevet heksejakt på Peres-senteret for Fred. Hva sitter man igjen med? Jo, at Utenriksdepartementet sier at alt er i orden. Kontrollkomiteen har ikke flere spørsmål å stille.
Var det verdt prisen? Hva kan man lære for fremtiden? Burde ikke det bli at man er litt mer avventende til å løpe etter Carl I. Hagen og VG som ofte har andre anliggender enn kontroll?
Hvis man hadde innvendinger til utnevnelsen av Mona Juul til ambassadør i Israel, kunne man tatt den saken opp da det var naturlig, nemlig da kontrollkomitéen hadde regjeringsprotokollen til behandling. Det gjorde ingen. Det er viktig at samfunnet er sikker på at de dokumenter som Stortinget får, blir kontrollert. Hvordan kan vi være sikre på at det skjer når kontrollkomiteen ikke griper fatt i saken når den har den til behandling, men i stedet starter en prosess når det er politisk opportunt. Da blir det ikke kontroll, men politikk. Det er uakseptabelt hvis Stortingets kontrollfunksjon blir avhengig av politikkens lunefulle innfall. Da kan vi verken være sikre på at kontroll foregår når det er nødvendig eller at den kontrollen som settes i gang er sakelig begrunnet og ikke politisk begrunnet.
Noen har forsøkt å fremstille disputten mellom utenriksministeren og meg om det angivelige Ap-nettverket i Midtøsten som smålig krangel. Vel, her er fakta: utenriksministeren gjentok flere ganger i store avisoppslag at det eksisterte et Ap-nettverk som styrte norsk Midtøsten-politikk. Jeg overhørte dette én gang og to ganger av hensyn til ikke å skape for mye splid om denne viktige delen av norsk utenrikspolitikk. Til slutt måtte jeg ta til motmæle for at ikke direkte gale påstander fikk feste seg. Mange personer har bidratt mye i Midtøsten. De har selvsagt samarbeidet nært. Men det har ikke vært et nettverk av Ap-folk. Det har vært folk med ulik partipolitisk tilknytning. Bjørn Tore Godal gjorde for eksempel Sven Svedman til ambassadør i Israel. Svedman var i sin tid statssekretær for Kaci Kullmann Five. Jeg gjorde Kai Eide til min høyre hånd i Mitchell-komiteen. Han var også for noen år siden statssekretær for Høyre. Den andre som arbeidet for meg på heltid i Mitchell-komiteen var Torgeir Larsen. Jeg har aldri sett han figurere på noen medlemsliste i Arbeiderpartiet. Han er nå journalist i Dagbladet. Knut Vollebæk ble utnevnt av meg til ambassadør i Washington. Dette er en av de mest sentrale poster i vårt Midtøsten-diplomati. Vegger Strømmen - Knut Vollebæks statssekretær - ble utnevnt til nestkommanderende ved FN-delegasjonen i New York - en annen helt sentral stilling i vårt Midtøsten-arbeid.
Mange personer har vært med og er med, men noe Ap-nettverk har det ikke vært snakk om. Det som er sant er at arbeiderbevegelsen gjennom 50 år har bygget opp mange og gode kontakter i Midtøsten. Uten disse kunne vi ikke ha fått en slik sentral rolle. Men det er også sant at vi har trukket inn mange flere.
Jeg tar opp dette enda en gang for å si at noen må ta til motmæle når en sentral del av norsk utenrikspolitisk arbeid blir forvrengt på denne måten. Så får heller VGs Arve Øverby kalle dette smålig krangel. Mot hans nyanserte språk og sofistikerte argumentasjon kan jo ingen stille opp. Så skulle man være redd for det, kan man ikke si noen tingFor å si det slik.
Men vi lever tross alt i internetts tid. Heldigvis er kommunikasjon blitt mer demokratisk. Man når i alle fall fram med fakta et sted ved hjelp av internett.
Hvis noe vil ha et godt argument for at vi ikke bør løpe etter Carl I Hagens Midtøsten-politikk, kan man lese slutten på dette brevet:
Carl I Hagens politikk og språkbruk har i årevis ost av anti-muslimske holdninger. Disse har spredd seg over hele Europa - særlig etter 11. september. De høyreradikale politikerne spiller på frykten for muslimsk fundamentalisme og undertrykkende arabiske regimer. Terroren har sitt utspring fra disse miljøene særlig i Midtøsten. Det er grunnlag for denne frykten. Men det er galt å utnytte dette til å spre innvandrerfrykt i våre samfunn. Og Hagens Midtøstenpolitikk er definitivt gal. Det å støtte opp om den israelske høyresidens politikk er som å nøre opp om den arabiske fundamentalismen. I bunn og grunn livnærer begge sider seg av hverandre. Den israelske høyresiden som nekter å gi det de kaller Judea og Samaria tilbake til palestinerne, kan bare få tilslutning så lenge det eksisterer en muslimsk fundamentalisme som vil utslette staten Israel. Og omvendt.
Det er resultatet av denne situasjonen vi nå ser spre seg i Europa i form av frykt for islam. Også derfor er det viktig å støtte opp om de moderate kreftene i Midtøsten og arbeide for fred. Derfor blir det galt å løpe etter Carl I Hagen når han forsøker å mistenkeliggjøre de i Israel og Norge som arbeider for fred i Midtøsten.
Vennlig hilsen
Thorbjørn Jagland
