
Vedtatt av nominasjonsmøte/medlemsmøte den 24.mars 2003.
PROGRAM FOR LINDESNES KRISTELIG FOLKEPARTI
VI GÅR TIL VALG.
Vi går til valg under mottoet <>. Med Kristelig Folkepartis verdigrunnlag og ideologiske basis som rettesnor,vil vi utvikle Lindesnes til et varmere samfunn.
KRISTELIG FOLKEPARTIS VERDIGRUNNLAG
Kristelig Folkeparti bygger sin politikk på det kristne verdigrunnlaget. Bibelen gir klare verdier og normer som forplikter og inspirerer oss som enkeltmennesker og samfunnsborgere. Kristendommen er i seg selv ingen politisk ideologi, men inneholder etiske dimensjoner som angår hele samfunnslivet.
Alle mennesker har samme verdi og absolutt ukrenkelige menneskeverd. Mennesket er selv en del av skaperverket, og er satt til å forvalte det, ikke herske over det.
KIRKE OG KRISTENLIV
Kirke og samfunn har vært nært knyttet sammen i århundrer. Kristentro har preget vårt folks liv og tenking og vår kulturarv. Dette må føres videre ved at Den norske kirke, de frie kristelige organisasjonene og frikirkesamfunnene gis gode arbeidsvilkår og frihet til å arbeide ut fra sin egenart.
Kristelig Folkeparti går inn for:
at menighetene i Den norske kirke, frikirkene, samt de frivillige organisasjoner støttes økonomisk og praktisk for å kunne løse sine viktige oppgaver, bl.a. i barne og ungdomsarbeid, konfirmantarbeid osv.
å ta vare på de kristne verdier.
å verne om helligdagsfreden.
FAMILIE OG NÆRMILJØ
Ekteskapet, bygd på løfte om livslangt troskap, er den samlivsform som er best egnet til å gi både ektefeller og barn trygghet og omsorg. Kristelig Folkeparti mener at stabile hjem og familieforhold er av stor betydning for barn og ungdom. Barn har rett til trygghet og god voksenkontakt i hjem, barnehage, skole og fritid. Hovedansvaret for barnas oppvekst, må være hos barnas foreldre/foresatte, men barnehagen, skolen og lokalmiljøet er viktige samarbeidspartnere.
Kristelig Folkeparti går inn for:
å legge forholdene til rette for et variert barnehagetilbud, at barnehagetilbudet tilpasses etterspørselen.
at barnehager med utvidet formålsparagraf fortsatt ikke skal diskrimineres økonomisk.
fortsatt økonomisk støtte til frivillige barne og ungdomsorganisasjoner.
BOLIGER OG NÆRMILJØ
Trivsel, trygghet og fellesskap i hjemmet og i nabolaget er viktig for alle. Alle må sikres tilbud om tilfredsstillende bolig og boomkostningene må stå i et rimelig forhold til betalingsevnen.
Kommune må legge forholdene til rette slik at man har tilstrekkelig tilgang på boligtomter av ulik typer. Det må legges til rette for variert boligbygning, fra rimelige utleieboliger til villaer. Det er viktig at det finnes etableringsmuligheter i alle deler av kommunen.
Kristelig Folkeparti går inn for:
at nybygg og modernisering av eldre bygg må tilpasses det eksisterende bygningsmiljø.
å trygge skoleveien særlig med tanke på 6- åringene.
å legge forholdene til rette for bygging av sikre lekeplasser i boligområdene.
at dersom attraktive område (f. eks. ved sjøen) skal reguleres til bebyggelse, må dette fortrinnsvis være til boligformål.
at Lindesnes kommune legger til rette for spredt boligbygning der dette er hensiktsmessig
fortsatt 0- konsesjon i kommunen, men det fastsettes som prinsipp en geografisk todeling av kommunen med områder for streng og mindre streng behandling av søknader etter nullkonsesjonsforskriften.
å trygge trafikkmiljøet slik at barn, fotgjengere og syklister kan ferdes trygt i lokalmiljøet. I denne sammenheng vil Kristelig Folkeparti prioritere bygging av gang- og sykkelsti fra Rødberg til Snik, som vil være til glede for både de fastboende i området og samtidig gi en trafikksikker tilgjengelighet for alle brukere av bl.a. friområdet Sniksanden.
å si nei til innføring av eiendomskatt på boliger.
SKOLE OG UTDANNING
Den norske skolen har en kristen målsetning. Vi vil gå inn for at denne må realiseres i skolens praktiske hverdag.
Det er en stor pedagogisk oppgave å gi de unge en motvekt mot tidens negative påvirkninger.
Skolen må derfor påvirke de unges holdninger til seg selv, medmennesker og samfunnet og miljø.
Kristelig Folkeparti går inn for:
integrering av funksjonshemmede i skolen, med økonomisk og pedagogisk tilrettelegging som gjør skolen til et bedre tilbud for disse elevene.
at undervisningspersonalet etterutdannes etter en faglig prioritetsplan.
å utvide musikkskolen til kulturskole dersom kommunes økonomi tillater det.
opprettholde skolefritidstilbud ved alle barneskolene.
å støtte nybygging/ombygging av Spangereid skole.
å støtte bygging av ny kommunal barnehage på Vigeland.
kommunale lærlingeplasser innen barne- og ungdomsarbeider faget og omsorgsfaget.
KULTURPOLITIKK
Kulturlivet skal være båret oppe av respekt for vår åndelige arv, våre historiske og nasjonale tradisjoner og de idealer, omgangsformer og institusjoner som er folkets felleseie. Det må imidlertid være åpent for impulser som kan gi et rikere samfunn for kommende slekter.
Gjennom tildeling av kulturmidler skal kommunen stimulere til egeninnsats i lokalmiljø. Idrett og foreningsliv må få gode levekår. Det viktigste målet er at mange aktiviseres.
Kristelig Folkeparti går inn for:
at tiltak for barn og unge prioriteres og stimuleres.
at en gjennom tildeling av kulturmidler stimulere til kulturell egenaktivitet i lokalmiljøene.
at kulturaktiviteter i alkoholfrie miljøer stimuleres og støtte til alkoholfrie samlingssteder prioriteres.
at kommunale bygg blir stilt til disposisjon for lagarbeid, kulturtiltak og voksenopplæring.
at trivselfremmende tiltak av forskjellig karakter blir møtt med en positiv holdning.
at bevilgningene til bibliotekene økes.
MILJØ OG BÆREKRAFTIG FORVALTNING
Miljøpolitikken må ta utgangspunkt i forvalteransvaret. Menneskene er forpliktet til å forvalte ressursene i samsvar med jordas tåleevne, og til det beste for kommende generasjoner.
Innsatsområdene bør være energi og transport, forbruk og avfallshåndtering, miljøgifter, arealplanlegging og biologisk mangfold. Prosessen bør skje gjennom kunnskap, dialog, holdningsendringer, lokal handlingsplan og konkrete tiltak.
Kristelig Folkeparti går inn for:
energiøkonomisering i kommunens egne bygg.
miljøvennlige oppvarmingssystemer i kommunale nybygg
at det stimuleres til resirkulering
større innsats mot forsøpling i lokalmiljøet.
at kommuneplanen skal være en viktig rettesnor for utvikling av vår lokalsamfunnet.
at forvaltningsplanen for skjærgårdsparken blir gjennomført så raskt som mulig.
å stemme imot at det gjennom egen forskrift åpnes opp for at vannscooter kjøring tillates i våre kystnære strøk. Lov om fritids-og småbåter, som forbyr bruk av denne type motordrevne "fartøy", skal også gjelde i Lindesnes kommune uten unntak.
FRILUFTSLIV OG IDRETT
Behovet for rekreasjon og fysisk trening er stort både hos barn, unge, voksne og eldre. Samfunnet må legge forholdene til rette slik at flest mulig kan få delta i ulike fritids og idrettsaktiviteter.
Kristelig Folkeparti går inn for:
å fortsette arbeidet med å oppruste friområdene i kommunen og gjøre dem lettere tilgjengelige.
å oppmuntre til tiltak som stimulerer egenaktivitet.
å sikre allmennheten adgang til å kunne gå i land på Svinør.
å legge til rette for turstier for å få folk ut i naturen til frisk luft og mosjon.
å støtte en generell opprustning av idrettsanleggene på Nyplass.
HELSE OG SOSIALPOLITIKK
Det er en klar og entydig sammenheng mellom livsstil og mange helseproblemer. Den enkeltes valg av livsstil har derfor også innvirkning for hele samfunnet. Livsstilsykdommer som skyldes kosthold, mangelende mosjon og bruk av tobakk, alkohol og andre rusmidler utgjør en stadig større del av sykdomsbildet. Mange ulykker skjer i forbindelse med bruk av rusmidler. Kristelig Folkeparti vil derfor føre en forebyggende rusmiddelpolitikk.
Større vekt må legges på å forebygge vanskelige livssituasjoner. Vern om de svakes rett og menneskeverd er en fundamental oppgave. Det gjelder også det ufødte liv.
Kristelig Folkeparti ønsker å skape trygge livsvilkår for alle som på grunn av alder, sykdom og lignende er forhindret fra å trygge sine levekår med eget arbeid.
Et område som Kristelig Folkeparti mener det fortsatt bør satses på i årene framover er psykiatrien.
Kristelig Folkeparti går inn for:
å bedre de praktiske hjelpetiltak for familier i vanskelige livssituasjoner.
at kommunen skal ha en sterk helsesøstertjeneste som en viktig brikke i forebyggende arbeid.
å styrke barnevernet, samt støtte andre tiltak som vil fremme barns livskvalitet.
styrke forebyggende arbeid og ettervern for personer med psykiske problemer samt følge opp den vedtatte psykiatriplanen i størst mulig grad.
opprettholde ordningen med omsorgslønn.
De eldre i samfunnet
I Lindesnes kommune ønsker vi en differensiert eldreomsorg.
Hovedmålsettingen med eldreomsorgen er å bedre våre eldres trivsel og trygghet. Vi ser på de eldre i samfunnet som en ressurs i lokalmiljøet. De eldre må selv være med å bestemme over sin pensjonisttilværelse, og tas med på råd i saker som angår dem. Det beste kan ofte være at pleietrengende kan få nødvendig hjelp i sine egne hjem.
Kristelig Folkeparti går inn for:
å styrke opptreningen etter sykdom og ulykker.
legge til rette slik at folk kan bo hjemme så lenge de ønsker, ved å videreutvikle hjelpeapparatet.
å opprettholde en god standard i eldre omsorgen både på det menneskelige og organisatoriske plan.
å legge til rette i reguleringsplaner for sentrale og lettstelte boligtomter for eldre.
Edruskap
Alkohol og narkotikamisbruk er uten sammenligning vårt største sosiale problem. Kristelig Folkeparti vil føre en energisk kamp mot drikkepress.
De økende rusgiftproblemene representerer først og fremst en utfordring til å endre trenden og holdningen til barn og ungdom i forhold til dette store samfunnsproblemet.
Kristelig Folkeparti går inn for:
at edruskapsarbeidet skal være en viktig del av kommunens helse og sosialpolitikk.
at tilstelninger i kommunens regi skal være alkoholfrie.
å intensivere forebyggende og holdningsskapende tiltak mot narkotika og alkoholmisbruk.
at det ikke tillates skjenking av alkohol i kommunale bygg.
å intensivere kontrollen med de salgs- og skjenkebevillinger som er etablert.
å ha en generell restriktiv holdning til innvilgelse av nye salgs- og skjenkebevillinger. Der
bevillingene er spesielt rettet mot ungdom og/eller der ungdom ferdes vil vi si nei til søknadene.
NÆRINGS OG ARBEIDSLIV
Lindesnes har behov for flere arbeidsplasser. Kommunen må aktivt legge til rette for nyetableringer ved en serviceinnstilt holdning, lett tilgjengelighet til forvaltningen, rask saksbehandling og gode næringsarealer.
Handelsnæringen må få rom til å ekspandere. Det er et mål at kommunens befolkning skal kunne få de varer og tjenester de trenger i dagliglivet uten å måtte reise til nabokommune.
Kristelig Folkeparti arbeider for å gi gode rammevilkår for næringslivet. Forholdene må legges til rette for nyetablering med det for øyet at den beste referanse for nye etableringer er et eksisterende næringsliv som trives i kommunen. Arbeidet for å tilrettelegge attraktive næringstomter må skje i nært samarbeid med eksisterende næringsliv og lokalbefolkningen.
Kristelig Folkeparti arbeider for å utvikle turistnæringen i nært samarbeid med lokalbefolkningen.
Kristelig Folkeparti går inn for:
aktiv markedsføring av kommunen, rettet mot både næringsliv og privatpersoner.
fortsatt støtte til næringsrådet
å legge til rette for en mer mangfoldig handelsnæring for å dempe handelslekkasje til nabokommunene.
å jobbe aktivt for å beholde de statlige arbeidsplasser vi har i kommunen.
å stimulere til en fortsatt positiv trend for etablering av arbeidsplasser relatert til turistnæringen.
å ha en positiv holdning til bygging av "Spangereidkanalen" dersom den lar seg realisere innenfor fornuftige økonomiske rammer. Vi ser flere positive ringvirkninger, bl.a. i forhold til næringsutvikling, med en kanal over eidet mellom Båly og Lehnesfjorden.
ØKONOMI OG FORVALTNING
Lindesnes kommune må organisere all sin virksomhet slik at en sikrer en effektiv og rasjonell bruk av de samlede kommunale ressurser. Kommunen må legge stor vekt på å rekruttere og beholde dyktige fagfolk. Hovedmålsettinger er bedre tjenesteyting og bedre arbeidsmiljø for de ansatte.
Med den erkjennelse av at brukerne (innbyggerne) er kommunens viktigste ressurs, så er de ansatte (tjenesteprodusentene) et viktig "virkemiddel" og ressurs til å dekke brukernes behov.
Vi ønsker derfor å ta vare på og videreutvikle de ansatte slik at de kan være best mulig rustet til å møte arbeidsdagens utfordringer.
Det må regnes med en vanskelig økonomisk situasjon for kommunen i årene framover. Derfor må kommunale prosjekter vurderes nøye for å finne riktige prioriteringer. På egnede områder bør også konkuranseutsetting vurderes for å oppnå større økonomisk handlefrihet. KrF`s representanter vil være seg bevisst at det er skattebetalernes penger de forvalter. Gjennomføring av kostnadskrevende tiltak må vurderes ut fra den aktuelle økonomiske situasjonen. Økonomien må styrkes gjennom en stram budsjettstyring og prioritering for å øke den økonomiske handlefrihet. Nye tiltak må vurderes nøye med hensyn til økte driftsutgifter.
Kristelig Folkeparti går inn for.
å vurdere konkuranseutsetting på en del av de kommunale tjenestetilbud.
å søke etter organisering og investeringer med henblikk på lavere driftsutgifter.
å vedlikeholde kommunale eiendommer slik at de ikke forringes i verdi.
å forvalte vår Agder Energi formue slik at den opprettholder sin realverdi.
Lindesnes Kristelig Folkeparti arbeider for:
at kommunen kan tilby attraktive boligtomter
aktiv satsing på miljø, næring og kultur.
et godt helsetilbud og sosial trygghet for alle generasjoner.
fortsatt støtte til frivillige barne og ungdomsorganisasjoner
å legge forholdene til rette for næringslivet i kommunen
et tryggere og varmere samfunn
en god faglig og trygg skole uten mobbing.
at kreativitet og nytenkning skal være retningsgivende for kommunens virksomhet.
