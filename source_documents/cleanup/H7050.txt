
14.05.03
Stortingsrepresentant Gunn Karin Gjul (A)
Barneporno handler om overgrep mot barn
Stortingsrepresentant Gunn Karin Gjul (A) vil ha skjerpet lovgivning for å beskytte barn mot overgrep
-Arbeiderpartiet ønsker en skjerping av straffen i forbindelse med å selge, eie eller produsere barnepornografi. I dag er lovverket utarbeidet slik at seksuelle overgrep mot barn gis en uforholdsmessig lav straff. Dette har sammenheng med at Norge ikke har egen straffebestemmelse som skiller mellom barn- eller voksenpornografi. Resultatet er at vi har lavere strafferamme for barneporno enn flere andre europeiske land, sier nestlederen i justiskomiteen Gunn Karin Gjul. -Et skille vil synliggjøre at barneporno handler om overgrep mot barn. Det er malplassert å plassere det i samme bås som pornografi, sier hun, og legger til at Ap samtykker i at bruk av pornografisk materiale av personer under 18 år er straffbart.
Stortinget har til behandling "Om lov om endring i menneskerettsloven mv". I proposisjonen fremmes det forslag om å innlemme FNs barnekonvensjon i norsk lov. Videre foreslås en rekke andre lovendringer for å styrke barns rettsvern. Blant annet at aldersgrensen for å bli hørt i barneverns- og adopsjonssaker endres fra 12 til 7 år. Salg av barn, barneprostitusjon og barnepornografi og om barn i væpnede konflikter er også tatt med - den siste under forutsetning av at Stortinget godkjenner at protokollen ratifiseres.
- For å styrke barns vern mot seksuelle overgrep og seksuell utnytting ønsker Arbeiderpartiet å foreta følgende grep:
1. Forbudet mot befatning med barnepornografi "løftes ut" av den alminnelige pornografibestemmelsen og til en egen lovbestemmelse.
En egen lovbestemmelse vil tydeliggjøre det som allerede i dag er lovgivers mening: At all form for befatning med barnepornografisk materiale er forbudt, og belagt med straff.
Det vil tydeliggjøre at forbudet mot barnepornografi skal beskytte barn mot at seksuelle overgrep blir begått mot dem
2. Også poseringsbilder må omfattes av totalforbudet.
Barn beskyttes best ved at man skaper holdninger i samfunnet som gjør det uakseptabelt at barn ansees som seksuelle objekter for voksne. Overgangen er ikke skarp mellom seksuelle overgrep og annen seksuell utnytting. Barn har uansett krav på beskyttelse. -Vi skal ikke si at det her til lands er greit at voksne bruker bilder av nakne barn som poserer. Derfor mener Arbeiderpartiet at også poseringsbilder bør være forbudt etter bestemmelsen om barnepornografi, sier Aps justispolitiske talskvinne, Gunn Karin Gjul.
