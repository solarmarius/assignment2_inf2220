
30.3.2001
Magnhild Meltveit Kleppa,
Pressemelding fra
DEMOKRATIREFORM - EN STOR SELVMOTSIGELSE
-Når Regjeringen kaller det nye forslaget til oppgavefordeling mellom stat, fylke og kommune en demokratireform, er dette en eneste stor selvmotsigelse. Den samme regjeringen foreslår samtidig å frata innbyggerne den muligheten de i dag har til å velge de som er ansvarlig for sykehusvesenet i fylket. Regjeringen fjerner pasientbehandlingen fra folkevalgt kontroll og fratar dermed fylkeskommunen 2/3 av de arbeidsoppgavene de har i dag, sier Senterpartiets kommunalpolitiske talskvinne, Magnhild Meltveit Kleppa.
Senterpartiet varsler kamp mot regjeringens forslag om å trekke sykehus og helsevesen ut av folkevalgt kontroll og styring. -Vi er imidlertid tilfreds med at Regjeringen ønsker å opprettholde fylkeskommunen som et regionalt folkevalgt organ. Vi er også godt fornøyd med gjennomslaget for at mange viktige oppgaver skal overføres fra fylkesmannen. Dette er helt i tråd med det syn Senterpartiet har hatt i mange år, sier Kleppa.
-Det er positivt at Regjeringen nå anerkjenner fylkeskommunen som et viktig forvaltningsnivå, sier Kleppa. Gjennom å tilføre fylkeskommunen flere ansvarsområder og tillegge nivået en større regionalpolitisk rolle, blir fylkesnivået en mer interessant politisk arena. Det er samtidig viktig å ivareta fylkesmannens kontroll og tilsynsoppgaver.
For Senterpartiet er det en forutsetning at sammenslåing eller oppdeling av fylker kun skal kunne skje dersom et flertall av befolkningen i hvert av de aktuelle fylkene ønsker det. Det virker som om heller ikke Regjeringen legger opp til tvangssammenslåing av fylker og dette er gledelig, sier Kleppa.
