
Onsdag 16. mars 1994
Næringspolitisk talsmann Lars Gunnar Lie (KrF):
FISKERIAVTALEN - "UNDER MINSTEMÅL"
-No som Noreg sin medlemskapsavtale med EU er forhandla ferdig, kan vi berre konstatere at styringa av fiskeressursane våre er gjeve til EU. Når overgangsperioden er over, vil den politiske styringa ligge i Brüssel. Eg synes derfor det er på sin plass å karakterisera fiskeriavtalen som "under minstemål". Det seier Kristeleg Folkeparti sin næringspolitiske talsmann Lars Gunnar Lie i ein kommentar.
-Det er råderetten over ressursane som har vore det mest sentrale i fiskeriforhandlingane. Den råderetten har fiskeriministeren gjeve frå seg i forhandlingane. Når det gjeld forvaltninga av totalkvote, kontroll og regulering av fisket, skal det på sikt avgjerast av EU sitt regelverk, og ikkje av Noreg. Det er diverre berre ein generell overgangsperiode både i Nordsjøen og i farvatnet nord for 62. breiddegrad. Deretter "vonar" ein at EU skal "overta" det norske regelverket.
Lars Gunnar Lie seier det er svært kunstig å skilje mellom den politiske kontrollen og ressurskontrollen, slik det ser ut til at avtalen legg opp til. Har en politisk kontroll, kontrollerar ein og ressursane, slår han fast.
-Ein overgangsperiode når det gjeld spørsmål om kvotehopping - det vil seie dei reglane som krev norsk statsborgarskap for å eige norskregistrerte fartøy - er for lite. Og dersom EU sitt regelverk for utkast vert gjordt gjeldande, vil vi få svært dårleg kontroll med utviklinga av dei ulike fiskeslaga, understrekar Lars Gunnar Lie.
Lie kjenner seg heller ikkje trygg på at de erklæringane som vert gjevne i samband med 12-milssona er godt nok vern for kystfiskeflåten. Den norske fiskeflåten er i hovuedsak sett saman av små fartøy, og ein vesentleg del av fisket går føre seg innanfor 12-milssona. Folket langs kysten treng garanti for at fisket i 12-milssona også i framtida skal gjevast til norske fiskarar. Slik garanti har ein ikkje fått.
Sjølv om det er heilskapsvurderinga av medlemsskapsspørsmålet som skal og må vera det avgjerande for det standpunkt ein skal ta, er det viktig å ha synspunkt på for-handlingane og forhandlingsresultatet. Det viktigaste ved eit EU-medlemskap - unionsplanane - har Noreg ikkje forhandla om. Det har regjeringa godteke. Derfor seier KrF nei til norsk EU-medlemskap, understrekar stortingsrepresentant Lars Gunnar Lie.
