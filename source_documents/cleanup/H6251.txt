
13.10.02
Liv Signe Navarsete, Sp
Sp-landsstyret vedtok plattform for ny distriktspolitikk: Sp foreslår Distriktsombod
- Eg er nøgd med den breie støtta landsstyret i Senterpartiet gav til arbeidsgruppa for distriktspolitisk program sitt arbeid. Lokal næringsutvikling og gode velferdstilbod i lokalt styret samfunn er grunntanken i Senterpartiet sin distriktspolitikk. Gründerforum, distriktsombod og omlegging av skattesystem til fordel for lokal styring er mellom forslaga som vart vedtatt på landstyremøtet i Asker 12. oktober, seier nestleiar i Senterpartiet Liv Signe Navarsete.
- Senterpartiet ynskjer å innføra ei ordning tilsvarande det svenske Glesbygdverket. Eit slikt Distriktsombod skal kunna ta frittståande initiativ i distriktssaker, og forsvare distriktas interesser i politiske prosesser, seier Navarsete.
- Samfunnet må utviklas nedanfrå og opp. Gjennom desentralisering av makt og kapital viser vi tillit til det lokale engasjementet. Nytenking og skapearevne lokalt er ein føresetnad for ei berekraftig og framtidsretta utvikling i heile landet. Derfor må vi ha ein politikk tilpassa regionale og lokale tilhøve som stimulerer einskildmenneske og lokalmiljø. Dette ligg til grunn for vedtaka frå Senterpartiet sitt landsstyre om distriktspolitikk, fiskeripolitikk og småbedriftspolitikk, seier Liv Signe Navarsete som var leiar for arbeidsgruppa for den distriktspolitiske plattformen.
