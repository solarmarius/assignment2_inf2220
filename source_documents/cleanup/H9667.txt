
Dato: 13. oktober 2005
Parlamentarisk leder i FrP, Siv Jensen
- Ingen regjeringserklæring for "folk flest"
- Regjeringserklæringen fra de rød-grønne partiene viser at den nye regjeringen Stoltenberg ikke vil evne å løse de problemene folk flest møter i hverdagen. Det sier FrPs parlamentariske leder, Siv Jensen.
- Nei, når hele erklæringen baserer seg på at folk flest ikke skal få noe ekstra igjen av landets nye oljeinntekter - fordi handlingsregelen skal ligge fast - er det ingen ting som tyder på at de vil klare å løse landets mange utfordringer, sier hun.
Snillistisk innvandringspolitikk
- Når den nye regjeringen heller ikke vil reformere eldreomsorgen - hvor de altså fortsatt mener at det skal være opp til hver enkelt kommune å bestemme tilbudet og ikke er særlig mer konkrete i skatte- og avgiftsspørsmål - med unntak av at LO-medlemmer skal få skattelette mens skattenivået totalt sett skal økes! - ligger det an til at regjeringen Stoltenberg vil komme til å skuffe mange mennesker som trodde på Aps avgiftsløfter i valgkampen.
- Når de i realiteten også vil føre en politikk som vil føre til økt byråkrati som følge av innføring av nye folkevalgte regioner, innføring av en mer liberal innvandringspolitikk samt en justispolitikk som ikke akkurat vil innebære noe krafttak for å bekjempe
kriminalitetsutviklingen i samfunnet, tyder dette på at Ap har strukket seg langt for å tekkes sine samarbeidspartnere. I tillegg er det helt tydelig at den egentlige sjefen i Ap, Gerd-Liv Valla, har fått til dels sterkt gjennomslag for sine noe bakstreverske politiske holdninger.
Saklig opposisjonsparti
Jensen sier likevel at FrP vil forholde seg saklig og korrekt til den nye Regjeringen.
- Som landets største opposisjonsparti vil vi være bevisst vår rolle og selvsagt opptre saklig og ryddig i forhold til den nye regjeringen. Det betyr at vi også kommer til å være positive når regjeringen kommer med fornuftige enkeltforslag til Stortinget.
- Men, helhetsinntrykket av denne regjeringserklæringen er at det nå vil bli klare politiske fronter mellom en regjering, under sterk innflytelse fra Gerd-Liv Valla og Jan Davidsen, og et offensivt og moderne FrP som hele tiden vil søke å sette hverdagsproblemene for folk flest og landets forbrukere på den offentlige dagsorden, avslutter hun.
