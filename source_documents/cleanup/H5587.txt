
19.02.2002
J@glandbrev 19. februar 2002
- Vi bør høylydt protestere mot de rike landenes likegyldighet ved å signalisere at vi allerede neste år skal komme opp i 1 prosent av vår brutto nasjonalinntekt til utviklingsformål og at vi vil øke utover dette i årene som kommer. Norge bør også ta til orde for en global skatt som skal brukes til utviklingsformål. Den kan legges på for eksempel våpenhandel eller valutahandel. En tredje mulighet som kan være et supplement og som ble nevnt da utenrikskomiteen var i Verdensbanken, er å utvikle et globalt lotteri - globalt lotto - der inntektene skal gå til å utjevne forskjellene i verden, foreslår Thorbjørn Jagland i dette @-brevet fra 19. februar 2002.
Stortingets utenrikskomite har nettopp kommet hjem fra en lengre reise til Canada, USA og FN. Det var første gang utenrikskomiteen avla Canada et besøk. Jeg tok selv initiativet til dette fordi jeg som utenriksminister så hvilken betydning Canada har for norsk utenrikspolitikk. Spesielt i forhold til våre relasjoner til USA og FN. Norge spiller på lag med Canada i en lang rekke globale spørsmål. Det var Canada og Norge som i sin tid tok initiativet til landminekonvensjonen som ble undertegnet på en FN-konferanse i Ottawa. En av de store utfordringene vi får i de nærmeste månedene er å få vår nærmeste allierte USA til å etterleve denne og en lang rekke andre internasjonale konvensjoner. Canada og Norge arbeider også sammen om en internasjonal regulering av håndvåpen som er en minst like stor trussel mot sosialt liv og enkeltmennesker i store deler av verden, som landminene er.
11. september har lært oss hvilken sårbar verden vi lever i. Også den eneste gjenlevende supermakt - USA - er sårbar. Derfor burde det være i USAs interesse å støtte opp om FN og globale lover og regler. Men slik er det nødvendigvis ikke. USA har stilt seg utenfor en lang rekke internasjonale konvensjoner. Jeg har skrevet en bok - "Vår sårbare verden" - der jeg argumenterer sterkt for at vi må støtte USA i kampen mot internasjonal terrorisme. Det finnes ikke noe annet alternativ enn å gå etter disse nettverkene også med militære virkemidler. Det måtte i så fall være å sitte å vente på neste angrep. Men det som skjedde 11. september viste at disse menneskene er i stand til å ta i bruk alle virkemidler. Vi kan ikke sitte å vente på at de har masseødeleggelsesvåpen til disposisjon. Terrorisme kan ikke få høre det 21. århundre til.
Med samme klare røst vil jeg hevde at det ikke hører det 21. århundre til å handle på egen hånd og stille seg på siden av internasjonale konvensjoner som et flertall av FNs medlemsland vil etterleve. FNs generalsekretær Koffi Annan brukte på World Economic Forum som ble holdt i New York uken før utenrikskomiteen kom til byen, et talende bilde på den situasjonen vi alle befinner oss. Han sa at alle verdens land befinner seg i en båt langt ute på havet. Da er det lett å skjønne at hvis et menneske får en smittsom sykdom angår det oss alle.
Ingen land i verden kan stenge seg ute fra verdens problemer. Før eller siden når de våre egne kyster. Derfor blir det et stort paradoks at USA nå planlegger en historisk satsing på militær opprustning, mens støtten til utviklingslandene holdes langt under det som FN har satt som en målsetting. Samtidig vet vi at kløften mellom de fattige og rike er en udetonert bombe som truer vår alles sikkerhet.
Vi nærmer oss den store FN-konferansen om finansiering av utvikling i de fattige landene. Dette blir sannhetens time for de rike landene. Norge er et av de få landene som allerede ligger over den målsettingen som FN har satt opp - 0,7 prosent av brutto nasjonalinntekt. Men vi bør som et av verdens rikeste land ikke slå oss til ro med dette. Tvert i mot. Vi bør høylydt protestere mot de rike landenes likegyldighet ved å signalisere at vi allerede neste år skal komme opp i 1 prosent av vår brutto nasjonalinntekt til utviklingsformål og at vi vil øke utover dette i årene som kommer. Norge bør også ta til orde for en global skatt som skal brukes til utviklingsformål. Den kan legges på for eksempel våpenhandel eller valutahandel. En tredje mulighet som kan være et supplement og som ble nevnt da utenrikskomiteen var i Verdensbanken, er å utvikle et globalt lotteri - globalt lotto - der inntektene skal gå til å utjevne forskjellene i verden. Det siste forslaget skal man ikke harselere med. Vi har bygget opp folkehelsa i Norge og dermed bidratt til å utjevne store forskjeller i vårt eget land ved at spilleinntekter har gått til å bygge idrettsanlegg over hele landet.
Poenget er at det nå trengs et stort løft i kampen mot fattigdommen. Norge bør heve fanen høyt. Men vi kan ikke gjøre det uten å være et eksempel. Og for å komme tilbake til utenrikskomiteens besøk i Canada: Den samme dagen som komiteen kom til landet holdt statsminister Cretien en tale på World Economic Forum der han sa han ville påta seg en ledende rolle i å få G-8 landene i å gå fra ord til handling når det gjelder bekjempelse av fattigdom. Det finnes håp, men Norge bør i tillegg til selv å være et eksempel bygge allianser med likesinnede.
