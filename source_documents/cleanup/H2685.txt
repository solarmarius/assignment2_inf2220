
Onsdag 4.januar 1995
Stortingsrepresentant Solveig Sollie (KrF) støtter Børre Rønningen (SV):
Reduksjonen i transportstøtten er distriktsfiendlig
-Det er dårlig distriktspolitikk å redusere transporttilskuddet på bensin og diesel så drastisk som stortingsflertallet nå har gjort. Hensynet til utkantene gjør at Kristelig Folkeparti vil arbeide for å få tilbake de gamle reglene om transportstøtte. Jeg støtter derfor Børre Rønningen (SV) fullt ut når han nå vil ta saken opp i Stortinget. Dette sier KrFs stortingsrepresentant fra Telemark, Solveig Sollie.
Det var Arbeiderpartiet, Høyre og Fremskrittspartiet som under budsjettinnspurten før jul sørget for at transporttilskuddet på bensin og diesel ble redusert med 75 millioner kroner.
-Drivstoffprisene i distriktene var fra før av betydelig høyere i distriktene enn i sentrale strøk. Dette førte til en uheldig miljø- og fordelingspolitikk. Denne lite distriktsvennlige politikken er nå blitt videreført, sier Sollie.
KrFs Telemarks-representant er redd for konsekvensene av det politiske vedtaket.
-Vi risikerer at de økonomiske utslagene blir store i områder der innbyggerne er helt avhengige av privatbilen. Mange av dem som virkelig får merke økningen i bensin- og diesel-prisene mangler et kollektivt alternativ. Hadde de hatt ett godt kollektivtilbud ville situasjonen vært en annen, sier Solveig Sollie.
