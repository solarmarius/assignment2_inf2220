
Fredag 3. september 1993
Nestleder Jon Lilletun (KrF):
FORELDRE REISER SEG MOT 6 ÅRS SKOLESTART
- KrF KREVER OMKAMP
-Jeg synes det er gledelig at foreldre nå aksjonerer mot skolestart for 6-åringer. Selv om det var flertall i Stortinget for dette i vår, er det flertall blant velgerne mot dette. Det bekrefter for meg at kampen mot 6-års skolestart verken er tapt eller vunnet. KrF vil derfor kreve omkamp om denne saken i Stortinget. Det sier Kristelig Folke-partis nestleder Jon Lilletun. Han er også partiets skolepolitiske talsmann.
Jon Lilletun minner om at forskere, pedagoger og lærerorganisasjoner alle har sterke innvendinger til tidligere skolestart. De mener det vil føre til at innlæringsprosessen starter for tidlig, noe som vil ødelegge for utviklingen av skapende evner hos barnet. Han minner også om at det har vært foretatt meningsmålinger som viser at bare 29 prosent av de spurte ønsker tidligere skolestart enn idag. Dette, sammen med den foreldreaksjonen som nå sprer seg over hele landet, bør være de signalene stortingspolitikerne i Høyre og Arbeiderpartiet trenger for avvise 6-års skolestart når forslag om endringer i grunnskole-loven kommer til behandling.
-Alle 6-åringer bør få et pedagogisk tilbud, men det bør være knyttet til barne-hagen, og ikke til skolen. 6-åringene har et stort behov for lek og sosial læring, og i fri lek og fysisk utfoldelse henter de verdifulle impulser til en god oppvekst og sunn livsutfoldelse, sier Jon Lilletun.
Når det gjelder den praktiske og økonomiske siden ved saken, viser Lilletun til at Regjeringen har sagt klart fra at det ikke blir gitt noen økning i de statlige overføringene til kommunene som følge av reformen.
-Det betyr i klartekst at kommunene må finne midler andre steder på sine budsjetter. Jeg kan ikke se at dette kan skje uten at helt grunnleggende tjenestetilbud i kommunene blir skadelidende, sier Jon Lilletun til slutt.
