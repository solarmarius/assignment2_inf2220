
18.6.2005
Trude Malthe Thomassen , nasjonal talsperson, Miljøpartiet De Grønne
Direkte opptak til siviltjeneste
Sesjonen er i dag det viktigste system i anskaffelsen av soldater til militærvesenet, og ordren om å møte til sesjon er en militær ordre. Under sesjonen, er de oppmøtte underlagt militær kommando og straffelov, og har dessuten ved alene å etterfølge innkallelsen til et militært møte, adlydt en militær ordre. I dette ligger en legitimering av militærvesenets eksistens og virksomhet, samt av dets myndighet over sivilbefolkningen, inkludert erklærte pasifister, som på ingen måte kan finne dette å være forenlig med sin overbevisning.
Slik er ikke den militært organiserte sesjon å anse prinsipielt annerledes enn den militære førstegangstjeneste. Miljøpartiet De Grønne krever anerkjennelse av pasifisters rett til å bestemme over egen samvittighets omfang og konsekvenser, og reagerer på det sterkeste på kriminaliseringen av de som til i dag har valgt å nekte sesjonsoppmøte som følge av sin overbevisning. Konkret støtter vi derfor retten til, på pasifistisk grunnlag, å søke direkte opptak til siviltjeneste, uten sesjon.
