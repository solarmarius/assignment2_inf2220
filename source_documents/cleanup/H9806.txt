
Dato: 14.desember 2005
Utdanningspolitisk talsmann i FrP, Anders Anundsen
- Uforsvarlig saksbehandling av Djupedal
Kunnskapsminister Øystein Djupedals midlertidige friskolelov får nå etterspill i Stortinget. FrPs Anders Anundsen mener Djupedal kan ha feilinformert om hvordan han vil behandle søknadene fra friskolene, og vil be om en redegjørelse fra ministeren.
Bakgrunnen er et svar fra Øystein Djupedal på et skriftlig spørsmål fra Anundsen.
- 6. desember bekreftet Djupedal i et skriftlig svar at han ville følge normal og forsvarlig forvaltningspraksis overfor friskolene. Det er ikke det som blir tilfelle med den nye midlertidige ordningen han i går valgte å innføre.
- Kunnskapsministeren svarte med henvisning til forvaltningslovens § 11, der det heter at saker skal forberedes og avgjøres uten ugrunnet opphold. Han lovet også at Utdannings- og forskningsdepartementet og Utdanningsdirektoratet var opptatt av generelle krav til forsvarlighet i forvaltningen ble oppfylt også når det gjaldt søknader om etablering av friskoler, forteller Anundsen.
- Vedtaket om å innføre en umiddelbar stopp i godkjenningen er definitivt dermed ikke i samsvar med det han har informert Stortinget om.
- Gårsdagens stunt fra kunnskapsministeren der han via en pressekonferanse som var stengt for opposisjonspolitikerne, innfører umiddelbar stans i søknadsbehandlingen for etablering av friskoler og tilbaketrekning av allerede godkjente søknader for skoler som ennå ikke har startet opp, er alvorlig. Det kan ikke være noen tvil om at statsråd Djupedal med dette har drevet dårlig saksbehandling, og at det i tillegg kan stilles spørsmål om han har informert Stortinget når han burde ha gjort det.
- I stedet for å holde seg til det han har lovet tidligere, nemlig at Kunnskapsdepartementet i løpet av første halvår 2006 skulle legge frem et forslag til endring i loven om friskolene, har kunnskapsministeren tatt en uforsvarlig snarvei med tilbakevirkende kraft. Dette vil jeg nå ta initiativ til at ministeren må redegjøre nærmere for, avslutter Anundsen.
