
14.03.03
Senterpartiet
Fosen Mekaniske Verksteder i Gabrielsens klør - ansvarsfraskrivelse i næringspolitikken.
Senterpartiet mener at saken om Fosen Mekaniske Verksteder føyer seg inn i rekken av eksempler som viser Regjeringens manglende vilje til å gjøre nødvendige grep i næringspolitikken. Hjørnesteinsbedriften, øvrig næringsliv i regionen, lokalsamfunn og enkeltmennesker har blitt påført store belastninger og usikkerhet over lang tid.
Økokrim har henlagt saken mot Fosen Mekaniske Verksteder, men tilliten til verftet er svekket og ordreboka er tom. Det vil kunne innebære at den gode kompetansen bedriften har, forsvinner. Dette kan gjøre en videreføring av bedriften vanskelig og vil i så fall ramme en rekke underleverandører og svært mange arbeidsplasser i regionen.
Senterpartiet krever at Regjeringen umiddelbart utbetaler det beløpet som Fosen Mekaniske Verksteder og eventuelle andre verft måtte ha krav på. Dersom dette ikke skjer vil Senterpartiet søke å skape flertall i Stortinget for et vedtak om at disse beløpene blir utbetalt.
