
Dato: 05.08.04
Trond Birkedal, formann Fremskrittspartiets Ungdom
Islam, bading og konflikthåndtering
Førstkommende helg, 6. - 8. august, holder Fremskrittspartiets Ungdom (FpU) sin tradisjonelle sommerleir. Årets sommerleir finner sted på Tromøya i Arendal.
Fredagen begynner med at FpU-formann Trond Birkedal åpner leiren. Deretter skal Lars Gule, som tok en doktorgrad i filosofi med Islam og utvikling som et av temaene, snakke om globalisering, religionskritikk generelt og Islam spesielt. Lars Gule er generalsekretær i Human-Etisk Forbund og var en av kritikerne av Carl I. Hagens Islam-utspill tidligere i sommer.
På Sommerleiren blir det også internasjonalt besøk. Valdimar Valdimarsson kommer fra det største regjeringspartiet på Island for å snakke om islandske forhold og i tillegg får vi besøk av 17 år gamle Andres Tamla fra Estland. Estland styres av reformpartiet som er et markedsliberalistisk parti, og har innført flat skatt og ingen tollbarrierer, noe som har bidratt til å gjøre Estland til en av motorene blant EU- landene.
På lørdag skal Folk og Forsvar arrangere noe de kaller for fred og konfliktspillet, et spill som aktiviserer alle deltakerne og gir en realistisk innføring i internasjonal konflikthåndtering.
Ellers blir det sandvolley-turnering, playstation 2-turnering, karaoke, bading, spising og masse annet gøy.
Fullt program for helgen finnes på www.fpu.no 
