
Fredag 17. juli 1992
Kåre Gjønnes etter Helmuth Kohls besøk:
HVEM SKAL DEFINERE NÆRHETSPRINSIPPET?
Den tyske forbundskansleren Helmuth Kohl legger stor vekt på "nærhetsprinsippet" i EF, men han makter ikke å forklare hva dette prinsippet går ut på. For meg virker det som om nærhetsprinsippet på langt nær er ferdig definert i EF-systemet. Slik oppsummerer Kristelig Folkepartis parlamentariske leder Kåre Gjønnes sine inn-trykk etter møtet mellom den tyske kansleren og Stortingets utenrikskomité fredag.
Kåre Gjønnes sier det er en ting å si at beslutningene skal tas på et så lavt plan som mulig, noe annet hvem det er som skal avgjøre hvilke beslutninger som skal tas på de forskjellige nivåene. Den grensedragningen vil bli trukket opp i Brüssel, og Norge vil meget lett kunne komme i den situasjon at avgjørelser i saker som norske myndigheter mener bør skje på norsk nivå, vil bli tatt i Brüssel etter flertallsvedtak i resten av EF.
-Nærhetsprinsippet vil aldri gå lenger enn det unionen selv tillater, understreker Kåre Gjønnes. Han legger til at selv om prinsippet i seg selv virker positivt, gir det ingen garanti for at ikke små land blir overkjørt.
-Verken det møtet vi hadde med Kohl idag, eller de møter vi har hatt med ham tidligere, har bragt noen avklaring her, og denne usikkerheten ser det ut til at vi må leve med, også i fortsettelsen av denne prosessen, konkluderer Kåre Gjønnes.
