
Dato: 14. oktober 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
+
FLERE STILLINGER I SYKEHJEMMENE!
I forbindelse med behandlingen av årets Statsbudsjett vil Fremskrittspartiet fremme forslag om at antall stillinger i eldreomsorgen skal økes med 1000 i tillegg til Regjeringens forslag og det antallet som eldreplanen tar høyde for.
Mange pleiere i sykehjem, omsorgsboliger og de hjemmebaserte tjenestene blir utslitt og utbrent og har ikke overskudd til pasientene. Mange av dem blir tidlig uføretrygdet etter slitsomt arbeid som bryter ned deres egen helse sier FrP's sosialpolitiske talsmann
John I. Alvheim.
Bemanningsfaktoren i norske sykehjem i dag er basert på 70-tallets kriterier, da beboerne i sykehjem hadde en gjennomsnittsalder på ca. 70-75 år. I dag er beboerne gjennomsnittlig 80-90 år og adskillig mer pleietrengende enn for 20 år siden. I den vedtatte eldresatsingen har Stortinget ikke tatt hensyn til denne utviklingen. Derfor må antallet pleiere i sykehjem økes betydelig i tillegg til det som er vedtatt sier John I. Alvheim.
Det er dessuten ikke akseptabelt at mange av klientene i eldreomsorgen ikke får den oppfølging de har behov for og som de burde ha krav på sier Alvheim. Vi har vedtatt en plan for eldreomsorgen, etter at de fleste partier har innsett at forholdene i norsk eldreomsorg ikke er akseptable. Dessverre ser det ikke ut til at forholdene bedrer seg raskt nok. I sykehjemmene er det for få hjelpepleiere i forhold til antall pasienter. Dette går ut over både de ansatte og pasientene.
