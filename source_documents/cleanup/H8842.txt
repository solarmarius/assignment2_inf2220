
3. desember 2004
Stortingsrepresentant Rune J. Skjælaaen (Sp)
Gjennomslag for vedlikeholdsmidler til kirker
- Det er gledelig at stortingsflertallet endelig vedtar å opprette en rentefri låneordning for vedlikehold av kirkebygg, sier Rune J. Skjælaaen (Sp). Kirke-, utdanning- og forskningskomiteen avga i dag innstilling til statsbudsjettet for 2005. Senterpartiet har i flere år foreslått etableringen av en slik låneordning. Vedtaket gir kommunene mulighet til å realisere sårt tiltrengt vedlikehold og rehabilitering av kirkebygg.
- Mange kirkebygg er i en så dårlig forfatning at verdifulle kulturskatter står i akutt fare for å gå tapt og bokstavelig talt ramle sammen, fortsetter Skjælaaen. Ordningen har en ramme på 500 millioner kroner for 2005.
- At behovet for en slik ordning er stort har vært kjent lenge, sier Skjælaaen og viser til at behovet for utbedringer på landsbasis er i størrelsesorden 4 milliarder kroner. Med en dårlig kommuneøkonomi, der valgene står mellom smertefulle kutt i ulike velferdstjenester, har ikke kommunene økonomi til alene å ta det store løftet å sette kirkebyggene i tilfredsstillende stand. Senterpartiet mener kommunene må gis økonomiske rammer som gjør det mulig å foreta løpende vedlikehold på egen kjøl. - Men når staten over mange år har neglisjert det faktiske behovet for midler, er forfallet nå blitt så stort og alvorlig at staten må bære en del av kostnaden, sier Skjælaaen.
Under behandlingen i Stortinget foreslo Senterpartiet også etablering av en tilskuddsordning for rehabilitering av middelalderkirker. Disse oppgavene er gjerne mer kompliserte og kostbare. - Dessverre fikk Sp ikke flertall for forslaget i denne omgang, sier Skjælaaen som vil følge utviklingen framover.
