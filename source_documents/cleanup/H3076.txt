
03.06.99
Fra stortingsrepresentant Ivar Østberg (Troms)
Forskuttering av bevilgning til Forsvaret kan redde arbeidsplasser i Troms
-Dersom vi forserer budsjettbevilgninger til ombygging av landgangsfartøyer til dykkerfartøyer for forsvaret, vil minst 100 arbeidere og flere lærlinger unngå permittering. Jeg håper derfor å nå fram til våre folk i finanskomiteen om å legge inn en ekstrabevilgning i Revidert nasjonalbudsjett for å gi et viktig håndslag til verftsindustrien. Dette uttaler stortingsrepresentant Ivar Østberg, som er ekstra bekymret for de unge arbeidstakerne som har satset sin fremtid innenfor verkstedindustrien.
Verkstedindustrien i Harstad opplever ordretørke. I disse dager går ca 100 ansatte ut i permisjon p.g.a. manglende oppdrag. -Når forsvaret har liggende klar planer om forlengelse og ombygging av 2 landgangsfartøyer til dykkerskip, ville det være god distrikts- og sysselsettingspolitkk å forsere bevilgningen i budsjettet.
-Kaarbøgruppen i Harstad trenger oppdrag nå, sier Østberg, som lover at han vil appellere til Kristelig Folkepartis egne folk i finanskomiteen. Budsjettet er stramt og kravene er mange, legger Østberg til.
