
onsdag 6. desember 2000 21:04:32
En halv milliard ekstra i Forskingfondet og 270 mill kr mer til universiteter og høyskoler
- Budsjettseier for høyere utdanning
- Venstre og de andre sentrumspartiene har nådd fram med å få til kraftige løft for universiteter, høyskoler og grunnforsking på statsbudsjettet. Statsråd Giskes angrep på høyere utdanning er slått tilbake. Det sier Venstres medlem i Stortingets utdannings- og forskingskomite, Odd Einar Dørum.
Venstre har fått gjennomslag for blant annet 213,5 millioner kroner ekstra til universitetene, en halv milliard ekstra i forskingsfondet, ca 60 mill kr ekstra til høyskolene, 2,5 mill ekstra til kunsthøyskolene og bedre studiemuligheter for utenlandsstudenter. Den næringsrettede forskingen styrkes med 25 millioner kroner. Arbeiderpartiets opprinnelige forslag til statsbudsjett var etter fagfolks mening det dårligste på mange år for universitetene, men dette er nå kraftig endret.
- Jeg mener at et ekstraløft er helt nødvendig, sier Odd Einar Dørum. Nå blir det mulig med en skikkelig satsing på studiekvalitet og grunnforsking ved universitetene, og vi kan gjenreise troen i forskings-Norge på at Stortinget mente alvor med de løftene som tidligere er gitt om å løfte Norge som utdannings- og forskingsnasjon.
I dagens innstilling ber også en samlet komite Regjeringen om en opptrappingsplan for forskingsbevilgningene som kan sikre at Norge minst når OECD-gjennomsnitt i løpet av 2005. Planen skal komme i Revidert Nasjonalbudsjett 2001. - En slik plan har Arbeiderpartiet til nå vært uvillige til å legge fram, og det er meget gledelig at Regjeringen nå forpliktes til å gjøre dette, sier Dørum.
For Venstre vil forsking og høyere utdanning ha topprioritet, ikke bare ved dette budsjettet, men også i årene framover, sier Odd Einar Dørum.
De 213,5 millioner kronene ekstra til universitetene neste år skal etter Stortingets vedtak benyttes slik:
* 113,5 mill kr fordeles til universitetene direkte
* 100 mill kr i omstillingsmidler blir fordelt av departementet til universitetene, ut fra de kriterier som benyttes i år. Den anslagsvise fordelingen under bygger derfor på årets fordeling, hvor 90 millioner kroner er fordelt på institusjonene og 10 mill kr er avsatt spesielt til tiltak på tvers av institusjonsgrensene.
Universitetet i Oslo: 44,1 mill kr pluss anslagsvis 40 mill kr i omstillingsmidler, og 3,5 mill kr ekstra til Nasjonalt senter for Menneskerettigheter
Universitetet i Bergen: 32,5 mill kr pluss anslagsvis 21 mill kr i omstillingsmidler
NTNU i Trondheim: 20,6 mill kr pluss anslagsvis 21 mill kr i omstillingsmidler
Universitetet i Tromsø: 12,9 mill kr pluss anslagsvis 8 mill kr i omstillingsmidler
I tillegg kommer 10 mill kr til fellestiltak for universitetene på tvers av institusjonsgrensene.
