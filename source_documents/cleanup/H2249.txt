
Tirsdag 19. januar 1993
Parlamentarisk leder Kåre Gjønnes (KrF):
KOMMENTAR TIL STOLTENBERGS UTENRIKSPOLITISKE REDEGJØRELSE
Det har tradisjonelt vært en bred politisk enighet i Stortinget om Norges utenriks-politiske kurs, og det gjelder også den redegjørelsen utenriksminister Torvald Stolt-enberg ga i Stortinget tirsdag 19. januar. Det er tre områder i redegjørelsen jeg ønsker å kommentere. Det gjelder situasjonen i Bosnia, oppblomstringen av nasjon-alisme i Europa og bistandspolitikken.
Samme dag som Stoltenberg holder sin redegjørelse i Stortinget, er det et avgjørende møte i fredsforhandlingene om det tidligere Jugoslavia, der serberne skal avgjøre om de godtar den siste fredsplanen. Gjør de ikke det, er verdenssamfunnet nødt til å gripe aktivt inn, for eksempel i regi av NATO, under autorisasjon av FN. Etter KrFs mening kan ikke denne konflikten få lov til å utvikle seg videre uten at et internasjonalt engeasjement setter en effektiv stopper for krigshandlingene.
Jeg er enig med utenriksministeren i hans beskrivelse av den ekstreme nasjon-alismen i Europa som en trussel både mot verdensfreden og mot demokratiet. Jeg vil samtidig peke på at unionisme og føderalisme også kan undergrave demokratiet. Det er stor forskjell mellom det å ta vare på nasjonale verdier, og å ha en nasjonalistisk holdning, som i neste omgang også kan føre til rasisme.
Stoltenbergs redegjørelse var påfallende taus om bistandspolitikken. Den ble ikke nevnt med ett ord. Det er oppsiktsvekkende med tanke på den klare sammenheng som er mellom en manglende fordeling av ressurser, og oppblomstringen av konflikter. Med tanke på de bistandspolitiske signaler som regjeringen ga i sitt forslag til statsbudsjett, sier denne tausheten i Stoltenbergs redegjørelse mer enn svært mange ord.
