
Dato 3. september 2004
Stortingsrepresentant Per Ove Width.
Raser mot forsvarsministeren
Forsvarsministeren Kristin Krohn Devold bruker 560 millioner kroner på et superkontor til sin egen toppledelse. - Galskap og pengesløseri, sier FrPs forsvarspolitiske talsmann Per Ove Width.
Skandalene rundt Kristin Krohn Devold vil ingen ende ta. Ikke før stormen rundt hennes manglende prioritering av Sjøforsvaret la seg, dukket en ny skandale opp. Nå skal Devold og co bruke over en halv milliard kroner på å bygge et fire etasjers kontorbygg på Akershus festning. Bygget skal huse de ansatte i Forsvarsdepartementet (FD) og Forsvarets Overkommando (FO), melder NRK i dag.
- Dette er feilprioritering av verste sort. I stedet for å benytte de eksisterende lokalene på Huseby, velger ministeren å la lokalene stå tomme og bruker altså over en halv milliard kroner på et nytt bygg. Som om ikke det var nok så skal bygget føres opp på et vernet område. Dette er ingenting annet enn en skandale, raser Per Ove Width.
- Etter høringen i Stortinget denne uken, påpekte Devold at Forsvaret måtte kutte i den operative delen, for å få nok ressurser til støttefunksjonene. Det burde ha vært omvendt!
- Da saken var oppe til behandling i Stortinget, avviste forsvarsministeren, med støtte fra Arbeiderpartiet, FrPs forslag om å benytte de ledige lokalene på Huseby for en samlokalisering av FD og FO. Argumentet til forsvarsministeren var at det var viktig at de nye lokalene lå i sentrum, i nærheten av regjeringsbygget og Stortinget. Denne argumentasjonen hadde sikkert vært relevant for 50 år siden, men ikke i dag med dagens kommunikasjonsteknologi. Jeg bare fortsetter og rystes over denne forsvarsministers feilprioriteringer, avslutter Width.
