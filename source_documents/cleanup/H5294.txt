
8/11-01
Odd Roger Enoksen (SP) om SPs alternative statsbudsjett:
En sterk satsing på distrikt og utjamning
-Senterpartiet har i dag lagt frem et alternativt statsbudsjett hvor vi satser tungt på distriktene, forebygging fremfor reparasjon og utjamning av levekår. Det er stort behov for å tenke nytt når det gjelder bruk av statens penger. Det er for eksempel mye penger å spare på helse - og sosialbudsjett, hvis vi i stedet greier å prioritere penger til forebyggende virksomhet, sier Enoksen.
Senterpartiet foreslår en offensiv distriktssatsing for å forebygge sentralisering. Blant annet ved å bruke en halv milliard på utbygging av bredbånd og å gradvis fjerne ferjetakster på riksveissambandet. Vi ønsker også å utnytte den ledige kapasiteten innen anlegg til å satse på vei og rassikring, og foreslår derfor 620 millioner ekstra til veisektoren. Vi legger også inn ekstra midler til kjøp av tjenester i kortbanenettet, for å redusere flyprisene. SP foreslår at regjeringen legger frem en plan for Stortinget om utflytting av 6000 arbeidsplasser fra Oslo.
Viktige tiltak for å sikre verdiskaping i hele landet er å frita familiebedrifter for arveavgift og frita nyetablerere for registreringsavgift i Brønnøysundregisteret. Videre foreslår vi å heve avskrivingssatsene på fiskefartøy og lanbruksbygg, samt å fjerne foravgifter som finansierer matkontroll. Til lokale næringsfond og næringshager, som er viktige for å skape nye arbeidsplasser i distriktene, foreslås det en økning på 150 millioner.
Senterpartiet foreslår i sitt alternative budsjett å bruke en milliard til utjamning. Det innebærer blant annet satsing på boligtilbud for bostedsløse, eget skattefradrag for enslige med lav inntekt og at sosialhjelpsmottakere får beholde barnetrygden.
-Dette er et godt budsjett med mange gode forslag. Jeg håper det vil være mulig for oss å få gjennomslag for en del av tiltakene i prosessen som nå skal gå i Stortinget. Dette er et budsjettforslag som tar distriktenes, og dermed Nord-Norges, behov på alvor, sier Enoksen.
