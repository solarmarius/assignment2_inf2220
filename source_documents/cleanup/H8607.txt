
Dato: 22. september 2004
Stortingsrepresentant Øyvind Vaksdal (FrP)
- Gledens dag for strømkundene
Energipolitisk talsmann i FrP, Øyvind Vaksdal, er glad for at Naturkraft har besluttet å bygge et gasskraftverk på Kårstø. - Dette er en gledens dag for landets strømkunder, sier han.
I dag gjorde Naturkraft det kjent sine planer om å realisere byggingen av et gasskraftverk på Kårstø i Rogaland. - Dette vil ha mye å si for den fremtidige strømprisen i Norge, samtidig som det sikrer forsyningssikkerheten, konstaterer Vaksdal.
Vaksdal er glad for at i det minste èn av regjeringens totalt tre konsesjoner for gasskraftverk nå blir brukt.
- Naturkrafts beslutning viser at regjeringens argumentasjon om at det ikke var økonomisk lønnsomt å bygge gasskraftverk, rett og slett var gal. Han håper at det nå vil bli et gjennombrudd for gasskraftverk i Norge.
- Dette er et langt mer miljøvennlig alternativ enn det importert strøm fra kull- og atomkraftverk er.
Vaksdal er glad for at Arbeiderpartiets forslag om å flytte og eller inndra regjeringens konsesjoner aldri fikk flertall.
- Hadde Sylvia Brustads forslag blitt vedtatt hadde vi jo aldri fått dette gasskraftverket.
Øyvind Vaksdal håper at flere markedsaktører nå vil følge etter Naturkraft og benytte seg av de to resterende konsesjonene. Han mener det ytterligere vil bidra til stabile lave strømpriser i fremtiden. - I bunn og grunn viser Naturkraft nå at det er markedet selv som best vet hva som er lønnsomt og ikke. Regjeringen har rett og slett gått på et kjempenederlag, avslutter han.
