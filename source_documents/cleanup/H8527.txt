
30.7.2004
Sp
Haga advarer grunneierne mot å leie ut tomter
Senterpartileder Åslaug Haga går nå ut og advarer grunneiere mot å leie ut grunn til tomter. Bakgrunnen for advarselen er at grunneiere kan oppleve å bli fratatt eiendommene sine innen få år. Det er Arbeiderpartiet sitt forslag om at alle som i dag leier tomt, for eksempel til hytter, skal få bli selveiere innen få år, som gjør at Senterpartilederen rykker ut med denne advarselen.
I mange år har bortfeste av tomter fungert som en god ordning for begge parter i kontraktsforholdet. De aller fleste leieforholdene har fungert konfliktfritt, og gitt godt utbud av tomter til hyttebygging og varige inntekter til grunneierne. Nå er risikoen blitt for stor, i og med at partiene som forsvarer den private eiendomsrett står for svakt Stortinget, sier Haga.
Haga viser til den unyanserte tvangsinnløsningsordningen som Ap sikret flertall for sammen med Krf, Venstre og Høyre i vår. - Dette er en løsning som gjorde mange vanlige grunneiere til de store taperne. Nå vil altså Ap gå enda et steg lenger. - Det var jo allerede i vår spekulert på om forslaget som fikk flertall i Stortinget var grunnlovsstridig. Et ytterligere angrep på den private eiendomsretten vil være dramatisk. Dette er jo et angrep på vanlige folks eigendom, sier Haga.
Haga stiller seg undrende til at Arbeiderpartiet nå angriper en lov de selv sikret flertall for bare for noen uker siden. -Dette er jo uryddig i seg selv, sier Haga.
For oss i Senterpartiet er eiendomsretten grunnleggende. Det har den alltid vært, og det vil den alltid være, avslutter Haga.
