
Dato: 6. september 1999
FREMSKRITTSPARTIETS
STORTINGSGRUPPE
Fra Fremskrittspartiets stortingsgruppe
- Frp vil oppheve lov om registrering
av fritids- og småbåter
- Fremskrittspartiet vil oppheve registreringsplikten for fritids- og småbåter, sier Stortingsrepresentant Ulf Erik Knudsen fra Fremskrittspartiet.
Sammen med Stortingsrepresentant Kenneth Svendsen har Knudsen levert inn et såkalt dokument 8-forslag der lov om registrering av fritids- og småbåter foreslås opphevet. Forslaget vil bli behandlet i løpet av høsten.
- Både forrige og denne sommeren har det vært stor motstand fra båtfolket mot å registrer båtene. Dette dokumenteres av at myndighetene nå truer med at hvis ikke båteierne nå registrer båten, vil man bli bøtelagt eller båten blir beslaglagt av tollvesenet.
- Det er en fallitterklæring at slike trusler fremsettes ovenfor lovlydige borgere, bare fordi de ønsker å slippe unna en byråkratisk ordning, sier Knudsen. Han viser videre til urimeligheten i selve registreringen, ved at oppblåsbare plastbåter som til vanlig henger i en plastpose på veggen er forlangt registrert i det nye registret.
Frp mener også at slike lover er en trussel mot respekten for lovverket, fordi loven strider mot folks sunne fornuft. Folk forstår enkelt og greit ikke at det skal skrives ut bøter fordi en ikke registerer en båt som henger på veggen i en plastpose.
