
5.6.97:
Ola D. Gløtvold.
OPPRUSTING VED NORSKE SYKEHUS
Senterpartiets medlem i sosialkomiteen, Ola D. Gløtvold, er godt fornøyd med at sosialkomiteen ga sin tilslutning til partiets forslag om å bedre det medisinske utstyret i norske sykehus. Regjeringen blir bedt om å legge fram en plan for utstyrsfornyelse og nyanskaffelse av medisinsk utstyr i forbindelse med nasjonalbudsjettet for 1998.
Mange av våre sykehus sliter med gammelt og delvis dårlig utstyr, og dette er svært uheldig for en rask og nøyaktig pasientbehandling, sier Ola D. Gløtvold.
Kvalitet på pasientbehandlingen og kvalitetssikring av hele helse- og omsorgssektoren er noe som det snakkes mye om, men vi må gjøre flere konkrete grep om det skal bli bedre, framholder Gløtvold. Han mener at det bør legges inn større økonomiske ressurser for slik utstyrsfornyelse slik at det medisinske utstyret i større grad kan følge utviklingen innen det medisinske fagfeltet.
Dårlig utstyr er i dag en av flaskehalsene når det gjelder pasientbehandling, og kan dessuten føre til dårlig kvalitet på behandlingen.
Av de nordiske landene er det Norge som bruker minst penger på det offentlige helsevesen, også i internasjonal sammenheng ligger vi lavt. Knappe økonomiske rammer i fylkeskommunene og ved det enkelte sykehus har gjort at det medisinske utstyret har blitt nedprioritert. Dette må vi gjøre noe med snarest, sier Ola D. Gløtvold, som mener at staten nå må ta sitt ansvar når det gjelder en plan for behov og økte bevilgninger.
