
28.10.02
Stortingsrep. Rune J. Skjælaaen, Sp
ER DET SLIK VI VIL HA DET?
»Dere på Stortinget har bestemt», er en setning jeg har hørt mange ganger i mitt første år som stortingsrepresentant. Jeg står inne for alt jeg har vært med på å bestemme. Men jeg har på lang nær fått være med på å bestemme den utviklingen som samfunnet vår går mot. I løpet av det første stortings-året er skillelinjene i norsk politikk blitt tydeligere. Regjeringen har valgt en kurs som er stikk i strid med det mitt eget parti, Senterpartiet, står for. Mer privat rikdom, fjerning av fellesgoder, et stadig mer krevende arbeidsliv og en ensidig tro på at markedskreftene vil tjene samfunnsutviklingen. Denne politikken er stortingsflertallets politikk, regjeringspartiene med støtte fra Fremskrittspartiet som både er fødselshjelper og er livgiver for Regjeringen.
Det er Fremskrittspartiet Regjeringspartiene har valgt å forhandle med. Og det er dette partiet som har stemt for det budsjettet vi nå har i 2002, også revidert nasjonalbudsjett i juni. De roper og skriker over Regjeringens prioriteringer og tar avstand fra dem, men stemmer for budsjettet. Når skal Fremskrittspartiet stilles til ansvar? Det er jo for gale at hver tredje velger vil stemme på partiet som godtar Regjeringens økonomiske politikk, en politikk som de samme velgerne protesterer mot. Og det er verd å merke seg at Fremskrittspartiet aldri har stemt for at kommunene skal bli satt i stand til å løse oppgavene gjennom en bedret kommuneøkonomi.
Forhandlingene om statsbudsjettet er i gang. Fremskrittspartiet har frem mot disse forhandlingene ropt høyere og høyere. Milliarder skal brukes. Bedre helsetjenester, bedre eldreomsorg, billigere sprit, lavere skatt og mindre til bistand. Det er ikke grenser for hva Fremskrittspartiet lover. Nå når forhandlingene er kommet i gang har de riktignok redusert på noen av kravene. Den økte innsatsen skal finansieres ved hjelp av kutt andre steder. Tidligere har kuttforslagene vært redusert distriktsstøtte, mindre til landbruket og selvfølgelig kutt i bistandsmidlene. Gjermund Hagesæter, Frp sin Hordalandsrepresentant i finanskomiteen, sier en kommentar i Bergen Næringsråd sitt blad at Fremskrittspartiet for inneværende år ville redusere de offentlige utgiftene med 20 milliarder kroner. Enhver med kjennskap til situasjonen i kommunene vet hva det vil innebære.
Det som blir mer og mer synlig rundt der vi bor, er at tjenestene blir dårligere og dårligere. Erna Solberg, kommunalministeren, sier det må effektiviseres og rasjonaliseres rundt omkring. Har hun vært rundt omkring og sett? Vet hun ar det har vært rasjonalisert og effektivisert i 10 år og at videre reduksjoner fører til færre sykepleiere og hjelpepleiere på sykehjemmet og at det ikke er økonomi til å beholde aktivitetslederen der? Vet hun at klassene blir større og større fordi skoler må legges ned og at nødvendig vedlikehold på skolebygningene har vært forsømt i mange år? Vet hun at hjemmehjelpen kommer bare hver 14. dag og at tidligere to timer er redusert til en? Vet hun at kulturskolene står i fare for å redusere tilbudet og at Regjeringen selv har foreslått å fjerne taket på foreldrebetalingen? Vet hun at mange skoler har kuttet ut leirskolene fordi kommunen ikke har råd til å betale den? Ja hun vet så inderlig godt. Prioritering, svarer hun.
Når vi stiller spørsmål til sosialministeren om situasjonen i eldreomsorgen, er svaret at dette er lokalpolitikerne sitt ansvar og at kommuneøkonomien ikke er hennes område. Når vi stiller spørsmål til utdanningsministeren om bekymring overfor utviklingen på skolesektoren rundt i kommunene, presiserer hun gang på gang at prioriteringene skjer lokalt og at kommuneøkonomi er kommunalministerens område. Det er en ansvarsfraskriving som ikke kan aksepteres
Det blir tydeligere at Regjeringen vil styrke privatøkonomien for de fleste av oss som har mer enn nok fra før på bekostning av fellesoppgaver. Det legges for kommende år opp til en vekst på det private forbruket som er sju ganger høyere enn veksten i kommuneøkonomien. Det betyr at avstanden i privat velstand og offentlig fattigdom blir større og større. Regjeringen velger å gi skattelette, skattelette for de som tjener mest fremfor å øke innsatsen på helt sentrale områder som eldreomsorg, skole og helse, sterk økning i egenandeler for alle som trenger helsetjenester, reduserte borteboerstipend for elever i videregående skole, svære kutt i tilskuddet til skolefritidsordningen. Er det slik vi vil ha det?
