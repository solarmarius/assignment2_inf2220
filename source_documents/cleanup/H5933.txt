
2. juni 2002:
Resolusjoner vedtatt på landsmøtet i Senterkvinnene
Senterkvinnene krever likeverdige pensjonsvilkår
Senterkvinnene krever endring av lovverket slik at alle forsikringsselskap plikter å gi tilbud om kjønnsnøytrale pensjonspremier.
Det er dyrere å forsikre kvinner hvis kvinnene skal få like ytelser som menn. Bakgrunnen er at kvinner lever lenger enn menn. Det kan også være mye dyrere å forsikre voksne kvinner enn yngre kvinner.
I ytelsesbaserte ordninger er premien kjønnsnøytral. Det er med innføring av innskuddsbaserte ordninger at dette temaet har blitt aktuelt.
En undersøkelse viser at kostnadene ved å forsikre en arbeidstaker blir tillagt vekt ved tilsetting. Det betyr at arbeidsgiver kan vegre seg for å tilsette kvinner.
Det er kjent at både Danmark og USA har lovbestemt kjønnsnøytrale premier. Da bør det også være mulig i Norge.
