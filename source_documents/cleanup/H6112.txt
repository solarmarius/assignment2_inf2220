
23.07.2002
Arbeiderpartiet
Rettferdig pensjon et rettferdighetsspørsmål
- Mange har reagert på årets pensjonsoppgjør. Både jeg og Arbeiderpartiet mener at Regjeringa ved årets oppgjør ikke på en tilstrekkelig god nok måte har fulgt opp de retningslinjene Stortinget har fastsatt. Jeg og mine kolleger i Arbeiderpartiets stortingsgruppe vil passe på at oppgjørene skjer slik Stortinget har forutsatt. Riktig pensjon er så avgjort et rettferdighetsspørsmål og et spørsmål om å fordele rettferdig mellom grupper, skriver stortingsrepresentant Asmund Kristoffersen i dette innlegget fra 23. juli 2002.
Innlegget til Kristoffersen
Pensjonsspørsmål engasjerer, ikke bare fordi over en million mennesker i Norge har pensjonsutbetalinger fra Folketrygden som sin hovedinntektskilde, men også fordi vi gjennom folketrygdordninga skal sikre alle en økonomisk grunntrygghet enten en blir uførepensjonist eller alderspensjonist. I en rekke andre land er befolkninga avhengig av å tegne sine egne pensjonsforsikringer for å få pensjon, noe som fører til store økonomiske forskjeller alt etter hvor god råd en har til å betale for pensjonsforsikringene. I vårt land bruker vi store ressurser for å sikre at Folketrygden når alle. Folketrygdens totale utgifter dekkes grovt sett med en tredel fra pensjonsinnbetalingene, en tredel gjennom arbeidsgiveravgiften og ca en tredel bevilget direkte over statsbudsjettet. På denne måten fungerer Folketrygden utjevnende mellom de ulike inntektsgruppene i samfunnet.
I Norge har Norges Pensjonistforbund sammen med LO og Funksjonshemmedes Fellesorganisasjon forhandlingsrett om størrelsen på Folketrygdens grunnbeløp og dermed stor betydning for pensjonenes størrelse. Disse forhandlingene føres naturlig nok mellom disse partene og Regjeringa og på bakgrunn av retningslinjer som Stortinget har vedtatt skal legges til grunn for disse oppgjørene. Stortinget skal godkjenne det årlige forhandlingsresultatet og har selvsagt ingen forhandlingsmulighet med organisasjonene.
Problemet med blant annet siste års oppgjør var at det ble brudd mellom Bondevik-regjeringa og organisasjonene, en meget uheldig situasjon som undergraver organisasjonenes forhandlingsmakt og som fører til at Stortinget må fastsette tillegget i grunnbeløpet og dermed pensjonene.
Mange har reagert på at Arbeiderpartiet til slutt fant å måtte godta Regjeringas forslag til pensjonsoppgjør. Det er nødvendig å minne om ansvaret for drøftingene med partene ensidig ligger hos Regjeringa, og det er ikke enkelt for Stortinget å overprøve resultatet fra disse uten at forhandlingsordningene settes på spill.
Men både jeg og Arbeiderpartiet mener at Regjeringa ved årets oppgjør ikke på en tilstrekkelig god nok måte har fulgt opp de retningslinjene Stortinget har fastsatt. Arbeiderpartiet foreslo og fikk for tre år siden vedtatt retningslinjer som skulle sikre at grunnbeløpet i Folketrygden skulle følge lønnsoppgjørene. Dette ble ytterligere innskjerpet før jul 2001 slik at Regjeringa skulle legge til grunn i sitt opplegg at pensjonistene skulle sikres minst like god inntektsutvikling som lønnstakerne. Jeg og Arbeiderpartiet har kritisert Regjeringa for ikke å ha fulgt opp dette og derfor foreslo vi og fikk Stortinget med på ei ytterligere skjerping av kravene til hvordan pensjonistene skal sikres ei rettferdig pensjonsutvikling. Dette innebærer at pensjonistene ved kommende oppgjør først skal få et tillegg som tar igjen det en tapte i forhold til lønnstakerne forrige år og så skal en sikres ei inntektsutvikling minst på høyde med det som synes å bli resultat at det lønnsoppgjør som det forhandles om med partene i arbeidslivet.
Selv om jeg ovenfor viste til mange kritiske røster, så har mange landet over, både gjennom brev, telefoner og mailer til meg gitt uttrykk for glede over Arbeiderpartiets sterke engasjement for at pensjonsoppgjørene heretter må bygge på de retningslinjer som er ment å sikre pensjonistene rettferdige oppgjør.
Både jeg og mine kolleger i Arbeiderpartiets stortingsgruppe vil passe på at oppgjørene skjer slik Stortinget har forutsatt. Riktig pensjon er så avgjort et rettferdighetsspørsmål og et spørsmål om å fordele rettferdig mellom grupper.
Fakta om Trygdeoppgjøret 2002
I 1999 vedtok Stortinget retningslinjer for regulering av G. Siktemålet var å gi pensjonistene med folketrygdpensjon en inntektsutvikling om lag på linje med utviklingen for yrkesaktive.
Hovedpoenget i retningslinjene er:
-Utgangspunktet er LO/NHO oppgjøret og inntektsoppgjøret i offentlig sektor
-Materialet som skal danne grunnlag for drøftingene skal inneholde beregninger av hvordan inntektsutviklingen har vært det siste året og hvordan den forventes å bli.
Under Jagland og Stoltenbergregjeringene i 2000 og 2001 ble det oppnådd enighet med partene.
Fordi det over mange år har skjedd en underregulering av G, har pensjonene for de med tilleggspensjon sakket akterut i forhold til lønnsutviklingen. Minstepensjonistene har hatt en noe bedre inntektsutvikling enn lønnsmottakerne. Det er en viss forståelse for at dette store etterslepet må finne en løsning i pensjonskommisjonens arbeid og ikke i den enkelte årlige regulering.
Arbeiderpartiet ønsket å sikre at det ikke oppstår etterslep i fremtidige reguleringer av Grunnbeløpet og fremmet forslag ved statsbudsjettbehandlingen for 2002, for å understreke dette. Det ble flertall for følgende forslag:
"Stortinget ber Regjeringen sørge for at reguleringen av grunnbeløpet ved trygdeoppgjøret for 2002 foretas slik at grunnbeløpet reguleres minst på linje med lønns- og prisutviklingen for øvrig i samfunnet." om at G skal reguleres minst på linje med lønns- og prisutviklingen for øvrig i samfunnet."
I 2002 krevet partene:
1. Justering av grunnbeløpet med 0,8 % for å dekke opp avviket mellom utviklingen i G og årslønnsvekst for alle grupper i 2001
2. Lønnsoppgjøret for 2002 6 %
3. Regulering av G med 6,8%
Organisasjonene tar til orientering at antatt årslønnsvekst for 2002 i Revidert nasjonalbudsjett (St.meld. nr. 2 2001-2002) anslås til 5 %. Det særskilte oppgjøret for lærere holdes utenfor.
Staten la frem forslag om økning av G på 5,2%, dvs. 2810 kr til 54170 og dette ble tatt til følge i Stortinget. Etter Regjeringens syn vil forlaget tilfredsstille Stortingets vedtak i innst. S. 11 (2001-2002) fra budsjettbehandlingen.
Arbeiderpartiet deler ikke denne tolkning. Arbeiderpartiet mener at regjeringen bruker feil måte å regne på. Etterslepet må beregnes ved å definere forskjellen på forventet og faktisk lønnsutvikling foregående år. Det gir et etterslep fra i fjor på 0,8%, noe som igjen tilsier en reguleringen av G på 5.8%.
Arbeiderpartiet finner det ikke riktig At Stortinget i år overprøver Regjeringen og fastsetter G på et høyere nivå. Det er et viktig prinsipp for Arbeiderpartiet at det er Regjeringen som fører drøftingene med pensjonistorganisasjonene. Stortinget skal fastsette retningslinjene for disse.
Arbeiderpartiet har seriøst vurdert å sende oppgjøret tilbake til Regjeringen, men har kommet til at retningslinjene ikke er så entydige at det grunnlaget finnes.
Vi kan ikke ha slike runder flere år. For å være garantert et ordentlig oppgjør i 2003 har vi i det minste sikret flertall for at Regjeringen må legge frem sak om helt presise retningslinjene for trygdeoppgjøret. Saken legges frem slik at Stortinget kan vedta eventuelle nye retningslinjer i forkant av trygdeoppgjøret for 2003. G-regulering skal inneholde to forutsetninger:
-Etterslep fra foregående år
-Forventet lønnsvekst i forhandlingsåret
Til programkomiteen er det kommet forslag om å lovregulere justeringen av G. Dette er den sikreste måten å unngå opphoping av underregulering over tid. Vi må få inn synspunkter fra pensjonistorganisasjonene, slik at dette kan vurderes på landsmøtet høsten 2002.
