
Torsdag 9. mars 1995
Ola T. Lånke (KrF) om innstilling til ny bygningslov:
VIKTIG SEIER FOR ESTETIKKEN
-At en enstemmig kommunalkomité går inn for at kravet til estetiske hensyn skal tas med i den nye bygningsloven, er en seier for miljøet og trivselen i byer og tettsteder. En slik bestemmelse blir et viktig instrument for bedre byggekvalitet og vakrere byggmiljøer. Jeg er glad for at en samlet komité vil ha dette med i såvel formåls-paragrafen til loven, og i andre paragrafer. Det sier stortingsrepresentant Ola T. Lånke, som er Kristelig Folkepartis kommunalpolitiske talsmann.
-Det er riktig og nødvendig at også lovverket brukes aktivt for å sikre at estetikk og byggeskikk blir ivaretatt, både mer generelt, og i forbindelse med de enkelte byggeprosjekter, sier Ola T. Lånke. Han legger til at den enstemmige innstillingen fra komiteen er et uttrykk for at estetiske kvaliteter i byggevirksomheten er et viktig offentlig anliggende, og at kommunene må være seg sitt ansvar bevisst når det gjelder den estetiske utformingen av byggverk.
-Det er ikke snakk om å legge opp til noen slags "autorisasjon" av en eller flere stilretninger, men komiteen foreslår en lovtekst som stiller krav til at utformingen av et byggverk må være i samsvar med byggets funksjon, og med respekt for naturgitte og bygde omgivelser, sier Ola T. Lånke.
Lånke sier at han er tilfreds med at Odelstinget trolig avviser regjeringens forslag om at en samordner på byggeplassen skal ta ansvaret for å samle inn opplysninger som ikke har med selve byggearbeidet å gjøre, med tanke på å avsløre useriøse kontraktører og svart arbeid. En slik forpliktelse vil lett oppfattes som en tidkrevende ekstrabelastning, og kan føre til at kvaliteten på byggearbeidet forringes, mener han. Regjeringens forslag om å avskaffe ordningen med forenklet byggemelding for mindre byggearbeider vil også føre til økt byråkrati og merarbeid for hus- og hytteeiere som går med utbedringsplaner, mener Lånke, som tror Odelstinget vil avvise også dette forslaget.
-Forslaget om å innføre hjemmel for å ilegge tvangsmulkt ved overtredelse av bygningsloven, er bedre og mer hensiktsmessig enn dagens ordning med forelegg og tvangsgjennomføring. Det gir plan- og byggningsmyndighetene bedre mulighet til å stanse ulovlig byggevirksomhet på et tidligere tidspunkt, sier Ola T. Lånke. (KrF-Press/NPE)
