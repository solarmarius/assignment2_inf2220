
21.03.2002
Feministbrev 20. mars 2002
Feministbrev 20. mars 2002 er fra likestillingsministeren i Sverige, Margareta Winberg. Hun holdt denne talen under åpningen av en konferanse som de svenske Sosialdemokratiske kvinnene (s-kvinnorna) holdt i Trollhättan for kort tid siden.
Kjære feminist
När jag var liten här i Trollhättan var min mamma hemmafru. Det hette så. Hon var en fru - gift med pappa - och hemma. Hemmafruperioden i Sverige var inte lång. Den representerade ett synsätt hos arbetarklassen som sa till allmänheten och framför allt borgarklassen att även en arbetare kunde försörja sin familj. Då, på 50-talet här i Trollhättan var klassperspektivet starkt och tydligt. Saab, NOAB, Flygmotor, Stridberg & Björck Ferro med flera industrier borgade för en stark fackföreningsrörelse, en stark socialdemokrati och som sagt ett klassperspektiv som också formulerades högt. Då, på 50-talet var detta det dominerande synsättet. Överheten var alltid direktören. Arbetarklassens kvinnor och män var lika förtryckta. Arbetarklassfamiljen höll ihop och mannen skulle försörja sin fru och sina barn.
Det är med ömhet jag tänker på denna tid i mitt liv. Jag minns när vi skaffade TV, när vi fick råd med en gammal bil. Vilken frihet!Jag minns min mammas mat - typisk 50-talsmat; torsk med äggsås, oxroulader med brunsås, hemlagade kåldolmar och köttbullar. Den inlagda sillen. Men jag minns också min mammas frustration (fast jag kunde inte formulera det ordet då). Hur hon "bara" var hemma när pappa jobbade och jag gick i Hebeskola (där Folkets Hus nu ligger) och Läroverket (där Högskolan nu är). Hon ville och kunde mer. Hon ville ut ur den lilla enrummaren på Bangårdsgatan. Och chansen kom. Under 70 timmar utbildade hon sig till hemsamarit. Ja, det hette så. Hon gick till de gamla och sjuka. Hon skötte de större barnen, när det fötts ett nytt i familjen. Hon vårdade den cancersjuka kvinnan och hennes lilla dotter. Hon bytte glödlampa i taket hos alkisen och han passade på att tafsa henne på benen när hon stod på stegen. Ja, historierna i hennes nya liv var många. Plötsligt hade också hon något att berätta. Mamma, fd hemmafrun, nu yrkeskvinnan, hemsamariten var lycklig. Och hon tjänade sina egna pengar! Första månadslönen, 300 kronor efter skatt, användes till vår första transistorradio.
Min mamma finns inte längre men jag bär alltid med mig hennes liv och situation. Jag har under åren mött många kvinnor som hon. Frustrerade, osynliggjorda, kvinnor som velat mer, kunnat mer än att vara maka och mor. Jag har också sett skillnaden när deras liv förändrats. När de fått ett betalt arbete, när de fått spela en roll utöver den i familjen. När de fått egna pengar i handväskan. Först då har de kunnat välja liv. Bo ihop med den de älskar eller bo ensam. "Han var inte alltid så snäll" är titeln på en skrift från Nationellt Råd för kvinnofrid. Den handlar om våld mot äldre kvinnor - kvinnor som inte haft något reellt val, trots att han inte alltid varit så snäll...
Grunden för jämställdhet måste därför alltid vara den egna inkomsten, rätten till det egna valet. Ideologiskt har socialdemokratin nu i teorin insett att klasskampen inte räcker. Kvinnokampen måste utgöra det andra benet. Att se den strukturella över- och underordningen, att uttala männens hittillsvarande överhöghet, dominans, makt är ett första steg. Att vilja göra något åt det är det andra steget. När det är taget kan man beteckna sig och sitt parti som feministiskt.
På 50-talet var det direktören som var överheten. Idag kan vi se att direktören också var en man. Och det betyder att arbetarklassens kvinnor var (och är) dubbelt förtryckta. Klass och kön. Två strukturer, lika viktiga att riva. Och det har vi kvar. Därför är S-kvinnors konferens här i Trollhättan imorgon så viktig. Lönearbete, lönediskriminering, representation, våld mot kvinnor, prostitution och trafficking, barnomsorg och maxtaxa, ja listan på angelägna frågor kan göras lång. Det viktiga att komma ihåg är att vi är inte färdiga.
Vi har långt kvar!
Margareta Winberg
