
12. november 1999
Thorbjørn Jagland
Kontantstøtten - en presisering
I denne uttalelsen gir Thorbjørn Jagland en utdypelse av sine synspunkter om kontantstøtten, etter at det ble debatt om hans uttalelser til Aftenposten 11. november 1999.
- Jeg ønsker IKKE å bevare kontantstøtten slik den er utformet i dag. Kontantstøtten må forbedres og gjøres mer sosialt rettferdig, skriver han blant annet.
- Det har oppstått en debatt etter uttalelser jeg kom med i Aftenposten torsdag om kontantstøtten. Jeg finner derfor grunn til å utdype mine synspunkter noe nærmere.
- Jeg ønsker IKKE å bevare kontantstøtten slik den er utformet i dag. Kontantstøtten må forbedres og gjøres mer sosialt rettferdig. Men dette kan ikke oppnås dersom Arbeiderpartiet setter seg på sidelinja og fører kampen mot kontantstøtten videre i neste periode. Det eneste Arbeiderpartiet vil oppnå da, er at det er Høyre og Fremskrittspartiet som får muligheten til å forme kontantstøtten i sin retning. Og det er ikke i en retning som borger for mer sosial rettferdighet og en bedre likestillingspolitikk.
- På landsbasis mottar i dag 83 prosent av ettåringene og 70 prosent av toåringene kontantstøtte. Dette er et forhold vi i Arbeiderpartiet ikke kan lukke øynene for. Vi kan ikke gå til valg på et budskap som går ut på at rettigheter skal tas fra folk. Vi må heller gå til valg på en helhetlig barne- og familiepolitikk.
- Jeg er blitt kritisert for å gå på tvers av partivedtak. Dette er ikke riktig. Det som skjedde på landsstyremøtet var klart. Det kom rapporter fra hele landet om at vår holdning til kontantstøtten hadde skapt store problemer. Nå fikk man legge motstanden til side for å skaffe seg innflytelse, ble det sagt fra de aller fleste, og dette konkluderte møtet med. Et forslag fra redaksjonskomiteen om at Arbeiderpartiet skal arbeide for å oppheve ordningen etter valget i 2001, ble tatt ut av uttalelsen. Bare en person gikk inn for å beholde denne formuleringen. Men det ble også klart fremhevet at Arbeiderpartiet er mot den kontantstøtteordningen som er vedtatt, og at vi må få ei ordning som er familiepolitisk bedre. Det er vår viktigste oppgave i denne sammenhengen nå.
