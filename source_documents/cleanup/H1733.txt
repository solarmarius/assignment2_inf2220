
Vedtatt av Senterpartiets landsmøte
13.-16. Mars 1997
1997 - 2001
Stortingsvalgprogram
for
Senterpartiet
Grunnsyn
Senterpartiet vil at Norge skal bygge sin framtid på de kristne grunnverdier, humanistiske verdier i pakt med disse, og et levende folkestyre. Målet for Senterpartiets politikk er å skape et fellesskap av frie, selvstendige mennesker der rettferdighet, trygghet og likeverd er bærende prinsipper. Den enkeltes ansvar og plikter som medlem av et fellesskap, er rammen om den personlige frihet. Senterpartiet vil ha et samfunn som forvalter vår rike natur- og kulturarv med respekt og til beste for vårt felles livsmiljø.
Viktige grunnpilarer i Senterpartiets ideologi er
 desentralisering av makt, kapital og bosetting
 et samfunn i økologisk balanse
 kulturelt rotfeste
 frihet for enkeltmennesket, med ansvar for seg selv og fellesskapet
 blandingsøkonomi
 privat eiendomsrett for de mange
Senterpartiet ser hjem og familie som en grunnleggende sosial enhet i samfunnet. Enkeltmennesket skal ha mulighet til å være med og bestemme over sin egen livssituasjon. Det er viktig å sikre folk tilhørighet i sitt lokalsamfunn, enten de bor i by eller på landet. Spredning av makt gjennom desentralisering og styrking av lokalsamfunn, er virkemidler for å nå dette.
Alle skal ha likeverdige muligheter, uavhengig av kjønn, legning, funksjonsnivå, sivil stand, bosted og etnisk tilhørighet. Det er en hovedoppgave å bekjempe alle former for rasisme.
Senterpartiet vil arbeide for å sikre alle en økonomisk grunntrygghet. Vi må hindre en utvikling med økende økonomiske og sosiale forskjeller i samfunnet. Retten til arbeid gjelder alle.
I Norge forvalter vi store naturrikdommer, og landet vårt har mange fortrinn og muligheter. Naturressursene gir oss et grunnlag for verdiskaping og sysselsetting. Samtidig stiller dette krav til oss om å vise forvalteransvar i en verden hvor ødeleggelse av natur og livsmiljø er et økende problem.
Norge må gjennom sin nasjonale politikk og internasjonalt samarbeid bidra til å skape og opprettholde fred. Varig fred mellom folkeslag og nasjoner bygger på gjensidig respekt og toleranse. Derfor må respekt for andre lands kultur og egenart være grunnlaget for en videre utbygging av det internasjonale samarbeidet. Samarbeidet mellom nasjoner må utformes i samsvar med demokratiske tradisjoner. Nasjonal selvstendighet må være grunnlaget for et aktivt utenrikspolitisk engasjement fra norsk side. Arbeidet for rettferdig fordeling mellom rike og fattige i verden og for å sikre menneskerettighetene for alle, må være grunnleggende i norsk innenriks- og utenrikspolitikk. Som et lite land med demokratiske tradisjoner og institusjoner, bør Norge delta aktivt for å skape samarbeid og forståelse mellom selvstendige stater.
Senterpartiet arbeider for en ansvarlig forvaltning av natur og naturressurser. Vi vil arbeide for samfunn i sosial og økologisk balanse, nasjonalt og internasjonalt. Vår generasjon har ansvar for at det økologiske mangfold sikres for kommende slekter. Vi vil fremme en livsstil og en utvikling av samfunnet som respekterer de rammene som naturen setter. Samfunnsplanleggingen må ta utgangspunkt i langsiktig forvaltning av våre ikke-fornybare ressurser, og respekt for det økologiske systemet og naturens tåleevne. Næringslivet må arbeide innenfor de rammer ressurstilgangen og hensynet til kommende generasjoner setter.
Hovedsaker i perioden 1997-2001
1. Folkestyre, enkeltmenneske og samfunn
Senterpartiet ønsker fornying og vitalisering av folkestyret. Den politiske debatten må avspeile det som opptar folk, og avstanden mellom folkevalgte og velger må reduseres. Senterpartiet vil spre makt og kapital og arbeide for åpenhet omkring folkevalgt arbeid og offentlig forvaltning, slik at flest mulig kan delta i samfunnsdebatten. Folkevalgte organers innflytelse må styrkes både i forhold til byråkrati og marked. Lokale folkevalgte organer må gis økt myndighet og ansvar. Forholdene må praktisk legges til rette for at flest mulig gis anledning til å delta i folkevalgt arbeid. Senterpartiet går imot tvangssammenslåing av kommuner.
Enkeltmenneskets integritet og privatliv må vernes. Ny teknologi gir økt mulighet til kontroll med det enkelte menneske. Senterpartiet mener teknologien må utnyttes til å berike folks hverdag, ikke begrense den enkeltes mulighet til utfoldelse. Senterpartiet vil arbeide for et bedre personvern og for at den enkelte skal gis et styrket rettsvern og bedre veiledning i forhold til offentlige myndigheter. Retten til fri rettshjelp må styrkes og forbrukerinformasjonen bygges ut.
2. Verdiskaping og fordeling
Senterpartiet ønsker et allsidig næringsliv med hovedvekt på små og mellomstore bedrifter. Full sysselsetting og økt verdiskaping krever samarbeid mellom privat og offentlig sektor. Senterpartiet ønsker å styrke industrien i fastlands-Norge, og å sikre bedre muligheter for norsk eierskap i næringslivet. Det må utvikles nye eierformer og virkemidler som kan fremme lokal forankring og verdiskaping. Senterpartiet vil sikre lokal råderett over naturressurser og mulighet til styring og kontroll over valutaspekulasjon og pengeflytting. Senterpartiet vil arbeide for en god infrastruktur i hele landet.
Alle skal ha likeverdige muligheter uavhengig av bosted, sosial bakgrunn eller etnisk tilhørighet. Retten til arbeid og utdanning gjelder alle. Senterpartiet vil arbeide for en mer rettferdig fordeling av samfunnets ressurser. Vi må unngå å få et samfunn der majoriteten er tilfreds, mens levekårene for enkelte grupper forverres. Dette forutsetter en aktiv sysselsettings- og fordelingspolitikk. Det må føres en solidarisk inntekts- og skattepolitikk bygd på utjamning mellom grupper i samfunnet. Skjulte frynsegoder og fallskjermer må vekk. Likeverdige levekår forutsetter en aktiv politikk både for å opprettholde arbeidsplasser og bosetting i distriktene og for å bedre levevilkårene i de største byene.
3. Trygg hverdag
Senterpartiet ønsker at flest mulig skal ha innflytelse over sin egen hverdag. Samfunnet må legge til rette for at mennesker tar ansvar for egen livssituasjon, samtidig som det enkelte menneske sikres trygghet i forhold til oppvekst og nærmiljø. Kultur- og fritidstilbud er en viktig del av folks hverdag og må utformes slik at de er tilgjengelige for alle og slik at de fremmer bredt engasjement. Senterpartiet mener kriminalitet må bekjempes blant annet gjennom forebyggende tiltak og ved at politi- og lensmannsetat styrkes.
Senterpartiet ønsker en velferdspolitikk som sikrer grunntrygghet for alle. Det offentlige trygdesystemet spiller en viktig rolle i fordelingspolitikken. Kvinnenes stilling i forhold til pensjon og trygdeytelser må bedres. Likeverdige levekår og gode sosiale forhold er avgjørende for en god helsepolitikk. Sammenhengen mellom livsstil, forbruksmønster miljø og helse blir stadig klarere. Dette må være utgangspunktet for en helsepolitikk som må ha som mål å sikre alle et tilfredsstillende tilbud uavhengig av privat økonomi og bosted.
4. Miljø og energi
Senterpartiet vil arbeide for en langsiktig og forsvarlig forvaltning av miljøet og naturressursene både lokalt, nasjonalt og internasjonalt, og innenfor alle samfunnsområder. Biologisk mangfold og sårbare økosystemer må sikres gjennom kombinasjon av et godt regelverk på nasjonalt nivå og en stor grad av lokal medvirkning og ansvar i forvaltningen av de berørte områdene. Produksjon, transport og forbruk av varer og tjenester må tilpasses økologiske rammer. Uttaket av olje- og gassressursene må styres ut fra hensynet til kommende generasjoner, miljøet og samfunnsøkonomien. Det totale energiforbruket må reduseres, blant annet gjennom sterkere satsing på energiøkonomisering (enøk). Samtidig må bruken av nye fornybare energityper stimuleres på bekostning av fossile energikilder. Satsing på enøk og nye fornybare energikilder som biobrensel, vindkraft og solenergi, prioriteres framfor utbygging av ny vannkraft.
5. Internasjonal rettferdighet
Den stadig økende forskjellen i levestandard mellom fattige og rike land er den viktigste internasjonale utfordringen vi står overfor. Senterpartiet ønsker en nord/sør-politikk som tar utgangspunkt i rettferdighet og mulighet til utvikling på det enkelte lands premisser. Det må legges til rette for en miljøvennlig og rettferdig handel. Multinasjonale selskapers innflytelse i verdenshandelen må reduseres og utviklingsland må gis større råderett over egne naturressurser og foredlingen av disse. Gjeldsbyrden må reduseres for de fattigste landene, og strukturtilpasningspolitikken til Verdensbanken og Det internasjonale pengefondet (IMF) må endres. Mangfoldet i samfunnsverdier og samfunnsmodeller må bekreftes i utviklingssamarbeidet.
Bistandspolitikken må utformes på en slik måte at den gir hjelp til selvhjelp. Bistand skal konsentreres til de fattigste landene og bygge opp om muligheten til egenutvikling. Støtte til små prosjekter i lokal regi er en viktig del av dette. Gjelden til de fattigste landene må slettes.
1. Folkestyre, enkeltmenneske og samfunn
Folkestyre innebærer et styresett med innflytelse for de mange og spredning av makt, kapital og eiendom. Et desentralisert samfunn er en forutsetning for å virkeliggjøre et reelt folkestyre. Skal folk føle ansvar og kunne utøve demokratiske rettigheter, må omgivelsene være så oversiktlige at den enkelte har mulighet til å engasjere seg.
Skal vi sikre viktige samfunnsinteresser, kan ikke utviklingen overlates til markedskreftene. Dersom viktige politiske målsettinger skal ivaretas, må markedet korrigeres gjennom styring fra folkevalgte organer
Senterpartiet mener at folkestyret må fornyes. Større reell makt til folkevalgte organer, ikke minst i kommuner og fylkeskommuner, er en forutsetning for at folk skal finne det meningsfylt å engasjere seg i politisk arbeid og ta ansvar for samfunnsutviklingen. Arbeidet i folkevalgte organer må foregå på en slik måte at folk gis innsyn i arbeidet og mulighet til innflytelse over de beslutninger som tas. Senterpartiet vil arbeide for frikjøp til politisk arbeid slik at alle kan få tid til deltakelse.
For å sikre best mulig folkevalgt innflytelse, vil Senterpartiet holde fast på dagens tre styringsnivå; Storting, fylkesting og kommunestyre. En forutsetning for et styrket folkestyre er at de økonomiske rammebetingelsene bedres. Offentlig sektor må sikres ressurser og stabile inntekter som fordeles slik at folkevalgte organer på ulike nivå gis mulighet til å løse de oppgaver de er tillagt.
Det må arbeides aktivt for å styrke helhetstenkningen i politikken. Senterpartiet mener at enkeltmennesket og oppgavene må komme i fokus. Omfanget av detaljreguleringer bør reduseres bl.a. ved forenkling av lover og regler. Forholdet mellom folkevalgte organer og forvaltningen skal være preget av ryddige ansvarsforhold og klare grenser. Det er nødvendig med en effektiv offentlig forvaltning for å ivareta sentrale politiske mål, for å sikre at rettsstatens prinsipper blir overholdt, bl.a. i saksbehandlingen, og for å sikre mindretallets rettigheter. Dette må imidlertid ikke føre til unødig byråkrati.
Forvaltningen må legge vekt på å gi hjelp og veiledning til den enkelte. Folk skal møtes med en åpen og positiv holdning. Det må bli bedre samordning, samarbeid og oppgavedeling mellom de ulike nivå og sektorer, og mellom stat, fylke og kommune.
Det er viktig at både folkevalgte og innbyggere blir trukket inn i planarbeid på et tidlig tidspunkt, slik at de kan delta aktivt i utformingen av tilbud og komme tidlig inn i beslutningsprosessene. En bredere og mer åpen planlegging på lokalplan kan bedre samarbeidet mellom det offentlige og private om viktige oppgaver.
Desentralisering av beslutningsmyndighet er et bærende prinsipp i Senterpartiets politikk. Et reelt kommunalt selvstyre innebærer at vi må godta at kommunene velger ulike løsninger, ut fra lokale behov. På særlig viktige områder kan det imidlertid være nødvendig med nasjonale standardkrav. Dette gjelder helse- og sosialsektoren, miljø, utdanning og likestilling.
Frivillig innsats - "tredje sektor"
Frivillig innsats og de frivillige organisasjonene står sentralt i vår demokratiske tradisjon og spiller en viktig rolle bl.a. innen kulturlivet, natur- og miljøvern, helse- og sosialsektoren, idretten og ungdoms- og nærmiljøarbeidet. Den frivillige innsatsen har for en stor del vært drevet på ideell basis, og har vært nødvendig for å dekke viktige behov i samfunnet. Senterpartiet mener det er viktig å ta vare på og styrke det frivillige engasjementet.
De frivillige sammenslutningene har egenskaper som velferdsstat og næringsliv mangler, og som er viktige for samfunnssolidariteten. De sivile aktivitetene har en egenverdi som går utover aktivitetene i seg selv. De har et særegent verdigrunnlag, demokratiske egenskaper, driver med alternativ virksomhet og har evnen til å skape tilhørighet i et sosialt fellesskap.
Et eksempel på frivillig organisering er ulike former for samvirke. Samvirkeorganisasjoner er selvstendige foreninger av personer som frivillig slutter seg sammen for å innfri felles økonomiske, sosiale og kulturelle behov og ønsker. De eies av medlemmene og er demokratisk styrt.
Det er et offentlig ansvar å sørge for at det utvikles tilbud og hjelpemuligheter overfor enkeltpersoner og grupper av mennesker som trenger behandling og omsorg. Senterpartiet mener at samvirke og annen frivillig organisert virksomhet kan være et supplement til offentlig organisering og et alternativ til privat virksomhet på rent kommersiell basis på ulike områder i samfunnet. Senterpartiet vil støtte forsøk på å overføre enkelte oppgaver til frivillige innen blant annet helse, omsorg, kultur og fritid, samtidig som vi går imot kommersialisering av velferdstilbud. Hensikten må være å dra nytte av frivillig organisering og deltakelse, uten at det slår ut sosialt urettferdig.
Senterpartiet ser positivt på ulike typer av samvirke, som f.eks. barnehager i regi av andelslag, foreldregrupper og organisasjoner, eldres bospareklubb og andre tiltak for bofellesskap, og felles innsats innenfor kultur, nærmiljø og oppvekst. Hjelpesentraler bygd på frivillig innsats er et annet eksempel på positive tiltak som bør oppmuntres videre.
Senterpartiet vil arbeide for at de frivillige organisasjonene gis gode vilkår, bl.a. gjennom økonomisk støtte og adgang til å bruke offentlige bygninger. Når forholdene ligger til rette for det, bør organisasjoner gis økonomisk mulighet til å utvikle nødvendige hjelpetiltak som alternativ til etablering av tilsvarende offentlige tiltak.
Det er viktig at organisasjonenes egenart og integritet blir ivaretatt i samarbeidet mellom organisasjonene og det offentlige. Organisasjonene har et selvstendig ansvar for å ivareta sin uavhengige rolle og sitt særpreg.
Senterpartiet vil arbeide for:
- at den offentlige støtten til frivillige organisasjoner i hovedsak ytes gjennom grunnstøtte eller frie driftsmidler.
- at den nedre grensen for skatteplikt for ikke-fortjenestebasert virksomhet økes kraftig.
- at det ikke stilles krav fra det offentlige vedrørende organisasjonenes formål for å tildele støtte, så lenge organisasjonenes formål holder seg innenfor norsk lovverk.
- at det blir lettere for frivillige organisasjoner å ha midlertidig ansatte.
Rettssikkerhet og personvern
Senterpartiet ser på retten til likeverdig behandling i rettsapparatet og forvaltningen, og enkeltmenneskets rett til vern om eget privatliv, som grunnleggende prinsipper i en rettsstat.
Dersom de lover og regler samfunnet har satt som ramme om den enkeltes liv skal virke etter hensikten, må det enkelte menneske ha likeverdige muligheter til å få prøvet sin sak for rettsapparatet. Dette er forhold som ikke kan begrenses av evnen til å tale egen sak eller mulighet til å betale. Vilkårlighet og forskjellsbehandling i rettsapparatet skal ikke forekomme. Alle forvaltnigsorganer skal etterleve forvaltningslovens regler om rettssikkerhet. Med utvidet bruk av offentlig regulering og fullmaktslover, er det blitt større behov for å etterprøve at forvaltningens skjønn utøves på riktig måte. Offentlig service, behandlingstid og tilgjengelighet må bli bedre.
I dagens samfunn må det legges stor vekt på å sikre enkeltmenneskers privatliv og frihet. Personvern blir avgjørende i et samfunn hvor mulighetene til overvåkning og kontroll er økende. Det må settes klare grenser for hvor langt offentlige myndigheter og andre kan gå i retning av å ha innsyn i eller kontrollere den enkeltes gjøremål. Senterpartiet erkjenner at kampen mot kriminalitet begrenser den enkeltes frihet, og mener en må kombinere målet om en effektiv kriminalpolitikk med hensynet til et godt personvern.
Adgangen til å opprette og bruke persondataregistre må praktiseres strengt. Det må utarbeides strenge regler for bruk av overskuddsinformasjon ervervet gjennom legal avlytting og overvåkning.
Senterpartiet vil arbeide for:
- at alle sikres økonomisk mulighet til å føre en sak for domstolene gjennom at ordningen med fri rettshjelp utvides til å gjelde flere saksområder og blir tilgjengelig for alle lavinntektsgrupper. Beløpsgrensene må heves betydelig.
- at størrelsen på rettsgebyrer blir redusert, særlig i saker som angår familierettslige forhold.
- at den enkelte får bedre informasjon, oppfølging og veiledning når saker som angår vedkommende blir behandlet i rettsapparatet.
- at instanser som driver frivillig juridisk veiledning får gode arbeidsvilkår og blir i stand til å hjelpe flere.
- at det åpnes for en friere domstolsprøving av forvaltningens skjønn.
- at intensjonene i forvaltningsloven følges opp ved at behandlingstiden for enkeltvedtak reduseres.
- at forvaltningen ikke skal kunne avgrense enkeltvedtak ved videresending til annet forvaltningsorgan når uttalelse i sak avgis, eller ved å generalisere vedtak. Partene i en sak må få full innsynsrett, og forvaltningen må på en mer effektiv måte følge opp de interessene partene i en sak har.
- at det innføres en plikt til å avgi forhåndsuttalelse også i skattesaker.
- at saksomkostninger i større grad dekkes også i skattesaker.
- at all adgang til romavlytting avvises.
- at de gjeldende regler for telefonavlytting innskjerpes.
- at kontrollen med domstolsavgjørelser i slike saker skjerpes.
- at rutinemessig videoovervåkning av butikker, kjøpesentre, gater og torg begrenses.
- at videoovervåkning av syke og pleietrengende ikke tillates uten særlig definert grunnlag.
- at det utarbeides strengere regler for bruk av personnummer, og at den enkelte gis informasjon om muligheten til å nekte å oppgi personnummer.
- at reglene for oppføring i dataregistre blir strengere og at muligheten til samkjøring eller krysskjøring av dataregistre begrenses. Dette må ikke være til hinder for etterforskning av dokumentert kriminalitet.
- at konsesjonsplikten for personregister opprettholdes og at det fortsatt gis adgang til å stille vilkår ved konsesjon.
- at Datatilsynet gis større anledning til å kontrollere at innholdet i konsesjonene blir overholdt.
- at enkeltpersoner gis rett til innsyn og mulighet til retting og sletting av data om egen person i dataregistre, og at det gis informasjon om disse mulighetene.
- at all overvåkning og registrering av lovlig politisk virksomhet avvises, og at kontrollen med at dette ikke skjer blir styrket.
Åpenhet og offentlighet
Muligheten til åpen debatt og meningsutveksling er grunnleggende for å sikre demokratiske beslutningsprosesser og utvikle folkestyret. Retten til å være informert er avgjørende for den enkeltes mulighet til deltakelse i samfunnsdebatten.
Senterpartiet mener at arbeidet i folkevalgte organer og offentlig forvaltning skal foregå i mest mulig åpenhet. Retten til selv å kreve innsyn i offentlige dokumenter kan aldri erstattes av styrt informasjon fra myndighetenes side. Retten til innsyn er nedfelt i offentlighetsprinsippet og i den norske offentlighetsloven. Disse og andre bestemmelser om åpenhet må vedlikeholdes og utvides. Offentlig forvaltning skal arbeide utifra at den enkelte har krav på innsyn og bidra til å oppfylle dette, blant annet gjennom veiledning om rettigheter og om hvordan innsyn kan oppnås.
Senterpartiet vil arbeide for:
- at offentlighetsloven revideres, og at retten til innsyn utvides ved at unntak i loven strammes inn.
- at retten til meroffentlighet praktiseres i samsvar med intensjonene.
- at offentlig ansatte skoleres slik at offentlighetsloven blir praktisert på en korrekt måte.
- at retten til innsyn i saker som angår internasjonale forhold, blir utvidet.
- at det gis utvidet mulighet til å påklage avslag på innsyn, og at
sivilombudsmannen gis en sterkere rolle i forhold til klagebehandlingen.
- at Stortinget praktiserer dokumentoffentlighet på linje med forvaltningen.
- at offentlig virksomhet som blir omdannet til statsforetak eller statlig aksjeselskap, skal være underlagt offentlighetslovens regler.
- at kommunene må praktisere størst mulig åpenhet både når det gjelder dokumenter og møter.
- at det settes i verk tiltak slik at reglene om begrunnet avslag og korrekt journalføring blir oppfylt i praksis.
- at postjournaler fra statlig forvaltning legges ut på data slik at tilgjengeligheten økes. Det bør gis direkte adgang til dokumenter som ikke er unntatt offentlighet og mulighet til å begjære innsyn i dokumenter som er unntatt offentlighet.
Stortinget
Helhetstenkningen i politikken må styrkes. Stortinget må ha et hovedansvar for å ivareta dette på nasjonalt nivå. Stortinget bør konsentrere seg om prinsipielle og langsiktige spørsmål. Stortinget må sikre egne arbeidsmåter og arbeidsform slik at muligheten til styring ikke blir forringet.
En effektiv og nøyaktig parlamentarisk kontroll med regjeringen og statsapparatet er en sentral del av vårt demokratiske system. Senterpartiet mener at Stortingets kontrollkomite må gis muligheter til å gjennomføre egne utredninger. Kontrollen må organiseres slik at det ikke hemmer effektivitet og initiativ.
Senterpartiet går imot at Stortinget skal kunne oppløses, og at regjeringen får mulighet til å skrive ut nyvalg.
Senterpartiet vil arbeide for:
- at rådgivende folkeavstemning nyttes i spørsmål av vidtrekkende nasjonal betydning.
- at Stortingets arbeidsform bedres ved at saksmengden blir jevnere fordelt gjennom året og ved at debattformen fornyes.
- at Stortingets rolle i behandlingen av EØS-spørsmål gjøres mer åpen, og at Stortinget skal spille en sterkere rolle i denne behandlingen.
- at arbeidsdelingen mellom Storting og regjering i internasjonale spørsmål blir gjennomgått og fornyet.
- at grunnlagsdokumenter for alle nye prosjekter som settes i gang i forvaltningen, inneholder klare målbeskrivelser som gir grunnlag for en forsvarlig evaluering og parlamentarisk kontroll.
- at Datatilsynet underlegges Stortinget.
Kommunene
Kommunene bør ikke være større enn at de gir oversikt og fremmer lokalt engasjement. Senterpartiet mener at endring av kommunegrenser må skje på bakgrunn av ønsker og behov lokalt. Senterpartiet mener at dagens kommunestruktur i store trekk bør beholdes, fordi den sikrer aktiv deltakelse fra innbyggerne og nærhet mellom folket og dets valgte representanter, og motvirker sentralisering av makt og bosetting.
Senterpartiet mener at kommunene bør gjøres mindre avhengige av staten. Derfor bør det foretas en samlet gjennomgang av rettighetslovgivning og forskrifter som berører kommunene. Det bør vurderes å innføre et avtalesystem som regulerer hvilke oppgaver kommunene skal utføre på vegne av staten, og hvordan disse skal finansieres.
Senterpartiet vil arbeide for:
- at beslutninger om eventuelle kommune-sammenslåinger skal ligge til kommunestyrene i de berørte kommunene, som enten kan avgjøre spørsmålet gjennom eget vedtak, eller legge det ut til folkeavstemning.
- at oppdeling av sammenslåtte kommuner bør kunne finne sted der det i en eller flere av de tidligere selvstendige kommunene, er et sterkt ønske om det.
- at det opprettes flere bydelsutvalg. Disse må gis større myndighet enn i dag og velges ved direkte valg.
- at kommunene i størst mulig grad får tildelt økonomiske midler i form av rammetilskudd. Når nye oppgaver blir tillagt kommunesektoren, må de også følges opp med økning i rammetilskuddet.
- å styrke rammene for interkommunalt samarbeid. Ulike modeller for interkommunalt samarbeid må prøves ut. Særlig gjelder dette innen ressurs- og arealplanlegging, næringsutvikling og på kulturområdet.
- å endre valgloven slik at regelen om minst 40 prosent av hvert kjønn kan oppfylles også i kommunestyrene. Valgloven må skissere hvordan dette bør gjennomføres i praksis.
- at det lokale sjølstyret grunnlovsfestes.
- at lokaldemokratiet gis utsettende veto ved store naturinngrep som endrer rammene for lokalsamfunnet, når dette er utbyggingssaker, båndlegging av natur på varig basis og statlig overtakelse av eiendomsrett.
Fylkeskommunen
Senterpartiet mener at den folkevalgte innflytelsen på fylkesnivå må styrkes. Politiske oppgaver og ansvarsområder som er underlagt fylkesmannen og andre statlige etater på fylkesnivå, må underlegges folkevalgt styring i fylkeskommunen. Fylkesmannens oppgave bør begrenses til å være ankeinstans og å utøve legalitetskontroll.
Senterpartiet vil arbeide for:
- en samordning av fylkeskommunens og den lokale statsforvaltningens oppgaver, med sikte på avklaring av oppgavedeling, rasjonalisering og innsparing. Den folkevalgte innflytelsen må styrkes gjennom en slik samordning.
- at den lokale statsforvaltningen samordnes og reduseres ved å avvikle oppgaver eller å overføre disse til kommuner og fylkeskommuner. Å redusere byråkratiet er en del av dette arbeidet.
- at beslutningsmyndighet innen vegsektoren i større grad overføres til fylkeskommunen. Vegsjefen underlegges fylkeskommunen også når det gjelder ansvaret for riksvegnettet.
- at samarbeidet mellom fylkeskommunene om f.eks. sykehusdrift, videregående opplæring og samferdsel, blir styrket.
- at sykehusdrift fortsatt skal være et fylkeskommunalt ansvar.
- å styrke det fylkeskommunale og kommunale engasjementet for næringsutvikling. Senterpartiet vil arbeide for å øke tilgangen på risikovillig kapital for næringsutvikling i distriktene.
- at fylkesmannens miljøvernavdeling og landbruksavdeling underlegges folkevalgt styring i fylkeskommunen.
Den samiske befolkningen
Samene er en urbefolkning på Nordkalotten, bundet sammen av felles språk, kultur og historie. Fordi det bor flest samer i Norge, har Norge et særskilt ansvar for utvikling av samenes kultur og levekår. Samenes kår i Sverige, Finland og Russland vil være avhengig av levekårene til de norske samene. Norges ratifisering av ILO-konvensjonen og Norges arbeid for andre minoriteter og urbefolkninger gir også Norge et spesielt ansvar internasjonalt for samenes utvikling og levekår.
Den norske stat har en forpliktelse, bygget på folkeretten og Grunnloven, til å gi samene muligheter til å kunne sikre og utvikle sin kultur. Staten må gi tilstrekkelige virkemidler til dette arbeidet. Tidligere fornorskningspolitikk har ført til at det nå må settes inn en aktiv innsats for å styrke samisk språk og kultur i kystområdene.
Senterpartiet vil gi den samiske befolkningen muligheter til kulturell og materiell utvikling på eget grunnlag. Det må ikke gjøres inngrep i bruksområdene på en slik måte at samiske primærnæringer blir svekket. Gjennom styrking av Sametinget og andre organer, må samene få større innflytelse på planlegging og tiltak som angår den samiske befolkningen.
Senterpartiet vil spesielt peke på nødvendigheten av å opprettholde og utvikle samisk bosetting og næringsliv både i de samiske kjerneområdene og i andre lokalsamfunn med samisk bosetting, for å videreføre og styrke samisk språk, kultur og næringsliv.
Sametinget må gis reell politisk innflytelse på flere saksområder, spesielt innenfor næringsutvikling i samiske områder og andre saker av spesiell interesse for den samiske befolkningen. Sametinget bør være representert i utvalg, styrer og råd som behandler saker med samiske interesser.
Det nordiske samarbeidet for samene, og mellom samene, må føres videre, særlig for å samordne lov- og regelverk som gjelder vern og utvikling av samisk kultur og naturressurser i samiske områder.
Senterpartiet mener at Samerettsutvalgets arbeid må føre til at samene og den øvrige lokalbefolkningen i Finnmark får reell innflytelse på forvaltningen av land og vann i fylket. Senterpartiet går imot at eiendomsrett og forvaltning skal skje etter etniske kriterier på individuell basis, men vil arbeide for at statens forvaltning av land og vann i Finnmark overføres fra staten til andre forvaltningsmodeller, hvor også den samiske befolkningen gis innflytelse over forvaltningen. Reindriftsnæringen må fortsatt kunne utnytte beitearealene over kommune- og fylkesgrensene i samsvar med sedvane og lovverk.
Reindrifta har i lange tider vært drevet som vekselbruk, med bakgrunn i naturens bæreevne. Det er viktig for Senterpartiet at reindriftsnæringen får rekruttert ungdommer til drifta. Dette for å beholde det kulturelle rotfeste og livsform i reindrifta. Forholdene må legges til rette for at det skal bli interessant og attraktivt å drive med rein.
Senterpartiet vil arbeide for:
- at det utnevnes en egen statssekretær for samiske saker.
- at Sametinget får et funksjonelt bygg i Karasjok.
- at Sametinget gis gode økonomiske kår.
- å arbeide for en ny grunnlovsbestemmelse om at Norges forpliktelser overfor samer etter internasjonale konvensjoner, skal bli en del av norsk rett.
- at samene får fullverdig representasjon i Nordisk Råd.
- at alle de nordiske, samiske folkevalgte organene blir representert i Barentsrådet.
- at det innføres et tospråklighetstilskudd i rammetilskuddet til de kommuner og fylkeskommuner som omfattes av samelovens språkregler.
- at statlige etater i samiske kommuner styrkes økonomisk slik at samelovens språkregler oppfylles.
- at det opprettes en samisk læremiddelsentral, og at teleundervisning tas i bruk både i grunnskolen og i videregående skole.
- at elever som har samisk som førstespråk i videregående skole, likestilles med norske elever med hensyn til antall språk og timetall.
- at alle samiske barn får rett til undervisning i og på samisk i grunnskolen. Det legges til rette for at voksne samer som ønsker det, gis opplæring i sitt morsmål.
- at det skal kunne gis undervisning i samisk som 2. språk.
- at det etableres utdanningstilbud innen næringskombinasjoner.
- at Samisk høgskole styrkes og utvikles til Nordisk Samisk høgskole og forskningssenter.
- at det etableres et samisk senter for arbeidsmarkedsopplæring.
- at voksenopplæringen styrkes i forbindelse med omstillingen i indre Finnmark.
- at det stimuleres til næringsutvikling i samiske områder, blant annet ved at det legges til rette for nye og gamle kombinasjonsnæringer etter samiske tradisjoner innenfor områder preget av samisk bosetting.
- å arbeide for at det fastsettes maksimumstall for rein, og for antall driftsenheter, innen hvert reinbeitedistrikt, tilpasset beitegrunnlaget.
- at fjelltjenesten og utmarkstilsynet tilføres kompetanse om reindriftsnæringen, og at det gjenopprettes et eget reinpoliti i de sentrale reindriftsområder.
- at en egen handlingsplan for kyst- og fjordområder med samisk bosetting følges opp med økonomiske midler.
- at sørsamer, lulesamer, østsamer (skoltesamer) og sjøsamer får utvikle sine kulturelle særtrekk på lik linje med nordsamer.
- at det etableres en offentlig samisk informasjonstjeneste.
- å styrke kunnskap og forståelse for den samiske/kvænske kultur i mye større grad enn det som er i Norge i dag. For å oppnå dette, er det nødvendig å innføre en mer helhetlig undervisning i skoleverket i forhold til samisk/kvænsk kultur. Dette må gjøres i samfunnsfag- og norskundervisningen, samt andre fag som kan knyttes opp til dette.
- at samisk språk og kulturforståelse er sentrale elementer når samiske helse- og sosialtilbud utvikles for det samiske folk.
- at Samisk Kulturfond styrkes.
- støtte til samiske kultursentra, f.eks. kulturhus, museer og bygdetun, for å fremme informasjon, vern og utvikling av regional og lokal kultur.
- å støtte samiske kvinners internasjonale arbeid for å bedre levekårene for kvinner i urbefolkningene.
2. Verdiskaping og fordeling
Senterpartiet har som mål å opprettholde et desentralisert bosettingsmønster, og å utvikle livskraftige lokalsamfunn i hele landet. Arbeidsplasser, kapital og makt må desentraliseres. Initiativ og tiltakslyst må støttes. Senterpartiet vil ta hele Norge i bruk.
Økonomisk politikk
Senterpartiets økonomiske politikk har som mål å skape full sysselsetting, økonomisk og sosial utjevning, og å bidra til en miljøvennlig utvikling. Senterpartiet vil redusere inntektsforskjeller gjennom skatte-, avgifts- og inntektspolitikken. Den økonomiske politikken skal bidra til desentralisering, og motvirke press- og fraflyttingsproblemer. Politiske virkemidler må brukes for å sikre likeverdige levekår for folk i alle deler av landet.
Det må arbeides for en produksjonsutvikling som er tilpasset kravene til miljø- og ressursvern. All økonomisk aktivitet må underordnes økologiske hensyn. Olje- og gassressursene må forvaltes i et langsiktig perspektiv både av hensyn til miljøet, framtidige generasjoner og økonomien. Norsk økonomi må gjøres mindre avhengig av ikke-fornybare ressurser som olje og gass.
Senterpartiet mener at dagens oppdrevne oljeutvinningstempo har en rekke negative effekter. Et høyt oljeutvinningstempo er dårlig forvaltning av oljeressursene på lang sikt og bidrar til å svekke fastlandsindustriens konkurranseevne. Det kan også føre til større inntektsforskjeller både nasjonalt og internasjonalt. Det er viktig at deler av oljeformuen kan investeres på en måte som styrker allsidig næringsliv og spredt bosetting i fastlands-Norge.
Det er nødvendig å redusere oljeutvinningstempoet slik at ressursene blir forvaltet på en mer langsiktig og miljømessig forsvarlig måte. Senterpartiet mener at Stortinget skal bestemme tempoet i oljeutvinningen.
Senterpartiet går imot at oljefondet brukes til direkte investeringer i aksjer og eiendom i utlandet.
Senterpartiet vil legge vilkårene til rette for økning i produksjon og sysselsetting. Derfor vil partiet arbeide for et lavt rentenivå, en redusert og differensiert arbeidsgiveravgift og økte offentlige investeringer. Investeringsnivået i oljesektoren må reduseres til fordel for sterkere satsing i fastlands-Norge.
Vilkår for styring
Gjennomføringen av Senterpartiets økonomiske mål forutsetter politisk styring, og at vi kan gjenvinne kontroll med vår egen utvikling. Særlig viktig vil det være å sikre nasjonal råderett over forvaltningen av våre naturressurser.
Senterpartiets mål utfordres av en internasjonal utvikling som bygger på prinsippene om fri flyt av varer, arbeidskraft, tjenester og kapital. Denne utviklingen forsterker rovdriften på naturressursene og presset mot livsmiljøet. Stadig hardere konkurranse, kombinert med raske omstillinger, øker arbeidsledigheten og skaper større økonomiske og sosiale skiller i samfunnet.
Senterpartiet mener at EØS-avtalen bryter med viktige forutsetninger for en fornuftig økonomisk politikk. Senterpartiet vil arbeide for at en handelsavtale med supplerende samarbeidsavtaler, blir lagt til grunn for Norges forhold til EU.
Hovedmålene i den økonomiske politikken kan bare nås gjennom et samspill mellom offentlig og privat sektor. Produksjonsbedriftene bør i hovedsak være i privat eie, men Senterpartiet mener at statlig eierskap må opprettholdes i strategiske bedrifter som f.eks. Statoil og Norsk Hydro.
Det offentlige har ansvaret for å bygge ut og opprettholde infrastruktur i hele landet, gjennom investeringer i samferdsel, utdanning, forskning og utvikling. Senterpartiet mener at NSB og Postverket skal omdannes til offentlige forvaltningsbedrifter.
Senterpartiet mener at strategisk offentlig eierskap i industrien kan være viktig i tilfelle der sikkerhetspolitiske hensyn må tillegges vekt eller der avkastning av naturressurser bør sikres for fellesskapet. Senterpartiet ser imidlertid ikke på aksjeselskapsformen som en tjenlig eierform for offentlig eid virksomhet. Dette gjelder særlig infrastruktur som post, tele, jernbane, statsbanker og energiproduksjon og -omsetning. AS-formen setter avkastning av kapitalen foran bredere samfunnsmessige hensyn. Blandingen av forretningsmessig drift og forvaltningsoppgaver og -ansvar kan føre til uheldige rollekonflikter. Et statseid AS vil i praksis ha et økonomisk ansvar som går utover aksjekapitalen. Dette kan gi uryddig økonomisk drift.
Senterpartiet vil videreutvikle de statlige finansieringsordningene. Det store behovet for risikokapital forutsetter et aktivt og godt utbygget statsbanksystem. Systemet må fungere i tråd med intensjonene.
Norge er rikt på naturressurser og råstoffer som kan foredles og gi verdiskaping i landet. Det er derfor av avgjørende betydning at vi gjennom lovgivning og styring sikrer oss mulighet for en fornuftig forvaltning av naturressursene. Konsesjonsloven må endres for å sikre dette.
Gjennomføring av Senterpartiets økonomiske politikk bygger på disse forutsetningene:
- at handelen med industrivarer videreføres, likevel med anledning for Norge til å stille egne miljøkrav til egenproduserte og importerte varer.
- at produksjonssektorer fortsatt kan skjermes mot utenlandsk konkurranse, i den grad vi finner dette ønskelig. Dette gjelder områder som jordbruk, bygg- og anlegg, transport og oljevirksomhet.
- at den nasjonale kontrollen med og styringen over naturressurser og produksjonsbedrifter, opprettholdes gjennom en konsesjonslovgivning som sikrer norske eierinteresser og forhindrer uheldige oppkjøp og "slakting" av norske bedrifter.
- at Norge arbeider for en internasjonal investeringsavtale som sikrer det enkelte land kontroll over egne naturressurser og stimulerer til lokalt og regionalt eierskap i næringslivet.
- at det arbeides for en begrensning i valutaspekulasjoner og kortsiktig pengeflytting gjennom en internasjonal avgift på valutatransaksjoner.
Skatter og avgifter
Det er behov for et nytt skattesystem der man i økende grad skattlegger verdiforbruk i stedet for verdiskaping. I tillegg til å sikre tilstrekkelige inntekter og å virke omfordelende, må skattesystemet også stimulere til økologisk ansvarlighet, virke selvutviklende og selvstendiggjørende.
Senterpartiet vil bruke skatte- og avgiftspolitikken til å styre forbruk og samfunnsutvikling i en økologisk forsvarlig retning. Dette innebærer økt vekt på beskatning av forbruk av ikke-fornybare ressurser og utvikling av systemet med miljøavgifter. Endringer i skattesystemet som gir konkurransemessige ulemper for næringslivet, må kompenseres gjennom nasjonale fortrinn på andre områder. På områder der det er naturlig, bør det derfor arbeides for å fremme internasjonale avtaler om miljøavgifter.
Senterpartiet vil arbeide for et skattesystem hvor den enkelte betaler skatt etter evne. De som tjener minst, bør kunne beholde mer av inntekten ubeskattet, mens de som tjener mest, bør bidra mer til fellesskapet gjennom skjerpet beskatning.
Skattesystemet bør bidra til mer likhet mellom beskatning av arbeid og kapital, samtidig som det bør stimuleres til aktivt eierskap og oppbygging av egenkapital i næringslivet. I en slik sammenheng bør skatt på avkastning av kapital skjerpes, mens skatt på arbeid bør reduseres.
Senterpartiet går inn for å endre formuesbeskatningen slik at grunnlaget for beskatning i større grad baseres på formuesavkastning, ikke på selve kapitalen. Det må bli endringer slik at det lønner seg for bedriftseiere å øke bedriftenes egenkapital i stedet for å betale utbytte.
Senterpartiet går inn for en differensiert merverdiavgift med lavere avgiftssats på blant annet matvarer. I forbindelse med innføring av en differensiert merverdiavgift, bør konsekvenser av en utvidelse av grunnlaget for merverdiavgiften utredes.
Kommunal avgiftspolitikk har bidratt til en vanskelig økonomisk situasjon for en del unge i etableringsfasen og for eldre med liten pensjon. Senterpartiet mener slike avgifter bør utformes slik at ressurssvake grupper skjermes.
Senterpartiet vil arbeide for:
- at skattlegging fortsatt skal bygges på evneprinsippet. Fordelingsvirkninger må justeres med skjerpet progressivitet, utjamningstiltak innen trygdepolitikken og statsbankene, samt tiltak som tar hensyn til barnefamilier og unge i etableringsfasen. Det må tas hensyn til ensliges relative merkostander til hushold.
- at boliger med vanlig boligstandard ikke blir beskattet.
- at det ikke innføres obligatorisk eiendomsskatt. Eiendomsskatt skal fortsatt være en kommunal skatt for verker og bruk og/eller bymessig regulert bebyggelse, som fastsettes av den enkelte kommune.
- at skattesystemet fremmer utvikling i små og mellomstore bedrifter, blant annet ved at kapital i større grad kan beholdes i bedriften og benyttes til investeringer.
- at skattesystemet stimulerer til aktivt eierskap.
- at konsernbeskatningen endres til produksjonsstedbunden beskatning.
- at systemet med miljøavgifter bygges videre ut.
- et økonomisk grunnlag i kommunene som reduserer behovet for avgiftsinnkreving.
- at sparing med skattefradrag (SMS-ordningen) gjeninnføres.
Ny teknologi og informasjonsteknologi
Senterpartiet vil gjennom politiske beslutninger arbeide for å bruke den nye teknologien til å spre makt og redusere forskjeller i samfunnet. Vi vil arbeide for å sikre nasjonal forsknings- og utviklingskapasitet innen nye og strategiske teknologier. Dette er av stor betydning, ikke bare med tanke på å legge til rette for høyteknologisk produksjon. Egen forsknings- og utviklingskompetanse gjør det også lettere å ta i bruk ny teknologi som kommer utenfra. Det er særlig viktig at små og mellomstore bedrifter settes i stand til å utvikle og ta i bruk ny teknologi. Gjennom direktestøtte og utviklingskontrakter må det offentlige stimulere til nettverksbygging og økt teknologisk omstilling.
Bruk av ny teknologi vil legge et sterkere press på personvernet. Utviklingen innen teknologi gjør det mulig å innhente opplysninger og å kartlegge enkeltpersoner ved å koble og sammenstille flere kilder. Senterpartiet mener dette øker behovet for regelverk som kan ivareta den enkeltes integritet og rett til privatliv.
Senterpartiet ser det som viktig at alle gis anledning til å ta del i de muligheter som skapes gjennom utviklingen av ny teknologi. Alle må derfor få tilgang til de samme grunnleggende teletjenestene til samme pris. Alle husstander må ha tilgang til det digitaliserte telenettet.
At alle gis tilgang til bruk av ny teknologi, er avgjørende for at informasjonsteknologien ikke skal skape nye skiller mellom grupper i samfunnet. Utdanningssektoren har et særlig ansvar på dette området, samtidig som det må gis voksenopplærings- og etterutdanningstilbud innen bruken av ny teknologi.
Ny teknologi må brukes aktivt for å støtte opp under en desentralisert produksjon. De muligheter teknologien gir for at folk ikke trenger å flytte for å finne arbeid eller ta utdanning, bør utnyttes best mulig. Det samme gjelder mulighetene til mer fleksibel arbeidstid. Det offentlige bør som arbeidsgiver gå foran når det gjelder å utnytte slike muligheter. Informasjonsteknologien bør også brukes til å minske behovet for persontransport.
Norge bør ta sikte på å delta i produksjon av ny teknologi i sterkere grad enn hittil. Dette vil kreve økt satsing på forskning og utvikling. En slik satsing bør særlig skje i tilknytning til små og mellomstore bedrifter. En større andel av forskningsmidlene bør gå til slik satsing. Senterpartiet vil arbeide for at næringslivet kan omstille seg til ny teknologi, og det offentlige må gjennom sine forsøks- og utviklingskontrakter skape grunnlag for en slik omstilling.
Ny teknologi gjør det mulig å ta i bruk teknologiske tjenester uavhengig av bosted. Samtidig kan ny teknologi brukes aktivt til å forbedre offentlig tjenesteyting og gi bedre offentlig service til den enkelte. Det er likevel ikke realistisk å tenke seg at alle grupper i samfunnet de nærmeste årene vil ha tilgang til alle typer teknologisk utstyr hjemme. Det må derfor etableres ordninger som øker tilgangen til teknologi for dem som ikke får opplæring gjennom utdanning eller på arbeidsplassen.
Senterpartiet mener det bør etableres lokale servicekontorer hvor den enkelte kan få tilgang til og veiledning i bruk av teknologiske tjenester. Samtidig må slike kontorer ha ansvar for informasjonsinnhenting og veiledning om offentlig forvaltnings virksomhet og tjenester. Slike kontorer bør etableres så desentralisert som mulig og kan f.eks. samordnes med andre tjenester som post, bibliotekutlån, osv.
Utbygging av servicekontorer bør sees på som et ledd i den utbyggingen av ny infrastruktur som den teknologiske utviklingen fører med seg. Målet må være at alle som ønsker det, kan nyttiggjøre seg teknologiske tjenester uansett hvor de bor, og at den enkelte kan få bedre tilgang til offentlig informasjon og tjenester. Særlig vil det være et behov for dette i områder hvor få bruker slike tjenester fra før og som ligger langt fra kommunesentra og offentlige kontorer.
Senterpartiet vil arbeide for:
- at teknologiopplæring integreres i skoleverket, og at det gis oppdaterte tilbud innen voksenopplæring.
- at alle skoler skal kunne tilby elever og studenter bruk av informasjonsteknologiske tjenester, til bruk i faglige sammenhenger.
- at det gis tilbud om etterutdanning innen ny teknologi.
- at det opprettes et fond for teknologisk forskning og utvikling knyttet til små og mellomstore bedrifter.
- at mulighetene som ligger i ny teknologi blir benyttet positivt på kunst- og kulturområdet, f.eks. innen informasjon, produksjon og formidling. Det gjelder ikke minst i forhold til barn og ungdom.
- å satse på kompetanseoppbygging, blant annet ved bruk av fjernundervisning.
- å heve det regionale kompetansenivået gjennom styrking av regionale høgskoler og forskningsstiftelser. Satsing på informasjonsteknologi må spille en sentral rolle i denne kompetansehevingen.
- at det gis statlig tilskudd til etablering og drift av lokale servicekontorer som kan gi veiledning i bruk av ny teknologi og informasjon om offentlige tjenester.
- å bruke informasjonsteknologi til å minske behovet for transport.
- like priser på teletjenester og en teletakst over hele landet.
- at teletjenester prismessig ikke differensieres mellom personkunder og storkunder.
- at nettinfrastrukturen bygges ut i hele landet.
Økt verdiskaping
Senterpartiet vil arbeide for utvikling av en allsidig næringsstruktur. Næringsgrunnlaget på fastlandet må styrkes for å sikre sysselsetting og en stabil økonomisk utvikling. Næringsutvikling skjer best gjennom et samspill mellom privat tiltakslyst og offentlig innsats. Senterpartiets næringspolitikk har som mål å ta ressursene i alle deler av landet i bruk. Det må legges til rette for et lønnsomt og variert næringsliv i hele landet. Det offentlige må gi rammer for næringsvirksomheten som kan sikre lønnsomhet og balansert geografisk lokalisering av virksomheter og arbeidsplasser.
Verdiskapingen i Norge vil særlig være knyttet til våre naturressurser. Det er derfor viktig at vi har en langsiktig strategi for bruken og forvaltningen av disse ressursene. Senterpartiet vil arbeide for at Norge øker foredlingen av egne råvarer og ressurser.
Det må gjøres lettere å bygge opp egenkapital i bedriftene. Kapital må kunne brukes som reserve i vanskelige perioder og til investering i ny kunnskap, produktutvikling, markedsanalyser og nytt utstyr. En høyere egenkapitalandel i bedriftene vil være et viktig grunnlag for at bedrifter gjøres mer robuste og har lengre levetid. Det må settes klare krav til hvordan slik kapital kan bygges opp og hvordan den kan brukes, slik at dette ikke blir en måte å unngå skatt på.
Kunnskapsoppbygging i den enkelte bedrift og hos arbeidstakerne må vies større oppmerksomhet, både for å sikre og utvikle eksisterende næringsliv og utvikle ny virksomhet. Det må satses bevisst innen forskning og utvikling. Ny kunnskap og teknologi må utnyttes til å skape nye arbeidsplasser, stimulere spredt bosetting og lokal produksjon.
Omstilling og fornyelse i norsk næringsliv må ha som mål å skape flere arbeidsplasser, ikke færre. En spredt bedriftsstruktur gir god tilpasningsevne og er en god sikring av miljø, arbeidsplasser, lokalsamfunn og bosetting. Det er viktig å skape flere arbeidsplasser over hele landet. Muligheten for vekst i verdiskaping og sysselsetting er størst i små og mellomstore bedrifter.
Det må utarbeides helhetlige strategier for små og mellomstore bedrifter, som omfatter både skatte- og avgiftspolitikk, kunnskapsutvikling, markedskunnskap, veiledning, forskning og utvikling samt teknologifornyelse. Det må særlig fokuseres på samarbeid og nettverk bedriftene imellom.
Mange arbeidsgivere i småbedrifter oppfatter dagens skjemavelde som tyngende. Regelverket for innrapportering til det offentlige, søknadsskjemaer og frister må samordnes slik at det blir lettere og mer oversiktlig å forholde seg til. I tillegg må en del av regelverket forenkles. Forenklinger skal ikke svekke rettigheter og trygghet for arbeidstakerne.
Senterpartiet vil arbeide for:
- at det innføres mulighet for fondsavsetninger for å kunne finansiere egne investeringer med egen kapital. Det må vurderes å gjeninnføre bedriftsutviklingsfond eller konsolideringsfond der økonomiske midler blir bundet på bankkonto. Midlene til dette bør beskattes det året midlene tas ut.
- at bevilgningene til kommunale næringsfond økes. Det må stimuleres til interkommunalt samarbeid på dette området.
- at arbeidsgiveravgiften knyttes til bedriftenes lokaliseringssted og ikke til arbeidstakernes bostedskommune.
- at transportstøtteordningen forbedres.
- et nærmere samarbeid mellom de store eksportbedriftene og deres underleverandører som kan sikre konkurranseevnen og bidra til å bygge opp helhetlige fagmiljø. Gjennom dette kan det totale grunnlaget for eksport utvides.
- å intensivere kampen mot konkursryttere. Konkurs i andre bedrifter er en alvorlig trussel mot små og mellomstore bedrifter og mot stabiliteten i næringslivet.
- at det bygges opp sterkere kompetansemiljøer og nettverk mellom bedriftene både innen samme bransje og mellom bransjer. I de enkelte lokalsamfunn må det kunne opprettes et slags «felleskontor» som kan avlaste bedriftsledelsen i småbedrifter med en del oppgaver som f.eks. regnskapsføring, finansieringsanalyser, markedsanalyser, etc.
- at det satses mer bevisst på utvikling av miljøteknologi. Slik teknologi må i større grad tas i bruk i norsk næringsliv blant annet for å redusere forurensende produksjonsprosesser.
- at det blir anledning til å opprette etableringsselskap der blant annet gründere kan bevare eierskap i bedriften gjennom etablererfasen.
- at markedskompetansen i næringslivet økes.
- at samarbeidet mellom større og mindre bedrifter for å utvikle konkurransedyktige underleverandørsystemer, blir styrket.
- at det arbeides systematisk med forbedring og kvalitetssikringsarbeid i bedriftene.
- at virkemiddelapparatet forenkles. Søknader innenfor forskning og utvikling (FoU), oppdragsforskning, utviklingskontrakter og produktutvikling må samordnes. Saksbehandlingen i det offentlige må kortes ned, og det må ytes bedre og raskere service.
- å opprette et eget veiledningsprogram for nyetablerere, blant annet innen bedriftsledelse og økonomistyring.
- at statens veiledningstjeneste for oppfinnere blir bygget ut, og at stipendordninger videreutvikles.
- at grunnbevilgninger til regionale forskningsstiftelser økes slik at stiftelsene kan styrke sin kompetanse.
- at fylkeskommunen tillegges forvaltningen av bygdeutviklingsmidlene i samarbeid med næringsorganisasjonene i landbruket. Bygdeutviklingsmidler er viktige for en næringsmessig utvikling med basis i landbruket. Dagens ordning med fylkeskommunens politiske styring og med en statlig administrasjon, er ikke hensiktsmessig.
- at eksportrådet og Garantiinstituttet for Eksportkreditt (GIEK) i sterkere grad prioriterer små og mellomstore bedrifter i sitt arbeid.
- at det etableres ordninger og virkemidler som kan bistå små og mellomstore bedrifter i å få til eksportmuligheter.
- at blandede kreditter til Øst-Europa og andre deler av verden omorganiseres ved at de i sin helhet legges inn under Næringsdepartementet og administreres av Eksportfinans. Næringslivet må veiledes i bruken av slik midler, og eksport av miljøteknologi bør bli et særlig satsingsområde.
Eierskapsformer i næringslivet
Næringspolitikken må ha som mål å sikre aktive eiere og norsk eierskap i næringslivet. Det er positivt dersom mange har eierinteresser i forhold til egen arbeidsplass. Dette kan også bidra til å sikre økt grad av lokalt eierskap og gi mulighet til nødvendig stabilitet og mulighet for langsiktig planlegging og forvaltning. For å unngå «slakting» og flytting av bedrifter, er det nødvendig å ha kontroll med utenlandsk kapital som kjøper seg inn i norske bedrifter. Det er viktig å sikre at bedriftenes hovedkontor blir lokalisert her i landet, og at beslutninger om lønnsomhet, risiko, utvikling, vekst og overskudd blir tatt ut i fra lokale og nasjonale hensyn.
Senterpartiet ønsker å sikre privat initiativ og ansvar gjennom privat eiendomsrett for de mange. Senterpartiet vil arbeide for at det utvikles eierformer som i større grad enn i dag, kan sikre nærhet og lokal forankring av norsk næringsliv. Senterpartiet ser ikke aksjeselskapsformen som en tjenlig eierform for offentlig eid virksomhet.
Senterpartiet vil arbeide for:
- at man utreder mulighetene for å opprette et offentlig investeringsfond for å forebygge uønskede utenlandske oppkjøp.
- at det settes en lavere grense for meldeplikt ved oppkjøp gjennom lov om erverv.
- at det vurderes kjøpeplikt av hele selskapet når man har kjøpt en viss andel av selskapet.
- at det satses mer på selveiende stiftelser som en mulighet til å opprettholde lokalt og nasjonalt eierskap. Dette gjelder særlig innen bank og forsikring.
- at samvirke og andelslag utvikles som eierform for å sikre et spredt og aktivt eierskap. Det bør utformes en egen lov om samvirke og andelslag som tar utgangspunkt i dette.
- at muligheten for arbeidstakereide bedrifter utredes.
- en lovmessig klargjøring av interkommunale selskap som eierform, særlig knyttet til naturressurser og utnyttingen av disse.
- at folketrygdfondet bidrar til å sikre norsk eierskap og stabilisere eierforholdene i norsk næringsliv.
Statens nærings- og distriktsutviklingsfond - SND
SND er det største statlige finansieringsorganet for næringsutvikling. Det omfatter både bankvirksomhet, tilskuddsordninger og egenkapitalinnsats. SND har i tillegg rollen som premissleverandør til myndighetene i næringspolitiske spørsmål.
Senterpartiet ser det som uheldig at alle disse funksjonene samles og sentraliseres i SND, og at SND i tillegg kan opptre på eiersiden i en bedrift. Dette vil virke konkurransevridende og hemmende for utvikling av mangfold og lokalt initiativ.
Det statlige virkemiddelapparatet bør først og fremst bistå med å foredle og forsterke de impulser som utvikles i bedrifter og lokalsamfunn, bistå med å utvikle gode nettverk og bidra til kompetanse-oppbygging i bedriftene. For å oppnå dette, trengs nærhet til virkemiddelapparatet og enkle prosedyrer for kontakt og saksbehandling.
Senterpartiet mener det er viktig å desentralisere SNDs virkemidler til fylkene, slik at disse kommer nærmere bedriftene og kan bli brukt sammen med fylkeskommunens virkemidler. Senterpartiet mener at politisk styring av SND-midlene er nødvendig.
Ut fra ønsket om å styrke utviklingen av små og mellomstore bedrifter i distrikts-Norge, er Senterpartiet opptatt av å tilrettelegge de offentlige virkemidlene i forhold til de behov disse bedriftene til enhver tid har. Situasjonen tilsier at tilgangen på risikokapital i distriktene, utvikling av lokale/regionale eiermiljø og sterke regionale kompetansemiljø, må være sentrale virkemidler i den statlige næringspolitikken.
Senterpartiet vil derfor arbeide for at SND og det øvrige statlige virkemiddelapparatet skal framstå med større fleksibilitet og mangfold, og bedre tilpasset ulike behov, avhengig av lokalisering, bransje og tid. SND bør særlig støtte kvinnelige etablerere.
Senterpartiet vil arbeide for:
- å desentralisere SND til fylkesnivå, herunder egenkapitaldivisjonen og utviklingsmidlene.
- å omfordele SND-midler til etableringsfond rundt de regionale og sentrale forsknings- og utdanningsmiljøene, som kan bidra til utvikling av ideer og produkter i små og mellomstore bedrifter.
- at SND prioriterer bedrifter som står svakt i det private lånemarkedet.
- at distriktspolitiske hensyn skal veie tyngst ved tildeling av SND-midler.
- at det i løpet av valgperioden gjøres en fullstendig evaluering av det statlige virkemiddelapparatet.
Tjenesteytende næringer og handel
Senterpartiet mener det er viktig å opprettholde en struktur innenfor handel og tjenesteytende næringer som gir et variert vare- og tjenestetilbud over hele landet. Gode servicebedrifter og et variert tilbud dekker viktige behov for innbyggerne og trygger bosettingen. Den sterke sentraliseringen innenfor handel og tjenesteytende næringer må motarbeides både gjennom større bevissthet fra brukerne, gjennom tiltak fra myndighetene og om nødvendig gjennom lovverket.
Senterpartiet mener at post, bank, forsikring og finansiell tjenesteyting må behandles spesielt på grunn av sin store samfunnsmessige betydning, bl.a når det gjelder eieravgrensinger for å sikre uavhengige og selvstendige institusjoner, egenkapitalkrav og soliditet. Senterpartiet er i mot at disse sektorene åpnes for utenlandsk oppkjøp og konkurranse.
Posten spiller en viktig rolle som formidler av informasjon, varer og tjenester over hele landet. Postverket må fortsatt ha som siktemål å yte et godt tilbud til alle, uansett hvor de bor. Ny teknologi må brukes aktivt for å oppnå dette målet.
Senterpartiet ønsker å sikre et godt nett av lokale postkontor og at prisen på tjenester utført på postkontorene skal ligge på et lavt nivå. Enkelte steder vil det være fornuftig å samlokalisere post med andre tjenester i nærmiljøet, f.eks. butikk, bank, bensinutsalg, kafè eller bibliotek. Dette gjelder særlig på mindre steder hvor slik samlokalisering kan være avgjørende for at tjenester blir opprettholdt. Senterpartiet ønsker at det skal opprettes lokale servicekontor, slik at tilgangen til ny teknologi økes og at det gis mulighet til bedre og mer effektiv offentlig informasjon. Mange steder bør det være aktuelt å samlokalisere et slikt tilbud med posttjenesten og eventuelt andre tjenester i nærmiljøet.
Senterpartiet mener at Telenor fortsatt skal ha ansvaret for å bygge ut linjenettet for ulike teletjenester her i landet. Dette må skje på en slik måte at alle deler av landet er sikret et likeverdig tilbud. Telenor og andre norske aktører bør ha fortrinnsrett når nye teletjenester skal bygges ut. Senterpartiet ønsker lik teletakst over hele landet og at småbedrifter og personkunder ikke diskrimineres i forhold til storkunder.
Senterpartiet vil arbeide for:
- en variert struktur i bank og forsikringsselskaper, bygd på lokal forvaltning.
- en ordning med driftsstøtte til utkantbutikker for å opprettholde et lokalt handelstilbud i distriktene.
- at ulike servicetilbud som post, tipping, bensinsalg, medisinutsalg, vareekspedisjon og varehandel sees i sammenheng, for å skape levedyktige serviceenheter i utkantene.
- at lov om apotek praktiseres slik at alle kommuner sikres mulighet til å opprette apotek.
- at kommunene ikke tillater etablering av kjøpesentre som forutsetter økt bruk av privatbiler og utarmer handels- og tjenestevirksomhet i byene og eksisterende tettsteder.
Reiseliv
Mer fritid gir muligheter for vekst og økt sysselsetting i ulike næringer som service, overnatting, transport og servering. Veksten i disse næringene er også viktig for sysselsettingen i distriktene og for vår samlede verdiskaping.
Senterpartiet mener at det innen reiselivsnæringen kan utvikles flere produkter med basis i opplevelse av natur, kultur og miljø. Et aktivt landbruk er en forutsetning for å ta vare på kulturlandskapet, som igjen er en viktig kvalitet ved Norge som ferieland og reisemål.
Senterpartiet vil arbeide for:
- at næringer innen reiseliv likestilles med annen næringsvirksomhet når det gjelder offentlig medvirkning.
- at det legges opp til en større, samordnet innsats når det gjelder produktutvikling, markedsføring og formidling, bl.a. ved bruk av offentlige bygdeutviklingsmidler og samarbeid med det nasjonale kompetansesenteret for bygdeturisme på Røros.
- at utdanningstilbudet i reiselivsfag bygges ut for å kunne dekke behovet for høyt kvalifisert arbeidskraft.
- at kommunene og fylkeskommunene i samarbeid med næringen, oppretter reiselivskontor og reiselivsråd både lokalt og regionalt.
- at det legges opp til en større samordnet offentlig innsats når det gjelder reiselivets produktutvikling. Det er særlig nødvendig å støtte lokale initiativ til mer forpliktende samarbeid om produktutvikling mellom ulike typer reiselivs- og servicebedrifter. Særlig viktig er det å støtte opprettelsen av egne selskaper for produktutvikling innenfor begrensede geografiske områder. Reiselivet må sikres forutsigbare rammer for offentlig støtte til slike selskaper.
Jordbruk, skogbruk og utmarksnæringer
Forvaltning av fornybare ressurser er et viktig felles trekk ved jordbruk, skogbruk og utmarksnæringene.
Disse næringene er sentrale for å oppfylle viktige samfunnsmål som:
- langsiktig forvaltning av landets jord- og skogressurser,
- å dekke forbrukernes ønsker om økologiske varer,
- å forsyne landet med de matvarer vi har naturlig grunnlag for å produsere,
- å danne grunnlag for et desentralisert næringsliv,
- å opprettholde et desentralisert bosettingsmønster, og
- å ivareta beredskapshensyn.
Senterpartiet mener at et jordbruk basert på en variert bruksstruktur med mange små enheter, best kan sikre en matproduksjon av høy etisk kvalitet og en forsvarlig natur- og ressursforvaltning. Produksjon av mat og en økologisk forsvarlig ressursforvaltning krever langsiktig tenking, og kan ikke overlates til kortsiktige vurderinger i markedet. Importen av matvarer må være begrenset for å ivareta hensynet til blant annet arbeidsplasser, bosetting, matvareberedskap, miljøvennlig matproduksjon og ressursutnytting i landet.
Det er et mål for Senterpartiet å skaffe sikkert økonomisk grunnlag for å opprettholde det tallet driftsenheter en har i landbruket i dag. Et økonomisk fundament er en forutsetning for opprettholdelse av eiendomsretten.
Samvirkeorganisasjonene innen landbruket må arbeide for desentralisert virksomhet slik at produsentene er sikret avsetning for sin produksjon og forbrukeren stabil forsyning av kvalitetsmat. Det må utformes virkemidler som gjør det mulig å opprettholde lik pris over hele landet til både produsent og forbruker. Senterpartiet mener at landbrukssamvirket har et samfunnsansvar gjennom lokalisering av bedrifter og bør stille sin kompetanse til disposisjon i arbeidet for opprettholde et desentralisert bosettingsmønster. Gjennom utforming av virkemidler og landbrukssamvirkets rammebetingelser, må det legges til rette for at samvirket kan fylle en slik rolle.
Senterpartiet mener at landbruket skal brukes aktivt for å opprettholde sysselsettingen på bygdene. Ensidig fokusering på billigere matvarer må ikke føre til fortsatt bruksnedlegging og annen strukturrasjonalisering i landbruksnæringen.
Skogbruket gir grunnlag for sysselsetting og verdiskaping i både primærleddet og ved foredling av norsk trevirke. Kombinasjonen jord- og skogbruk har positiv virkning for eiendomsstrukturen, sysselsettingen og bosettingen i landet. Senterpartiet mener det må stimuleres til driftsplanlegging med vekt på økt kunnskap om flersidig skogbruk, og at det offentlige må støtte opp om en skogkultur som fremmer en kvalitetsmessig økt skogproduksjon og miljørettet drift.
Utmarksarealene er en del av bygdenes produksjonsgrunnlag. Grunneiernes eiendomsrett og forvalteransvar skal ligge fast. Der staten er grunneier, må lokalsamfunnet ha førsteretten til bruk. Allmennheten må også i framtida sikres fri ferdsel og adgang til f.eks. bærplukking i utmarka og fiske i sjøen. Senterpartiet vil at det fortsatt skal være anledning til å gi fortrinnsrett til lokalbefolkningen ved tildeling og prising av jakt og ferskvannsfiske. Jakt, fiske og andre former for opplevelsesproduksjon må utvikles i samarbeid med andre næringer innen bygdeturisme. Friluftsliv i utmarksområdene må ved samarbeid og kontrolltiltak legges til rette slik at flest mulig får del i naturopplevelsene.
Senterpartiet vil arbeide for:
- en produksjonsmålsetting i jordbruket som dekker det innenlandske forbruket av matvarer vi naturlig kan produsere.
- at det gjennom økonomiske støtteordninger stimuleres til miljøvennlig produksjon av matvarer, og da særlig økologisk og integrert produksjon.
- fri adgang til omlegging til økologisk melkeproduksjon.
- at inntektsmulighetene i jordbruket er slik at rekrutteringen sikres ved at yrket er attraktivt for ungdom.
- at et årsverk i jordbruket skal sikres inntekt på linje med en voksen arbeider i industrien.
- at arbeidet i jordbruksproduksjonen blir godtgjort uavhengig av andre inntekter i brukerfamilien.
- at det skal utformes effektive virkemidler som tilpasser produksjonen, regulerer markedet og utjevner forskjeller mellom distrikt, produksjoner og ulike bruksstørrelser.
- at salg av melkekvoter stoppes. Kvoter som blir ledige som følge av naturlig avgang, må ikke forsvinne ut av kommunen, og primært brukes til nyetablering.
- at det etableres en streng kontroll og utformes et regelverk gjennom veterinære og plantesanitære krav for å stimulere til økologisk og etisk forsvarlig produksjon.
- styrke den offentlige rådgivningstjenesten i landbruket og gi tilbud til etter- og videreutdanning for alle som arbeider i næringen.
- sette inn ressurser gjennom tiltak som bidrar til motivering og opplæring ved generasjonsskifter, for å bedre rekrutteringen til bondeyrket.
- tilrettelegge og stimulere til flere lærlingeplasser innen jord- og skogbruk.
- øke etablerertilskuddet til bruk som ved generasjonsskifte trenger investeringer for å opprettholde driften.
- at det gis støtte til oppstarting av drift på nedlagte bruk.
- forbud mot bruk av veksthormoner og forbud mot bruk av antibiotika i dyrefor.
- forbud mot genmodifisert plantemateriale som innsatsfaktor i landbruket.
- at bruk av areal og arbeidskraft gjennom virkemiddelbruken blir prioritert.
- at jordvernet blir praktisert strengt, og at en gjennom bo- og driveplikten sørger for at tilgjengelig dyrket areal blir brukt til jordbruksproduksjon og bioenergi.
- at statens forkjøpsrett ikke skal benyttes når den nye eier sjøl vil bebo og drive eiendommen.
- å senke konsesjonsgrensene for lyse kjøttslag.
- å endre konsesjonsloven slik at det kan stilles krav om at den som overtar en utmarkseiendom, må bosette seg i kommunen der eiendommen ligger.
- at kombinasjonen jord- og skogproduksjon styrkes.
- at støtteordninger for skogkultur, ungskogpleie og skogsveger blir styrket.
- at skogavgiften og gjennomsnittsligningen for skogbruket blir opprettholdt.
- at egnet skogareal legges til rette for natur- og friluftsformål, og at areal som blir vernet eller midlertidig vernet, får full erstatning.
- at lokale myndigheter gis større innflytelse over forvaltning av skogområder i lokalsamfunnet. Det bør etableres et samarbeidsorgan mellom Statskog SF og berørte lokale myndigheter.
- at Statskog SF gjennom sin forvaltning og drift legger større vekt på å styrke bosetting og sysselsetting i distriktene. Salg av deler av Statskog SFs arealer er aktuelt for å styrke ressursgrunnlaget for eiendommer i distriktene.
- at hver distriktsforvaltning får lokalt styre.
- at Statskog SF skal reinvestere i det distriktet der verdien av skogarealene er tatt ut.
- at det må være lik pris på massevirke av lik kvalitet levert ved veg i hele landet.
- at fjelloven skal gi bygdefolket fortrinn til jakt og fiske.
- at fjellstyreordningen og allmenningsrettighetene innføres og håndheves i Nordland og Troms.
- at lokale grunneiere og bygdefolk får førsterett til kjøp og bruk av areal når statsgrunn legges ut for salg.
- at i den grad det er mulig, skal staten ved ekspropriasjon av private land- og skogbrukseiendommer stille tilgjengelige statlige arealer til disposisjon for makeskifte.
Fiske og fangst
Senterpartiets fiskeripolitikk skal videreutvikle våre konkurransefortrinn med nærhet til fiskeressursene. En variert fiskeflåte med hovedvekt på kystflåten, er sammen med en fleksibel fiskeindustri med små og mellomstore anlegg, den kombinasjon som gir størst verdiskaping og sysselsetting fra fiskeriene. Konkurransefortrinnene dette gir, har i flere år blitt gradvis nedbygd på grunn av sentralisering og statssubsidiert vridning til storskaladrift, både på land- og sjøsiden.
En framtidsrettet og lønnsom fiskeri- og oppdrettsnæring må være basert på kunnskap, fornuftig styring gjennom et tilfredsstillende lovverk, lokalt eierskap og utnyttelse av de fortrinn kyst-Norge har gjennom sin spredte infrastruktur. All ny forskning bekrefter at dette er den strategi som sikrer langsiktig forvaltning av fiskebestandene og gir den høyeste verdiskapningen fra fiskerinæringen. Videreutvikling av fiskerinæringen er en forutsetning for å opprettholde en spredt bosettingsstruktur langs kysten.
Senterpartiet mener at dette må ligge til grunn for utviklingen av flåtestruktur og foredlingsindustri. Det er ikke størrelsen på industribedriftene som er avgjørende, men fleksibilitet i forhold til marked og produkt. Det må være fleksibilitet i håndteringen av forskjellige typer fisk i forskjellig størrelse, og det må satses på et produktspekter der ulike ferske fiskevarer har en sentral plass. Nye produkter og nisjer i markedet må utnyttes. En markedsorientert produksjon som kan fylle kundenes behov utover en standardisert blokkproduksjon, er derfor nødvendig. Dette gir klare fortrinn for de mange små enheter, for kystflåten og små og mellomstore bedrifter.
Rammebetingelsene må tilpasses slik at det sikres mottak i mindre fiskevær, gjerne i kombinasjon med konvensjonell produksjon og foredling. Kondemnerte fiskeindustrianlegg må kunne gjenåpnes.
Det er av stor betydning at eierskapet i flåten og fiskeindustrien er på lokale hender, og at det ikke åpnes for utvidete konsesjoner. Fjerneie vil føre til at overskudd trekkes ut av bedriften og lokalsamfunnet, med det resultat at ressurser som skal sikre den totale infrastrukturen forsvinner. Lokalt eierskap i regioner som er rike på ressurser, er absolutt nødvendig for å unngå dette.
Det må legges vekt på å opprettholde en variert og moderne fiskeflåte, der kystflåten utgjør hovedstammen. Gjennom kvoter, konsesjoner og andre reguleringer, skal flåten tilpasses ressursgrunnlaget. En moderne kystflåte er viktig for bevaring av kystkulturen og bosettingen, og er en sentral råstoffleverandør for foredling av råstoffene lokalt.
Havfiskeflåten utnytter fiskeressurser i norsk økonomisk sone, i fiskevernsonen rundt Jan Mayen og Svalbard-sonen, og driver avtalefestet fiske i andre lands økonomiske soner i tillegg til fiske i internasjonalt farvann. Den langsiktige ressurssituasjonen og forvaltningspolitikken, nasjonalt som internasjonalt, skal være avgjørende for tildeling av konsesjoner og tiltak som regulerer kapasiteten i havfiskeflåten. Innføring av enhetskvoter for havfiskeflåten kan være et virkemiddel for å tilpasse kapasiteten.
Fiskerinæringen er et viktig grunnlag for utvikling av maritim industri i Norge. En variert flåtestruktur representerer en kontinuerlig utfordring for utvikling av kompetanse, og kan slik skape nye og bedre produkter innen fiskeletingsteknologi, fangst- og produksjonsutstyr og sikkerhetsutstyr. Senterpartiet vil legge til rette for en videreutvikling av den maritime industrien gjennom forskning og økonomiske rammevilkår.
Fartøy som leverer fangsten til foredling i land må prioriteres. Senterpartiet går imot innføring av omsettelige kvoter eller enhetskvoteordninger for kystflåten. Kapasiteten i kystflåten er ikke for stor.
For å sikre nyrekruttering og bedre sikkerhet og arbeidsmiljø, må det opprettes finansieringsordninger som kan sikre forsvarlig fornying av flåten og regional balanse i utvikling av flåten. Fiskeflåten må få de samme finansieringsmuligheter som den landbaserte industrien. Investeringstilskudd og kondemneringsordninger er virkemidler for nødvendig fornying av kystflåten.
De fornybare ressursene i våre havområder vil også i framtida ha avgjørende betydning for bosettingen langs kysten og vil være en viktig del av vår eksport. Samspillet mellom myndigheter, kystvakt, kontrollverk og salgslag må effektiviseres og gis tilstrekkelige verktøy gjennom lovverk og myndighetsutøvelse. Nedfisking av viktige fiskeressurser i enkelte andre havområder har ført til økt internasjonalt press på fisket i våre havområder. Det er derfor viktig å verne om de rettigheter vi i følge Havrettstraktaten har gitt oss selv til å utnytte ressursene innenfor våre fiskerisoner.
FN-avtalen om forvaltningen av vandrende og migrerende bestander må ikke misbrukes i den forstand at uvedkommende stater får urettmessig innpass i norsk økonomisk sone (NØS), Svalbard-sonen eller fiskesonen rundt Jan Mayen. Prinsippene om sonetilhørighet og historiske rettigheter må alltid være hovedkriterier for tildeling av kvoter på internasjonale fiskestammer.
Fiskeriavtalen mellom Norge og Russland må videreutvikles, og det gode samarbeidet mellom de to statene om forvaltningen av ressursene i Barentshavet må videreføres. Det trengs en sterk kystvakt som verktøy i utøvingen av ressursforvaltningen. Det nasjonale og internasjonale samarbeidet om vern av fiskeressursene og regulering av fisket må styrkes.
Senterpartiet går inn for å opprette en egen forvaltning av fiskeressursene på kysten og i fjordene, slik at disse ressursene kan forvaltes og reguleres uavhengig av fiskeriavtalene med andre land. Kysttorskbestanden må forvaltes som en nasjonal ressurs. Det bør vurderes om deler av forvaltningen innenfor dette området kan overføres til fylkene. Utøvingen av lokal forvaltning skal skje gjennom Det stående indre kystoppsyn, SIKO.
Senterpartiet går inn for fangst av hval og sel på et biologisk og økologisk forsvarlig nivå. Det må samtidig åpnes for eksport av hval- og selprodukter.
Forskning og utvikling innen fartøy- og fangstteknologi, produktutvikling, markedsforskning, kvalitetssikring, ressursforvaltning og organisering av næringen, må holdes på et høyt nivå. Eksportavgift bør kunne benyttes til delfinansiering av markedsforskning.
Det må føres en effektiv kontroll med at oljevirksomheten ikke forurenser havområdene. En må være varsom med seismikkskyting på fiskefelt. Seismikkskyting må vike for utøvelse av tradisjonell fiskerinæring. Forskningen på dette området for å kartlegge skadevirkninger på fisk og for fisket, må styrkes. Senterpartiet går inn for at havforskningen i Bergen og Tromsø etablerer fast organisert tilknytning til Kystvakta og til fiske- og fangstflåten om daglige observasjoner og rapportering av fangstdata, sjøtemperatur, åteprøver og annet, for sikrere bedømmelse av ressurssituasjonen. Viktige gyteområder må underlegges strenge vernebestemmelser.
Senterpartiet vil slå ring om råfiskloven som kyst-Norges grunnlov. Råfiskloven er en forutsetning for at kystens befolkning sikres retten til å forvalte ressursene lokalt, og for å bevare kystkulturen. Senterpartiet går imot endringer i deltakerloven som ikke sikrer en fiskereid flåte. Sjøgrenseloven må omgjøres for å gi norske fiskefartøyer førsteprioritet til leveranser til fiskeindustrien.
Senterpartiet vil arbeide for:
- å opprettholde linemiljøet gjennom tilskudd til lineegnesentraler.
- å tilføre nødvendige midler til pakke- og føringsstøtte for overskuddsområder med mottaksproblemer.
- at nordsjøflåten sikres en forsvarlig andel av det norske fiskeriet.
- å gi sjarkflåten under 10 meter fritt fiske ut i fra dagens ressurssituasjon. Dette kan gi bedre rekruttering til fiskeryrket.
- å bedre oppvekstmulighetene for ungfisk gjennom fangstreguleringer og avstengning av oppvekstområder.
- å legge til rette for at fisk som fanges i våre farvann og tilstøtende havområder, blir landet i Norge, og at fangstene i størst mulig grad foredles ved anlegg langs kysten. For å sikre arbeidsplassene, må både forvaltningen av havets ressurser og ilandføring av fangst skje under full nasjonal kontroll.
- at fiskerilovgivningen ivaretar nasjonale interesser så vel som behovene til det enkelte ledd i næringen.
- at det tilføres tilstrekkelige midler til finansiering og investeringsstøtte.
- at sikkerheten for fiskere økes og at satsingen på sikkerhetsopplæring videreføres.
- at havner og farleder rustes opp til en forsvarlig standard.
- å gjenåpne kondemnerte fiskeindustrianlegg der det er manglende mottakskapasitet.
- å innføre kvotekontoordninger.
- at Norge bidrar til at alle fiskebestander i internasjonale havområder reguleres.
- å opprette stimuleringstiltak for rekruttering av ungdom.
Havbruk
Vår lange kyststrekning og våre store havområder gir store muligheter til å utvikle en betydelig produksjon både innenfor tradisjonell oppdrett, og innenfor stengsetting og foring av villfisk. Havbeite er svært arealkrevende og vil komme i konflikt med mange ulike interesser. Senterpartiet mener derfor at dette kun må drives i forskningsøyemed under statlig kontroll.
I tida framover vil en av hovedutfordringene for næringen være å stabilisere produksjonen på et nivå som både er biologisk og miljømessig forsvarlig, og som kan omsettes til akseptable priser. Det må innføres obligatorisk medlemskap i produsentorganisasjoner, tak på antall konsesjoner, samt en styrket kontroll av næringen, blant annet med hensyn til tetthet i mærene og forbruk.
Oppdrettsloven gir staten en klar plikt til å utvikle næringen som en distriktsnæring. Dette er også vesentlig for å kunne dra nytte av fordeler ved å drive oppdrett i distriktene. Dessuten bør det nå leggges vekt på et tett samarbeid mellom oppdrettsnæringen og fiskerinæringen. Viktige tiltak i denne sammenheng vil være teknologisk utvikling, produktutvikling og markeds- og eksportarbeid. Ved videreutvikling av oppdrettsnæringen må miljøhensyn veie tungt. Forskningen bør rettes inn mot rømningssikring for å kunne verne villaksens genetiske renhet.
Forsknings- og utviklingssamarbeidet må trappes opp med sikte på å utvikle oppdrett av nye fiskeslag og skalldyr. Det er også et mål å øke foredlingen av oppdrettet fisk og skjell. Næringen må utnytte konkurransefordeler som jevn tilgang på råstoff og god kvalitet.
Senterpartiet vil arbeide for:
- å opprettholde en konsesjonsordning innen oppdrettsnæringen som sikrer en balansert utvikling i næringen, og ivaretar distrikts-, miljø- og markedshensyn.
- at myndighetene engasjerer seg aktivt for å sikre havbruksnæringen god markedsadgang. I tråd med dette vil Senterpartiet arbeide for at miljøvernmyndigheter, veterinærmyndigheter og fiskerimyndigheter alle skal ha sin naturlige del av forvaltningsansvaret for havbruksnæringen.
- at myndighetene skaffer tilveie den nødvendige beredskap for å kunne unngå en ny kollaps i næringen.
- tiltak for å sikre truede vill-laksstammer. Rømningen fra oppdrettsanlegg må reduseres. Kontrollen over anlegg og drift må skjerpes. Merking og sterilisering av oppdrettsfisk må vurderes som aktuelle virkemidler
Petroleumsvirksomheten
Vår petroleumsvirksomhet må ta utgangspunkt i at olje og gass er ikke-fornybare ressurser, som må forvaltes i et langsiktig perspektiv. Senterpartiet vil arbeide for et investerings- og utvinningsnivå som ivaretar miljøhensyn og ansvaret for kommende generasjoner.
Senterpartiet ønsker ressurssparing framfor finanssparing, og vil også i framtida legge dette til grunn ved tildeling av nye lete- eller utvinningskonsesjoner. Dette innebærer et redusert oljutvinningstempo.
Ny utvinningsteknologi har medført at en stadig større andel av oljereservene kan utvinnes, og at anslagene for vår oljeformue er oppjustert en rekke ganger. Slik teknologiutvikling fører til bedre ressursutnyttelse. Når denne utviklingen over flere år har gått parallelt med utbygging av nye felt, har dette imidlertid medført en kraftig økning i utvinningstempo som både ut fra et miljø- og ressursforvaltningshensyn er særdeles uheldig. Parallell utbygging av satelittfelt og nye felt må unngås dersom det fører til en økning i den samlede produksjonen som er uønsket av miljømessige eller samfunnsmessige hensyn.
Flytting av oljevirksomheten nordover stiller store krav til sikkerhet, oljevernberedskap og oppmerksomhet i forhold til mulige arealkonflikter, ikke minst i forhold til fiskerinæringen.
Gassreservene på norsk kontinentalsokkel er store, og det er av avgjørende betydning at de blir nyttet på den måten som gir den beste miljøeffekten. Dette gjelder både i forhold til utvinning, transport, foredlingsmetoder og bruksområder. Gassressursene må utnyttes i et langsiktig perspektiv, og Norge må gå i front med å utvikle teknologi som gjør gass mer miljøvennlig. Samtidig må det være en forutsetning for norsk gassutvinning at norsk gass ikke fortrenger bruk av mer miljøvennlige energibærere.
Senterpartiet går imot bygging av gasskraftverk.
Senterpartiet vil arbeide for:
- at vi har et lovverk som sikrer nasjonal kontroll med våre olje- og gassressurser.
- at det ikke gjennomføres endringer som svekker norsk næringslivs muligheter til å oppnå leveranser og oppdrag for oljeindustrien.
- at Statoil fortsatt skal ha en sentral posisjon i norsk petroleumsvirksomhet og være et heleid statlig selskap.
- at utbygging av satelittfelt rundt eksisterende installasjoner prioriteres før utbygging av nye frittstående felt.
- at det ikke åpnes for en 16. konsesjonsrunde i løpet av perioden.
- at det ikke tildeles nye lete- eller utvinningskonsesjoner i utsatte områder, herunder i Barentshavet.
- at det satses sterkere på bruk av gass både i industrien og transportsektoren.
- at det utvises stor varsomhet med inngåelse av nye gass-salgsavtaler.
Skipsfart
Norge er en av verdens fremste skipsfartsnasjoner. Det maritime miljøet i Norge utgjør en betydelig næring med stor internasjonal virksomhet og høy kompetanse. Norsk skipsfart gir også grunnlag for en betydelig sysselsetting innen industri og servicerettet virksomhet med en betydelig eksport.
Senterpartiet mener at det er viktig å opprettholde en handelsflåte i norsk eie og under norsk flagg. Norsk internasjonalt skipsregister (NIS) er et virkemiddel for å oppnå dette. Samtidig må forholdene legges til rette for å øke andelen av norske sjøfolk på NIS-skip, både av hensyn til rekrutteringen til skipsfartsmiljøet og sysselsettingen.
Rammebetingelsene for skip i det ordinære norske skipsregisteret (NOR) må bedres, slik at vi opprettholder en norskeid og norskflagget flåte i kyst og nordsjøfart.
Senterpartiet mener at sikkerheten langs kysten må bedres. For å få bedre kontroll med skipsfarten, må havnekontrollen følge strengere retningslinjer og få tilstrekkelige økonomiske rammer. Utbygging av flere og styrking av eksisterende trafikksentraler vil føre til bedret sikkerhet, økt oversikt og regulering i sterkt trafikerte områder. Kompetanse er et av de viktigste elementene i sikker drift av skip. Derfor er det viktig at våre maritime utdanningssteder sikres gode rammevilkår.
Senterpartiet vil arbeide for:
- å utvide territorialgrensen til 12 nautiske mil.
- å øke andelen av norske sjøfolk på NIS-registrerte skip.
- at rammebetingelsene for NOR-flåten bedres.
- å bedre sikkerheten til sjøs. Norge må innta en pådriverrolle for å bedre det internasjonale regelverket.
- at skip med miljøfarlig last blir henvist til spesielle seilingsleder/-korridorer.
- å utrede om det skal innføres et depositum ved transport av olje i norske farvann.
- at all transport av olje som last og/eller bunkers i framtiden skal skje om bord i skip med dobbelt skrog.
- at Norge må innta en strengere holdning til krav om dokumentert kunnskap til mannskap om bord på skip.
- at krav til taubåteskorte utvides til også å gjelde kjemikalietankere, gasstankere og tørrlastskip, når disse er over en viss tonnasje. Dette må også innskjerpes i forhold til skip i ballast.
- en strengere teknisk kontroll av utenlandske skip i norske farvann.
- å innføre krav om at de som får farledbevis, behersker norsk eller annet skandinavisk språk, for å øke sikkerheten langs norskekysten.
- at det utdannes flere loser.
Samferdsel
Gode kommunikasjoner er grunnleggende for bosetting og næringsliv i et moderne samfunn. Utbygging av samferdselstilbudet er derfor et viktig virkemiddel for å ta hele Norge i bruk. Investeringene innen samferdsel må også ha som klart siktemål å bedre miljø og trivsel, og redusere tallet på ulykker.
Senterpartiet vil at det skal utarbeides en helhetlig, nasjonal transportplan som erstatter dagens veg-, jernbane- og havneplaner. I planleggingsarbeidet utarbeider fylkene prioriterte planer på sine satsingsområder. Gjennom en slik plan må det legges til rette for en hensiktsmessig samordning mellom de forskjellige transportgrener, som gir miljøvennlige, fleksible og rasjonelle transportløsninger. Jernbane- og båttransport prioriteres som transportform framfor bil og fly i de områder av landet der slik valgmulighet foreligger.
Vegtrafikk
Senterpartiet vil arbeide for videre utbygging av vegnettet i hele Norge. Særlig for å bedre standarden på det sekundære riksvegnettet og fylkesvegnettet. Senterpartiet mener at en forutsetning for bosetting og utvikling av næringsliv i hele landet er et kvalitativt godt utbygd vegnett.
Senterpartiet vil arbeide for å sikre kombinasjonen av et godt vegnett og gode kollektive tilbud over hele landet, og at det blir lagt til rette for bruk av sykkel som et miljøvennlig transportmiddel. Det er en målsetting for Senterpartiet å få overført mest mulig av persontrafikken fra bil til kollektive løsninger. Det må legges til rette for en bedre kopling mellom veg- og kollektivtrafikk. Dette kan oppnås ved å overføre oppgaver og myndighet fra vegkontorene til fylkeskommunene. Lover, forskrifter og statlige bevilgninger må legge til rette for at det kan gjennomføres en helhetlig samferdselspolitikk på fylkeskommunalt og nasjonalt nivå. Opprustning av riks-, fylkes- og kommunale veier må samordnes. Midler må kunne overføres mellom stat og fylke. Utbedring av eksisterende vegnett bør prioriteres framfor utbygging av nye veganlegg. Utbygging av nye veganlegg må ha som mål å sikre god framkommelighet og å motvirke miljø- og trivselsmessige ulemper ved vegtrafikk.
I byer og sterkt trafikkerte områder utgjør avgass, støv og støy fra biler en betydelig forurensingskilde. Senterpartiet vil prioritere tiltak som minsker miljøulempene fra biltrafikk.
Senterpartiet vil arbeide for:
- at bilbruken i bysentra og store boligområder reduseres, blant annet ved restriksjoner på privatkjøring og ved utbygging av det kollektive trafikktilbudet samt gang- og sykkelveger. Utbygging av gang- og sykkelveger er også viktig for trafikksikkerheten.
- at bruk av piggdekk i bysentra og store boligområder reduseres, bl.a. ved økonomiske stimulanser til fordel for piggfri kjøring.
- at tungtrafikk i så stor grad som mulig, skjermes fra boligområder, og også fra annen trafikk i tett trafikkerte områder.
- at det legges til rette for økt bruk av kollektive transportmidler, blant annet ved å legge parkeringsplasser ved jernbane- og bussknutepunkter.
- at vegprising brukes for å redusere de lokale trafikk- og miljøproblemene i byer og tettsteder. Prisene bør differensieres etter trafikkmengden på ulike tider av døgnet.
- at inntekter fra bomringene kan brukes til investeringer i og drift av kollektivtrafikk.
- like drivstoffpriser i hele landet. En ordning med selvfinansierende fraktutjevningsfond vil være et bidrag til dette. Oljeselskapene må pålegges å levere drivstoff til reelt samme pris til alle sine forhandlere/stasjoner.
- at elektriske biler fremdeles skal fritas for alle avgifter.
- at opplærings- og informasjonsarbeid brukes aktivt i arbeidet for økt trafikksikkerhet.
- å prioritere utbygging og tiltak som øker trafikksikkerheten og reduserer forurensningen, støy og andre miljøulemper fra vegtrafikken.
- at det utarbeides handlingsplaner for trafikksikkerhet i alle fylker.
- mer synlig politi og automatisk trafikkovervåkning på spesielt ulykkesbelastede veger.
- å legge til rette for bruk av sykkel som framkomstmiddel i byer og tettbygde strøk, gjennom utbygging og vedlikehold at sykkelvegnettet, skilting av sykkelveger og krav om sykkelparkeringsmuligheter.
- å sikre framkommeligheten for sykkeltrafikk ved nye vegprosjekter.
- at det ved konsesjonsbehandling av langruter for buss blir åpnet for at disse får kjøre med "åpne dører" for å bedre kollektivtrafikktilbudet.
Jernbane
Jernbanens fortrinn som miljøvennlig transportmiddel må utnyttes i langt større grad. Spesielt i områder med stor person- og godstransport må en større del av trafikken over fra veg til bane, av hensyn til å minske forurensningene og bedre trafikksikkerheten.
Senterpartiet vil arbeide for:
- at det satses på utbedringer av jernbanenettet og modernisering av vognmateriellet til persontransport.
- at jernbanen oppgraderes slik at den blir et konkurransedyktig alternativ til fly på strekningene Oslo-Bergen, Oslo-Trondheim og Oslo-Kristiansand, og et alternativ til buss og bil i nærtrafikken. Oppgradering av jernbanen skal ha som mål at en større del av vare- og tungtransporten overføres til jernbanen.
- at NSBs prispolitikk skal styrke jernbanens konkurransekraft i forhold til privatbilismen, særlig når det gjelder arbeidsreiser.
- å bygge ut jernbaneforbindelsene øst-vest mellom Norge, Sverige, Finland og Russland på Nordkalotten. Aktuelle strekninger er Tromsø-Kolari, Ofotbanen og Kirkenes-Nikel.
- at Nordlandsbanen fornyes og bygges om til elektisk drift.
- at Nord-Norgebanen videreføres så snart som mulig.
- at Meråkerbanen opprustes, slik at Atlantbanen mellom Trondheim og Stockholm kan realiseres.
- at Flåmsbanen blir opprettholdt som helårsbane.
- at det gis økonomisk støtte til utbygging av bybaner i større byer.
- at jernbanenettet i Oslo-området opprustets for å møte de utfordringene som finnes innenfor samferdselssektoren og at NSBs trafikk i langt sterkere grad samordnes med annen kollektivtrafikk.
- at det bygges høyhastighetsbane mellom Oslo og Gøteborg.
- at det satses mer på strekningen Oslo-Stockholm med hyppige avganger, kortere reisetid og bedre materiell.
Luftfart
Det må føres en konsesjonspolitikk både for innenlands og internasjonal flytrafikk som fører til best mulig utnyttelse av kapasiteten på alle våre regionale flyplasser.
Flytrafikken er sterkt forurensende, og det er viktig å unngå at flytrafikken øker ytterligere. På enkelte mellomlange strekninger bør jernbanen kunne bli et godt alternativ til fly.
Senterpartiet vil arbeide for:
- at det stilles strenge krav til avgassutslipp og støy fra fly. Myndighetene må påse at kravene tilfredsstiller krav fra Verdens Helseorganisasjon, WHO.
- at Nord-Norge sikres et godt flyrutetilbud, blant annet gjennom offentlige garantiordninger til aktuelle flyselskap.
- at lufttrafikken på kortbanenettet minst sikres på dagens nivå.
- at avgiften på ervervsmessig flyging av passasjerer mellom Oslo og byene Bergen, Trondheim og Kristiansand, legges om fra passasjer- til seteavgift. Dette vil kompensere for at flytrafikken slipper bensin- og CO2-avgifter.
Båttransport
Sjøtransport er den dominerende og rimeligste form for varetransport over lengre strekninger. God tilgang til den internasjonale linjefarten er en forutsetning for at norsk industri skal bli konkurransedyktig på en rekke felter i framtiden. Det er behov for en distriktsvis samordning av rutegående sjø- og landtransport i kystdistriktene. Som et ledd i dette arbeidet, må havnene oppgraderes. Det må settes strengere miljøkrav til båttransport, i særlig grad avgassutslipp.
Frakteflåten i NOR-registeret er et viktig ledd i transporten og en forutsetning for å opprettholde arbeidsplassene langs kysten. Senterpartiet ser det derfor som viktig å sikre rammebetingelsene for denne delen av flåten.
Hurtigruta må sikres økonomisk slik at dagens anløpsmønster opprettholdes av hensyn til reiseliv, transport og distrikt.
Farleia langs Norskekysten kan mange steder være farlig, og det må satses mer på tryggingstiltak, som f.eks. Stadt skipstunnel. Vedlikehold av sjøveien, herunder havner, farleder, fyr og merketjenester, må styrkes.
Utdanning og forskning
Senterpartiet mener at satsing på utdanning og forskning er av de mest framtidsretta investeringene vi kan gjøre. Retten til fullverdig utdanning skal være lik for alle, uansett sosial bakgrunn, bosted og økonomisk evne. Derfor er utdanning først og fremst et nasjonalt ansvar og en offentlig oppgave.
Utdanning skal hjelpe elevene til å utvikle evner og interesser, selvstendige holdninger og styrke enkeltindividets posisjon i samfunnet. Undervisningen skal legge vekt på å utvikle elevenes iboende evne til nysgjerrighet, forskning, kritisk tenkning og refleksjon. Skolen skal skape gode arenaer for samarbeid og personlig vekst gjennom et fellesskap. Elevene skal få kunnskaper og ferdigheter som kvalifiserer dem for et meningsfylt og aktivt samfunnsliv. Barn og ungdom vil møte sterke krav til omstilling i sitt voksne liv, derfor vil kunnskap i basisfag som norsk, matematikk, fremmedspråk og naturfag være viktig.
Det er viktig at miljøet rundt elevene utgjør en helhet. Det må derfor være et nært samarbeid mellom hjem og skole. Foreldrene har plikt og ansvar for løpende kontakt med skolen. Rådgivningstjenesten i skolen må styrkes, spesielt kompetanse innen yrkesveiledning.
Senterpartiet arbeider for et desentralisert skoletilbud. Skoleverket har en sentral rolle i utviklingen av livskraftige lokalsamfunn. Skolen hører til i lokalsamfunnet, og den må organiseres på en slik måte at den kan inngå som del av nærmiljøet.
Skolen må i større grad legge vekt på å utvilke jobbskapere og etablerere. For å kunne opprettholde et sterkt og levedyktig næringsliv i distriktene, kreves det arbeidskraft som er tilpasset de lokale forhold. Landet trenger ledere i mellomsjiktet med både praktisk og teoretisk utdanning. For å kunne gjøre ungdom i stand til å skape sin egen arbeidsplass og utnytte de ressursene som finnes, er det viktig å sette etablerertanken i fokus gjennom hele utdanningsløpet.
Skole- og utdanningspolitikken skal bidra til å skape holdninger til miljø- og ressursspørsmål og stimulere til kompetanseoppbygging og skape arbeidsplasser over hele landet. Det er behov for et nært samarbeid mellom skole og næringsliv for å bedre kvaliteten på kunnskap og utnytte ressursene best mulig. Satsing på kontinuerlig kompetanseoppbygging er viktig også for å forebygge arbeidsledighet. Det må legges til rette for at næringslivet kan støtte kompetansebygging.
Den lokale lærerkapasiteten som finnes i den videregående skolen, bør også kunne komme det lokale næringslivet til nytte. Koordineringen av oppdragsundervisning kan f.eks.skje gjennom lokale ressurssenter spredt i fylkene. Dette må ikke gå på bekostninge av den ordinære undervisningen, men være et supplement for å skape gode arenaer for samarbeid mellom skole og næringsliv.
Både fysisk og psykisk funksjonshemmede må få opplæring ut fra evner og muligheter. Kommuner og fylkeskommuner må settes økonomisk i stand til å gi elever med særskilte behov et tilfredsstillende tilbud om faglig og sosial læring. Hensynet til den enkelte eleven med ekstra behov, hele elevgruppen og lærerkapasiteten kan i enkelte tilfeller tilsi at egne tilbud for elever med særskilte behov kan være den beste løsningen.
Det bør være en hovedmålsetting for kroppsøvingsfaget i grunnskolen og den videregående skolen at elevene finner en fysisk aktivitet som de trives med.
Senterpartiet mener at systematisk etterutdanning må innarbeides i lærernes årsverk. Arbeidsgiverne må legge bedre til rette for at lærerne får studiepermisjon for å fornye egen kunnskap og for å få ny kontakt med det øvrige samfunns- og næringsliv. Temaet lese- og skrivevansker, og lese- og skriveteknikk, bør innføres som en obligatorisk del av allmennlærerutdanningen.
Skolen må fortsatt gi tospråklige elever et tilbud om morsmålsundervisning, men også aktivt jobbe for å skape miljøer der disse elevene kan utvikle et "levende" norsk språk. Dette skjer bare ved at de får mulighet til å omgås barn som snakker norsk. På steder der det er få norske elever i skolene/barnehagene, bør en jobbe for å få til samarbeid mellom skoler/barnehager i ulike geografiske områder. Ulike former for prosjektarbeid kan være en egnet aktivitetsform i denne sammenhengen."
Astma og allergi er i dag blant de største helseplagene barn og unge sliter med. Senterpartiet mener det må stilles de samme strenge krav til deres fysiske miljø som arbeidsmiljøloven sikrer voksne arbeidstakere på deres arbeidsplass.
Livslang læring
I et samfunn med raske endringer i næringslivet i form av nye produkt- og produksjonsmetoder, vil enkelte kunnskaper raskt bli foreldet. Dette gjør livslang læring nødvendig, med større grad av veksling mellom skole og arbeidsliv enn tidligere.
Rammevilkårene i arbeidslivet og utdanningssystemet har fram til i dag i liten grad lagt til rette for systematisk livslang læring. Etterutdanning og livslang læring må ha som mål å minske kunnskapskløften mellom ulike yrkes- og aldersgrupper.
Senterpartiet vil arbeide for:
- at livslang læring blir et tilbud til alle uansett alder, kjønn, bosted eller økonomisk evne. Det er viktig at etterutdanning blir et aktivt tilbud til arbeidssøkende personer.
- at det blir laget en egen utredning om etterutdanning der finansiering, utdanningssystemet og partene i arbeidslivet sin rolle avklares. Senterpartiet mener det må knyttes individuelle retter til en ny reform for etterutdanning.
- å styrke vilkårene for voksenopplæring og stimulere til alternativt samarbeid mellom studieorganisasjoner, næringsliv, skoleverket og arbeidsmarkedsmyndighetene.
- at det settes i gang forsøksprosjekter for å få et bedre grunnlag for å vurdere de framtidige behov for etter- og videreutdanning. Disse bør ta utgangspunkt i Hovedavtalen mellom LO og NHO, og få kartlagt, systematisert og evaluert bruk av etter- og videreutdanning på enkelte arbeidsplasser både i privat og offentlig sektor.
- et desentralisert tilbud om etter- og videreopplæring på høyere nivå gjennom de statlige høgskolene. I samarbeid med de regionale forskningsstiftelsene, bør høgskolene være viktige bidragsytere til regional kompetanseoppbygging. Fjernundervisning er en aktuell metode og et viktig middel i en slik satsing.
- å styrke kartleggingsmulighetene av og undervisningstilbudet til voksne med lese- og skrivevansker, for dermed å bedre deres muligheter på arbeidsmarkedet, kvalifisere dem for deltakelse i etterutdanning, og styrke deres generelle funksjonsdyktighet.
Grunnskolen
Grunnskolen skal være en integrert del av hvert lokalsamfunn og en sentral samlingsplass for lokal kultur og tradisjonsformidling. Det bør legges vekt på at skolen skal fungere som miljøskaper også utenom skoletid. De fådelte skolene utgjør omlag halvparten av grunnskolene i Norge. De siste årene er vilkårene for disse skolene blitt dårligere og nedleggingstakten har økt. Det er viktig at kommunene kan beholde et desentralisert skolemønster. Grunnskolen skal ha en kristen formålsparagraf, og fremme toleranse overfor ulike religioner og livssyn. Det må åpnes for fritak for det nye kristendomsfaget.
Undervisningen i grunnskolen skal vektlegge utvikling og formidling av kunnskaper, ferdigheter og holdninger. Ressurstilgangen til grunnskolen må være tilstrekkelig til å ivareta en høy kvalitet på undervisningen og et godt fysisk arbeidsmiljø. Kontakten mellom lærer og elev, skolen og hjemmet må vektlegges sterkt. Dette er avgjørende viktig for god læring, trygghet og personlig utvikling hos eleven. Videre bør økt faglig kompetanse hos skolens personale prioriteres høyt. Det må legges til rette for at alle skoler får tilstrekkelig tilgang på nye læremidler og mulighet for opplæring i bruk av informasjonsteknologi.
Det blir stort behov for utbygging av nye utearealer slik at seksåringenes spesielle behov for veksling mellom lek og læring, ute som inne, kan følges opp. Det obligatoriske 6-åringstilbudet må være basert på barnas egne forutsetninger, der lek, utvikling av sosial kompetanse og forberedende skoleaktiviteter blir det sentrale innholdet.
Det er viktig at elever med behov for spesial-pedagogiske tiltak får hjelp så tidlig som mulig, og at det settes strenge krav til den faglige kompetansen til de som foreskriver spesialpedagogiske tiltak. Det bør satses på tidlig diagnostisering av skrive- og lesevansker, og forebyggende aktiviteter bør settes inn så tidlig som mulig.
Senterpartiet vil arbeide for:
- å styrke enhetsskolen.
- at det maksimale elevtallet i klassene reduseres til 25 elever.
- at musikkskolene utvikles til kulturskoler med vekt på musikk, dans, drama og billedkunst.
- at det gis tilbud om skolefritidsordning til alle elever på de 4 første årstrinn.
- at kostnaden med skolefritidsordningen tredeles mellom stat, kommune og foreldrebetaling.
- at det skal være et vurderingssytem i grunnskolen, med karakterer på ungdomstrinnet.
- at det skal være en rektor som er ansvarlig ved alle skoler. Det bør åpnes for fleksible styringsmodeller slik at små skoler kan opprettholdes.
- at det skal være fri skoleskyss over 2 km for alle barn i småskoletrinnet. Der trafikkforholdene tilsier det, skal 6-åringene ha rett til fri skoleskyss også under 2 km, eller annen sikring av skoleveien.
- at praktiske og estetiske fag får prege skolens innhold i sterkere grad.
- at det satses på distriktsaktiv skole med elevbedrifter for å styrke og utvikle elevenes personlige initiativ, tilhørighet til og ansvar for nærmiljøet.
- at antallet delingstimer i fådelt/udelt skole må økes.
- at bemanningen i 1. klasse (6-åringene) økes til to voksne; èn pedagog og èn assistent, pr. 10-18 elever.
- at kvænsk kultur og språk sikres i grunnskolen.
Videregående opplæring
Senterpartiet ser det som viktig at alle elever mellom 16 og 19 år får reell rett til videregående opplæring, og at flere voksne får tilbud om videregående opplæring. Senterpartiet vil gi elevene en kvalitativ utdanning som er på høyde med samfunnsutviklingen og den teknologiske utviklingen. Senterpartiet ønsker å ivareta en desentralisert skolestruktur innenfor videregående opplæring. Derfor må forskriften for utregning av dekningsgraden bygge på antall planlagte plasser og kapasitet i stedet for antall elever som har takket ja til studieplass.
Den videregående skolen må legge vekt på åpenhet mot andre kulturer og andre deler av verden. Kulturforståelse og internasjonalisering bør være mål for undervisningen.
Det må satses mer på å etablere lærlingeplasser både i privat og offentlig sektor, og staten, fylkeskommunen og kommunen må legge større vekt på å opprette lærlingeplasser.
Senterpartiet ser det som viktig at de fleste yrkesfaglige linjene følger hovedmodellen i Reform 94 med to år i skole og to år i bedrift. For enkelte fag vil det være nødvendig med et annet løp. Dette må avtales mellom partene i arbeidslivet og departementet.
Senterpartiet mener at ordningen med landslinjer må opprettholdes. Dette er svært viktig for spesielt kostbare kurstilbud og for små fag som rekrutterer elever fra hele landet.
Senterpartiet mener at Reform 94 må evalueres snarest, og kan vurdere behovet for nye grunnkurs og andre omlegginger dersom evalueringen viser at en del fag og linjer er kommet uheldig ut.
Det er viktig at oppfølgingstjenesten og pp-tjenesten for den videregående skolen jobber med å tilrettelegge undervisningstilbud som forhindrer at elever ikke fullfører skolen. Teorisvake elever må hjelpes til å gjennomføre et delkompetanseopplegg, og må i noen tilfeller kunne få fagbrev uten bestått eksamen i utvalgte teoretiske fag. Slik dispensasjoner må baseres på sakkyndige vurderinger.
Den videregående skolen bør brukes som utviklingssenter for lokalsamfunnet. Det innebærer at forholdene må legges til rette for oppdragsundervisning, for salg av "opplæringspakker" til arbeidslivet og for samarbeid med kultur- og foreningsliv. De videregående skolene må utvikle arbeidsmåter som også ivaretar voksnes behov for læring. Det må legges til rette for at arbeidsmarkedsopplæring og videregående opplæring kan utfylle hverandre.
Senterpartiet sier nei til egenandel på skoleskyss, også skjult i form av såkalte "miljøkort" eller "ungdomskort". Egenandel på skoleskyss rammer særlig ungdom fra utkantene, og er ikke i tråd med prinsippet om lik rett til utdanning.
Senterpartiet vil arbeide for:
- å styrke samarbeidet mellom fylkenes utdanningskontor og opplæringsnemndene med sikte på å forbedre formidlingen av lærlingeplasser.
- at det opprettes en landsdekkende etablererlinje for ungdom med yrkeskompetanse på VK1-nivå eller fagbrev innen ett fag.
- at fagtilbudene på videregående skole tilpasses arbeidsmarkedets behov.
- å forenkle gjesteelevordningen.
- at retten til omvalg utvides fra ett til to år.
- å bygge ut lærlingeordningen og praksisplasser. Det offentlige må ta inn flere lærlinger. Det må legges til rette for dette gjennom økte rammeoverføringer til kommuner og fylkeskommuner. Det bør gis økte statlige bevilgninger til lærlingeordningen i privat sektor. Lærlingeordningen under Reform 94 bør gjennomgås på nytt, og den pedagogiske oppfølgingen bedres.
- at det legges til rette for internett-tilknytning og tilstrekkelig IT-utstyr på alle skoler.
- at det legges til rette for elevbedrifter.
- at det innføres kommunale utdanningsstipend for å motivere elever til å søke utdanning som lokalt næringsliv har behov for.
- å redusere andelen teori til fordel for praksis på yrkesfaglige studieretninger, og gjøre den teoretiske opplæringen mer praktisk rettet.
- at det gis mulighet til flere kryssløp på yrkesfag.
- at all ungdom får videregående skoletilbud som de er i stand til å nyttiggjøre seg, f.eks.
praktisk tilrettelagte grunnkurs med redusert mengde både allmennfag og yrkesfag, som inkluderer praksisperiode, og videreføring med et praktisk tilrettelagt videregående kurs 1 med påfølgende praksisplass, eventuelt tilrettelagt videregående kurs 2.
- at flere skal kunne ta hele fagopplæringen i bedrift.
- å sikre eldre søkere et fullverdig utdanningstilbud på lik linje med ungdom som inngår i Reform 94. Det må legges til rette for kompetansegivende kurs for voksne, også innen yrkesfag.
- at det opprettes prosjektfond som elevrådene ved skolene kan søke om penger fra til å gjennomføre elevprosjekter.
- at fraværsreglene endres slik at antall permisjonsdager utvides fra 12 til 16 dager, og at reglementet utvides til også å omfatte tillitsverv på regionalt og lokalt plan, samt deltakelse ved idrettsarrangement på krets- og/eller landslagsnivå. Elever som har høyt fravær, skal kunne dokumentere sitt faglige nivå før det er fare for karakteren.
- at rådgivningstjenesten styrkes både i omfang og kvalitet. Det må stilles krav til veiledere både når det gjelder kompetanse og oppdatert kunnskap. For at Reform 94 skal fungere etter intensjonen, må også rådgivningstjensten i ungdomsskolen styrkes.
Folkehøgskoler og private skoler
Folkehøgskolene er en viktig del av skolesystemet og gir en god verdi- og kulturforankring. Skolen må få mulighet til å beholde sin egenart med vekt på elevenes personlige utvikling. Fordypning i spesielle emner og interesseområder er en viktig del av folkehøgskoleundervisningen.
Folkehøgskolene utgjør et godt supplement til videregående skoler og arbeidsliv og må derfor gis formell kompetanse. Elevenes innsats må verdsettes gjennom poeng for opptak til andre skoler. Senterpartiet mener at elever som tar folkehøgskole det siste året i et fireårig videregående løp, skal ha rett til utvidet minstestipend til de er 20 år. Målsettingen i lov om folkehøgskolar, § 17 Driftstilskott, skal overholdes. Offentlige tilskudd skal reguleres i samsvar med lønns- og prisutviklingen.
Private skoler har sin plass i skoleverket som et viktig supplement i de tilfeller der de dekker viktige idemessige og pedagogiske behov. For at de private skolene skal kunne eksistere i overensstemmelse med sin egenart, må de beholde sin råderett over læreransettelser og ellers sikres styring over sin egen virksomhet.
Senterpartiet har et restriktivt syn på oppretting av private grunnskoler med offentlig tilskudd som ikke bygger på alternative pedagogiske retninger. Senterpartiet går imot å øke antallet skoler med offentlig støtte på videregående nivå som ikke er opprettet for å dekke alternative idèretninger og der det offentlige har andre eksisterende tilbud. Rene kommersielle skoletilbud er ikke i tråd med Senterpartiets målsetting om lik rett til utdanning.
Høyere utdanning
Norge må ha et kvalitativt godt og dynamisk tilbud innen høyere utdanning. Det er nødvendig å sette inn tiltak som kan sikre flere studieplasser på områder med manglende dekning av kvalifisert arbeidskraft, som førskolelærere, lærere, leger og sykepleiere.
De statlige høgskolene har en spesiell oppgave i å utvikle studier som er målrettet mot regioner som har et lavt utdanningsnivå i dag, og gi folk et utdanningstilbud på høgskolenivå i nærheten av hjemstedet. Dette kan sikres både gjennom at vi har et desentralisert høgskolemønster, og ved at skolene gir utdanningstilbud utenfor selve institusjonen. Næringsliv og høyere utdanningsinstitusjoner må samarbeide for å gi studentene arbeidspraksis i løpet av studietiden, og for å gi arbeidslivet arbeidskraft med relevant praksis. Finansieringen av praksistiden må utredes nærmere.
For å bedre arbeidsforholdene for studenter og lærere og lette presset på universitetene, spesielt universitetet i Oslo, bør en etablere et samarbeid med høgskolene i regionene med sikte på å flytte en del studieplasser ut. I en utvikling der en del av studentene blir stadig mer mobile, er det viktig å styrke samskipnadene som "kommune" for studentene.
De statlige høgskolene skal drive forskningsbasert undervisning og bør i samarbeid med universitetene kunne legge til rette for studier på hovedfagsnivå.
Senterpartiet vil arbeide for:
- bedre arbeidsforhold for studentene.
- at samarbeidet mellom universiteter og statlige vitenskaplige høgskoler blir styrket gjennom Norgesnettet. Det må bli enklere for studentene å skifte studiested gjennom studiet og få godkjent fagkombinasjoner fra ulike læresteder. Samtidig er det viktig at den enkelte institusjon kan bevare sin autonomi og sitt særpreg.
- å øke tallet på studenter som gjennomfører påbegynt hovedfagsstudium. Det må sikres stipendier for hovedfagsstudier.
- å øke tilbudet av 3-semesters studier, for å redusere studietiden og kostnadene for de studentene som ønsker det.
- at tilbud om fjernundervisning videreutvikles.
- at etikk blir en obligatorisk del av undervisningen på høgskoler og universiteter.
- gjensidig godkjenning av ulike lands utdanninger, samtidig som en tar hensyn til kvalitet og særlige behov i vårt land. Godkjenningskapasiteten må økes, og behandlingstiden må ned.
- at det etableres en nasjonal utdannings- og kompetansedatabase der man via internett på en enkel måte kan få oversikt over de utdanningstilbud som finnes.
- å fylle og på sikt øke, kvoten for u-landsstudenter i Norge. U-landsstudenter må av språkhensyn gis ett år ekstra i forhold til normert studietid.
- at kustfagstipendet for norske studenter i Norge og i utlandet opprettholdes.
Studiefinansiering og velferd
En god studentøkonomi er avgjørende for å nå målet om lik rett til utdanning. I dag sliter mange studenter med dårlig økonomi. Dette gjelder ikke minst studenter med høye boutgifter og/eller forsørgeransvar. Ved siden av reduksjon i studielånsrenta, må derfor bedring av disse studentenes situasjon prioriteres.
Senterpartiet vil arbeide for:
- at Statens lånekasse for utdanning skal ha en sentral rolle ved tildeling av studiestøttte.
- at Stortinget skal fastsette renten i Statens lånekasse for utdanning. Renten bør ligge minst 1 prosentpoeng under markedsrenten.
- at rentetrappa fjernes, slik at det blir samme rente på alle lån.
- at en skal prioritere fullstipendiering for elever i den videregående skolen, og at stipendandelen for studenter på sikt bør økes til 40 prosent.
- at lån ikke skal rentebelastes før et halvt år etter studieslutt.
- at det fortsatt må være anledning til inntektsavhengig tilbakebetaling av studielån.
- å sikre økt tilgang på studentboliger og student-barnehageplasser.
- at studenter ikke blir pålagt å flytte til studiekommunen.
- at antallet studenter som får utdanning i utlandet økes.
Forskning
Senterpartiet ønsker å investere i menneskelige ressurser. En fri og uavhengig forskning er vesentlig for å oppnå ny kunnskap. Forskningen skal ikke rettferdiggjøres gjennom kortsiktige økonomiske utsikter, men føre til ny og langsiktig tenkning. Bevilgningen av frie midler til forskning er derfor viktig. Samtidig må kontakten mellom forskningsmiljøer og norske bedrifter sikres, slik at Norge kan ligge i forkant i utvikling og bruk av ny teknologi.
Forskning og utvikling vil i årene som kommer utgjøre en stadig viktigere del av verdiskapingen i Norge. Omfanget av og kvaliteten på vår egen forskning og utvikling vil være viktig for vår konkurranseevne. Det er derfor av stor betydning at vi på alle plan arbeider for å utvide vårt lands kunnskapsmengde og kompetanse. Forholdene må legges til rette for at bedriftene setter av mer penger til forskning og utvikling.
I en situasjon der antallet studieplasser i høyere utdanning har økt kraftig over flere år, er det viktig å sikre forskningens kår på universiteter og høgskoler for å hindre utarming av fagmiljøene. Det offentlige har et særlig ansvar for å ivareta grunnforskningens kår og sikre forskerens frihet. Grunnforskning gir basiskunnskaper som er nødvendige og gir et viktig grunnlag for anvendt forskning og utviklingsarbeid. Universitetene må her spille en sentral rolle. Det er viktig at forskningen drives i tilknytning til fagmiljøene. De regionale utdanningsinstitusjonene må få en viss del av forskerstillingene.
Det offentlige må også være seg sitt ansvar bevisst for å opprettholde et norsk forskningsmiljø av høy standard innen studier som har betydning for forståelsen av vår utvikling som folk og nasjon.
Forskning og vitenskap reiser etterhvert stadig flere etiske problemstillinger. Etiske vurderinger må være integrert i all forskning.
Utvikling av tverrfaglige forskningsmiljøer bestående av forskere med forskjellig bakgrunn, må oppmuntres.
Kontakten over landegrensene øker. Dette gjelder også for utdanning og forskning. Norge har et aktivt internasjonalt samarbeid i dag, som medlem av ulike utvekslingsprogrammer og forskningsprogrammer. Det er viktig å utvikle dette samarbeidet både med EU og andre, og utnytte de positive mulighetene dette kan gi.
Internasjonalt samarbeid om utdanning er viktig for å gi kjennskap til andre land, skape gjensidig internasjonal forståelse og respekt, og bli kjent med andre lands kunnskaper og forskningsresultater. I tillegg kan vi få et bredere utdanningstilbud på områder der vi har for få utdanningsplasser i dag.
Senterpartiet vil arbeide for:
- å forbedre og øke utdanningen av forskere.
- å opprette post-doktorgradsstillinger på universiteter og høgskoler for å sikre rekrutteringen til forskning.
- å likestille stipendiater med andre arbeidstakere med hensyn til sosiale rettigheter ved arbeidsledighet.
- å styrke forsknings- og utviklingsaktiviteten på regionalt nivå, blant annet for å støtte opp om lokalt næringsliv.
- sterkere satsing på miljøforskning og forskning på fornybare energikilder.
- at det satses mer på forskning på kvinnerelaterte sykdommer.
- å gi kvinneforskningen økonomiske muligheter til å skape større bredde.
- å øke andelen av kvinnelige forskere, blant annet gjennom radikal kjønnskvotering ved tilsetting i forskerstillinger.
- å bedre formidlingen av forskningsresultater, slik at ny kunnskap kan komme til praktisk anvendelse.
Arbeid og arbeidsliv
Senterpartiet vil føre en økonomisk politikk som har som mål å skape full sysselsetting. Samspill mellom det offentlige og det private er viktig for å sikre nyskaping og økt sysselsetting, og for å sikre et best mulig tjenestetilbud i alle deler av landet.
Senterpartiet mener at det for enkelte grupper, f.eks. innen omsorgssektoren, bør kunne innføres redusert arbeidstid. I tillegg må det stimuleres til arbeidstidsreduksjon uten lønnskompensasjon for arbeidstakere som ønsker kortere arbeidstid. Dette kan frigjøre timeverk og bidra til at flere kommer i arbeid. Overtidsarbeid bør begrenses.
Framtidas yrkesløp vil i stor grad kreve veksling mellom arbeid og utdanning. Senterpartiet vil arbeide for økte muligheter til etterutdanning og videreutdanning. Slike tilbud må også gjelde arbeidssøkende personer. Det må legges bedre til rette for at eldre arbeidstakere får avslutte sin yrkeskarriere på en verdig måte og slik at samfunnet får dra mest mulig nytte av deres ressurser, f.eks. ved redusert stilling en tid, eller overgang til annet arbeid. Senterpartiet vil ha likestilling mellom sammenliknbare yrkesgrupper når det gjelder lønn og arbeidstid.
Kreativitet og samspill mellom folk med ulik bakgrunn er viktig for å sikre eksisterende arbeidsplasser og skape nye. Trygghet, trivsel og stabilitet på arbeidsplassen legger grunnlag for effektiv produksjon, der alle ledd yter sitt beste. Nærhet mellom bedrift, lokalmiljø, eiere og ansatte kan skape vilkår for dette. Eierskapsformer der flere kan være medeier i egen arbeidsplass og et aktivt bedriftsdemokrati der både arbeidsgiver og arbeidstaker er med i utviklingen av arbeidsplassen, kan bidra til å styrke troen på og tilhørigheten til egen arbeidsplass.
Det kreves en aktiv innsats for å bedre helse- og miljøforhold på arbeidsplassene. Ansettelsesforhold skal være ryddige, med klargjorte vilkår. Senterpartiet mener fast arbeid skal være hovedregelen og at engasjement og korttidskontrakter må begrenses. Det må likevel være anledning til å gjøre unntak fra hovedregelen, blant annet innen kreative yrker, forskning, idrett og frivillige organisasjoner. Ryddige forhold tilsier at avtaler inngått mellom partene i arbeidslivet skal respekteres. Senterpartiet ønsker ikke økt bruk av leiefirma og kontraktører.
Inntektspolitikken må stå sentralt i arbeidet for en rettferdig fordeling av godene i samfunnet, og må bygge på frie forhandlinger mellom partene. Organisasjonsfriheten og streikeretten er grunnleggende rettigheter som det må slås ring om i en tid da sentralisering av makt er foreslått også på disse områdene. Senterpartiet vil opprettholde hovedtrekkene i dagens ordninger for å unngå at all makt samles på få hender i hovedsammenslutningene. Et sentralt mål for inntektspolitikken er også en pris- og kostnadsvekst under kontroll. Senterpartiet mener derfor det er nødvendig å videreføre et inntektspolitisk samarbeid mellom partene i arbeidslivet og myndighetene, som sitter med det overordnede ansvaret for norsk økonomi.
Senterpartiet vil opprettholde den nåværende sykelønnsordningen, samtidig som det må arbeides aktivt for å redusere sykefraværet.
Arbeidsmarkedsetaten bør flyttes over til kommunene for å få en mer individretta og kvalitativ oppfølging av den enkelte. Det vil bedre det sektorovergripende samarbeidet med sosialkontoret, trygdekontoret, arbeidskontoret og næringskontoret. Ved å kvalifisere sosialhjelpsmottakere, f.eks. gjennom kommunale lønnstilskudd, vil de som har behov for det få arbeidsmarkedsetatens tilbud med rett til dagpenger og kvalifiseringstiltak.
Senterpartiet vil arbeide for:
- større mulighet for å kombinere arbeid og utdanning.
- ulike forsøksordninger med redusert arbeidstid.
- en utredning om etterutdanning der finansiering, utdanningssystemets og partene i arbeidslivet sin rolle, blir avklart.
- at det knyttes individuelle rettigheter til en etterutdanningsreform.
- forsøksprosjekter med etterutdanning på enkelte arbeidsplasser både i privat og offentlig sektor.
- at det legges til rette for bruk av utdannings- og omsorgsvikariater.
- at det gis større muligheter til å kombinere arbeid og trygd. Bedrifter som ansetter arbeidstakere som ikke er fullt arbeidsføre, bør få lønnstilskudd.
- at de ansatte sikres medbestemmelse i forhold til egen arbeidsplass.
- tiltak for å bedre arbeidsmiljøet. Små bedrifter må oppmuntres til å samarbeide om bedriftshelsetjeneste.
- redusert arbeidsgiveravgift for ungdom under 25 år.
- etablererstipend for ungdom under 25 år.
- at arbeidsmiljøloven ikke åpner for søndagsåpne og døgnåpne butikker.
- å forbedre selvstendig næringsdrivendes vilkår ved sykdom.
- å bedre veiledningstjenesten og nettverksbyggingen for ungdom og kvinnelige etablerere.
Regionalpolitikk
Distriktspolitikk
Senterpartiet vil føre en politikk som legger til rette for at bosettingsmønsteret kan holdes oppe, og at lokalsamfunn over hele landet utvikles. Senterpartiet er imot en strategi som går ut på å demme opp for fraflytting fra landsdeler og regioner ved å sentralisere arbeidsplasser, tjenester og folk til regions- og fylkessentra. Regionalpolitikken må ta utgangspunkt i at alle etter forholdene skal ha likeverdige tilbud innen rimelige avstander. Likevel må det være aksept for at regioner og lokalsamfunn har stor frihet innen de fleste samfunnsområder til å organisere og prioritere sine tilbud.
Senterpartiets regionalpolitikk tar utgangspunkt i at lokalsamfunn i størst mulig grad skal ha råderett over sine ressurser. Den nasjonale politikken må sikre dette, og sørge for en nødvendig omfordeling og grunntrygghet til alle innbyggerne.
Trygging av lokaldemokratiet og nærhet til avgjørelsene, er en viktig forutsetning for at innbyggerne og lokalsamfunn skal ta et hovedansvar for utviklingen. Endring i næringsstruktur og økte krav til kvalitet på mange samfunnsområder, krever likevel at det blir etablert et tettere samarbeid innen regioner som har en naturlig avgrensing med rimelige avstander med hensyn til pendling osv., og med balansert næringsstruktur og bosetting.
Det er viktig å skape god balanse mellom ulike landsdeler, mellom by og omland. Det må bygges sterke lokalsamfunn både i by og bygd. En viktig forutsetning for å holde oppe folketallet i alle kommunene i distriktene, er at det etableres et bredt arbeidsplass- og servicetilbud. Særlig gjelder dette for kvinner, ungdom og folk med høyere utdanning.
Distriktspolitikken skal gi den enkelte større valgfrihet, hindre tvangsflytting og redusere avstandskostnader. Et aktivt samspill mellom sentrum og distrikt er viktig. Nødvendige omstillinger og bruk av ny teknologi kan styrke utviklingen av distriktene. Det er viktig å utvikle livskraftige sentra, uten å legge opp til "desentralisert konsentrasjon".
I arbeidet for å ta hele Norge i bruk er det nødvendig å tenke helhetlig når det gjelder kommunikasjoner, sysselsetting, miljø, utdanning, kultur og næringspolitikk. Mennesker med ulik kompetanse og erfaringsbakgrunn må stimuleres til å gå sammen og etablere nye næringer og arbeidsplasser.
Den negative befolkningsutviklingen i distriktene er svært alvorlig. Det er et sentralt mål å bidra til nye arbeidsplasser i distriktene og til utflytting av arbeidsplasser fra storbyene til mindre byer, tettsteder og distrikter. Senterpartiet arbeider for en bedre regionalpolitikk. Kommunene må gis større ansvar for sysselsetting. Kapital og oppgaver må desentraliseres.
I arbeidet for økt sysselsetting vil Senterpartiet legge til grunn at distriktenes egne ressurser i større grad skal bearbeides lokalt. Dette er en forutsetning for å øke den samlede verdiskapingen i Norge. I neste omgang vil dette gjøre det mulig med økte investeringer i distriktene.
Senterpartiet vil arbeide for:
- at Norge skal ha handlefrihet til fortsatt å føre en aktiv distriktspolitikk.
- at befolkningsutviklingen skal brukes som målestokk for distriktspolitikken. Det gjelder både mellom landsdeler og kommuner og inne landsdeler og kommuner.
- bruk av sterkere økonomiske virkemidler og bedre kommunikasjoner for å stimulere næringsutbygging i distriktene. F.eks. vil gode tilbud innen tele, post og samferdsel, stimulere til økt innsats fra det private næringslivet.
- at kommunene gis større ansvar for den lokale jobbskapingen. Midler som tradisjonelt har blitt kanalisert gjennom arbeidskontorene, bør bevilges til jobbskaping i kommunene.
- å redusere omfanget av statlig detaljstyring gjennom særlovgivning.
- å sikre den stedbundne retten til skattlegging av ressursbasert næringsvirksomhet.
- å sikre den private eiendomsretten til jord, skog og fjellvidder.
- å gi kommuner og fylkeskommuner råderett over arealbruken innen nasjonale rammer for å sikre biologisk mangfold og rettstrygghet for innbyggerne.
- å legge til rette for at verdiskaping og foredling i større grad skjer der ressursene finnes.
- desentralisering av statsbedrifter og deler av statsforvaltningen.
- en målrettet bruk av informasjonsteknologi og kompetanseoppbygging for å styrke distriktenes konkurranseevne.
- at viktige infrastukturvirksomheter, som f.eks. energiverk, i hovedsak skal være offentlig eid og underlagt folkevalgt styring.
- å styrke tiltak for å utvide arbeidsplasstilbudet for kvinner.
- å bygge ut et fullverdig service-tilbud og gode fellestjenester i distriktene, blant annet barnehagetilbud, skole, helsevesen, eldreomsorg, utdanningstilbud, kultur- og idrettstilbud m.v. Kommunene bør arbeide bevisst for å legge til rette for at egen ungdom kan flytte tilbake til hjemkommunen.
Levende byer
En helhetlig regionalpolitikk forutsetter tiltak for å redusere pressproblemene i de store byene. Den offentlige storbypolitikken må ha som mål å styrke velferden for dem som bor i byene, framfor å legge til rette for økt vekst i folketallet. De største utfordringene vi står overfor er å jevne ut levekårsforskjellene, sikre folk trygghet i hverdagen, bedre balansen mellom arbeidsplasser og boliger, både lokalt i byene og mellom storbyene og omegns­kommunene, og redusere forurensningsproblemene. En særlig utfordring er å redusere bilbruken.
Transportbehovet henger sammen med avstanden mellom jobb og bosted. Flere boliger i sentrum av byene vil bidra til å redusere transportbehovet og dermed forurensningene fra biltrafikken. Samtidig må kollektivtransporten bygges ut, slik at den kan bli et reelt alternativ til bilen for dem som fortsatt må pendle. Nye bo- og næringsområder må ikke bygges ut uten at en samtidig sikrer et kollektivt transporttilbud. En del offentlig virksomhet kan med fordel flyttes ut av storbyene, slik at balansen mellom industri- og servicearbeidsplasser i byene bedres.
Det er nødvendig med en særlig innsats for å bedre bomiljøet i storbyene, både estetisk og mellommenneskelig. Innsatsområder er fornyelse av boliger bygget før 1940 og bolig- og miljøarbeid i drabantbyene. Ved byfornying er det viktig å sikre de opprinnelige beboerne økonomisk mulighet til å forsette å bo i strøket hvis de ønsker det. Sentrumsområdene må gjøres mer attraktive som boområder, også for ungdom og barnefamilier. Samlingssteder i lokalmiljøet, særlig for barn og unge, er viktig for å skape nærhet og tilhørighet.
En viktig samfunnsoppgave er å bidra til utjevning av levekår mellom ulike bydeler og folkegrupper innenfor byene. Våre storbyer har allerede en god stund vært flerkulturelle. Vi må sammen gjøre dem til fargerike fellesskap, der dialog og respekt for forskjeller står sentralt. Skoleverket har et særlig ansvar for å fremme toleranse.
En trygg hverdag forutsetter trygghet for liv, helse og eiendom. I storbyene er narkotika­relatert volds- og vinningskriminalitet en alvorlig trussel. Et mer synlig og effektivt politi og raskere oppklaring og pådømming av voldskriminalitet så vel som hverdagskriminalitet, er viktige virkemidler for å gjøre hverdagen tryggere for byfolk flest.
Et levende og godt bymiljø er avhengig av åpne og grønne områder i nærmiljøet, særlig i sentrum. "Grønne lunger" i form av akebakker, ballsletter og parker skaper tilhørighet og trivsel for beboere i alle aldre. Skolehager, parsellhager og kolonihager er viktige tilskudd til nærmiljøet.
Store enheter har lett for å gå ut over oversikt og engasjement fordi avstanden mellom styrende og styrte blir for stor. Det må arbeides bevisst for å minske denne avstanden og gi lokalbefolkningen økt mulighet til å påvirke og bedre sitt eget nærmiljø.
Senterpartiet vil arbeide for:
- direkte valg til bydelsutvalg samt overføring av beslutningsmyndighet i lokale saker til lokalt nivå, f.eks. bygnings-, trafikk-, park/idrett-, helse- og sosialsektoren. Bydelsutvalgene bør få et særlig ansvar for nærmiljøpolitikken. Budsjettmidler må følge med de oppgaver som blir tildelt.
- at lokal administrasjon og service opprettholdes i bydelene, for å betjene lokalbefolkningen. Det må legges til rette for god tilgjengelighet til offentlige kontorer og institusjoner i bydelene.
- utbygging av bydelspolitiet.
- å bedre trafikkmiljøet i byene gjennom utbygging og forbedring av kollektivtilbudet og legge begrensninger på bruken av personbiler i bysentra og boområder.
- å legge til rette for bruk av elbiler i de største byene gjennom f.eks. utleieordninger, strømuttak og gratis parkeringsplasser for elbiler.
- å stimulere en overgang fra dieseldrevne til gassdrevne bybusser.
- å intensivere arbeidet for å sikre verneverdig arkitektur i byene, blant annet gjennom større statlig engasjement. I de større byene bør det utarbeides verne- og byfornyingsplaner som kan sikre verneverdige deler av bymiljøet.
- at en også i utviklingen av drabantbyene legger stor vekt på å sikre en arkitektonisk utforming, der estetikk og lokale byggetradisjoner blir et viktig grunnlag.
- at det satses på byfornyelse og opprusting av gater og byrom.
- at lokalsamfunn i byene i større grad gis ansvar og mulighet til selv å ta del i utformingen av nærmiljø og bomiljø.
- at det lages varierte boligløsninger og frigjøres uteareal til felles gårdsrom, lekeplasser og parkarealer.
- at presset på markagrensa i Oslo lettes gjennom fortetting i eksisterende boligmiljøer og boligbygging på arealer som blir ledige når nærings- og offentlig virksomhet flyttes ut av byen.
- tilrettelegging av et allsidig næringsliv også i byene.
- å utvikle fora der innvandrergrupper og nordmenn kan møtes. Dette kan f.eks. skje ved å satse på etablerte offentlige/frivillige organisasjoner, vennskapsfamilier, internasjonale senter og frivillighetssentraler.
- å videreutvikle bykjernene, og ikke bygge ut flere bilbaserte kjøpesentre.
- ungdomskulturelle tiltak innenfor idrett, musikk, fritidsklubber m.m. Det er særlig viktig å gi ungdom mellom 14-18 år rusfrie fritidstilbud, også i helgene.
3. Trygg hverdag
Ansvar og omsorg for hverandre
Senterpartiet ser på familien som den grunnleggende sosiale enheten i samfunnet. Forholdene i hjemmet er avgjørende for barn og unges trivsel, trygghet og utvikling.
Senterpartiet mener ekteskapet fortsatt skal ha en særstilling i vårt samfunn. Det må tas hensyn til endringer i familiestrukturen. Ulik familieorganisering stiller sterkere krav til fleksibilitet, toleranse og samvær. Det må vises respekt for den enkeltes valg. Senterpartiet mener at samboende, homofile og andre husstandsfellesskap må ha mulighet til å leve innenfor et lovregulert samliv. Senterpartiet vil ha en gjennomgang av livssituasjonen for en-personshusstander. Økonomiske tiltak bør vurderes for å utjevne levekårsomkostninger for denne gruppen.
Likestilling og likeverd
Arbeidet for likestilling og likeverd mellom kjønn og mellom ulike grupper i samfunnet må styrkes gjennom en bevisst politikk. Senterpartiet ser lik lønn for arbeid av lik verdi som et grunnleggende likestillingsprinsipp. Senterpartiet vil arbeide for at Stortingets vedtak om minst 40 prosent av begge kjønn i offentlige komiteer og utvalg blir fulgt opp. Det må bli mer lik kjønnsfordeling når det gjelder viktige posisjoner i arbeids- og samfunnsliv. Gutter og jenter må oppmuntres til å ta utradisjonell utdanning.
Mennesker med funksjonshemming må ha rett til arbeid, utdanning og egnet bolig. Senterpartiet vil arbeide for best mulig integrering av personer med spesielle behov av fysisk eller psykisk art. Integrering må ta sikte på å sikre alle rett til deltakelse og fellesskap.
Senterpartiet vil arbeide for å sikre funksjonshemmede bedre levekår ved gode ordninger for transport, tilgang til nødvendige hjelpemidler og økt tilgjengelighet i bygninger. Ordningen med brukerstyrte assistenter for funksjonshemmede bør lovfestes.
Velferd og pensjon
Utgangspunktet for trygdepolitikken er at alle som er bosatt i Norge, skal være sosialforsikret med lovbestemt rett til kontantstønader ved sykdom, omsorgspermisjon, arbeidsløshet, uførhet og alderdom. Til sammen utgjør disse rettighetene et felles offentlig folketrygdsystem.
Senterpartiet vil at trygdesystemet fortsatt skal sikre alle grunntrygghet og forutsigbarhet, og spille en viktig rolle i fordelingspolitikken. Alderspensjonen må gjennomgås med sikte på fordelingspolitiske virkninger. Det bør legges opp til at de som ønsker det, kan foreta egen pensjonssparing med en viss skatteutsettelse. Det kan bidra til å utjevne forskjeller mellom de som har gode tjenestepensjoner og de som ikke har slike ordninger.
Trygderettighetene ved omsorgsarbeid må bedres.
Senterpartiet vil arbeide for:
- at det nedsettes en pensjonskommisjon for å få utredet en overgang til mer lik pensjon.
- at det gis like pensjonsmuligheter og sosiale velferdsordninger for selvstendig næringsdrivende som for lønnsmottakere.
- en fleksibel pensjonsalder mellom 60 og 70 år.
- mer rettferdige trygde- og pensjonsordninger slik at ingen taper på at de tar på seg tunge omsorgsoppgaver.
- at pensjonspoeng ved omsorgsarbeid skal telle med også for opptjening av uføretrygd og gi rett til attføringspenger.
- at maksimal opptjeningstid for pensjon skal være 30 år.
- at det blir større mulighet til å kombinere arbeid og trygd.
- at overgangsstønad for aleneforeldre skal kunne gis inntil barnet er 10 år.
- å hindre at den ene av foreldrene etter skilsmisse kommer i en økonomisk situasjon som hindrer samvær med barnet.
- at pensjonsrettigheter skal kunne deles ved skilsmisse.
- at minstepensjonsbeløpet heves.
Trygg alderdom
I framtiden vil det være både ønskelig og viktig at eldre mennesker er engasjerte og aktive både i nærmiljø og samfunnsliv. Eldre bør ha mulighet til å bo hjemme eller i funksjonelle og tilpassede boliger, gjerne sammen med andre eldre.
For pleietrengende eldre er det nødvendig med et variert omsorgstilbud som omfatter hjelpetjenester for hjemmeboende, serviceboliger og alders- og sykehjemsplasser. Det vil være behov for både tradisjonelle sykehjemstilbud og tilbud om avlastning på sykehjem i kortere eller lengre perioder. Ved tildeling av fast plass i kommunale institusjoner, må de som ønsker det, få enerom.
Senterpartiet går imot å konkurranseutsette pleie innen helse og omsorg.
Senterpartiet vil arbeide for:
- et variert omsorgstilbud for hjemmeboende eldre med ulike tjenester som vaktmesterordninger, hjemmehjelp, avlastningstiltak, hjemmesykepleie, trygghetsalarmer og matombringing. Eldre bør ha mulighet til å bo hjemme så lenge som mulig.
- at det etableres flere frivillighets- og formidlingssentraler som kan bistå eldre med praktiske gjøremål, håndverksarbeid, etc.
- økt samarbeid mellom skoler og eldresentre for å redusere generasjonskløfter.
- at friske eldre trekkes mer med i omsorgsarbeid for andre eldre.
- at ulike former for boligsamvirke og bofellesskap utvikles i samarbeid med kommunene. Dette kan være et godt alternativ til kommunal bygging av aldersboliger.
- at behovet for heldøgnsplasser for pleietrengende møtes gjennom utbygging av flere sykehjemsplasser og omsorgsboliger. Alle pleietrengende må få institusjonsplass når de har behov for det, og de ønsker det selv.
- et godt tilbud av dag- og korttidsplasser i syke- og aldershjem.
- at serviceboliger bygges i tilknytning til aldersinstitusjoner eller lignende, slik at de eldre kan ha et eget hjem samtidig som de kan nyte godt av tjenester ved institusjonen.
- at det gis omsorgslønn for pleie av eldre, syke og funksjonshemmede.
- at det ikke kreves egenbetaling for sykepleie i eget hjem.
- at 50 prosent av kommunale kostnader til omsorgslønn skal dekkes av staten.
Helse- og sosialtjenester
Hele befolkningen må sikres tilgang til gode og likeverdige helsetjenester uavhengig av bosted og personlig økonomi. Senterpartiet mener at den beste måten å realisere dette målet på, er et helsevesen underlagt offentlig styring. Helsevesenet skal være finansiert av fellesskapet.
Senterpartiet mener det er behov for nærhet og tilgjengelighet til helsetjenestene. Målet må være å bygge opp et behandlingssystem som kan tilby behandling på lavest mulig omsorgsnivå, nærmest mulig pasienten. Et helsevesen med en desentralisert sykehusstruktur er mest hensiktsmessig og vil gi bedre muligheter for samarbeid mellom sykehus og primærhelsetjeneste.
Innenfor rammen av et likeverdig helsetilbud, er det naturlig med ulike struktur- og driftsformer landsdelene imellom. Fylkene bør stimuleres til i sterkere grad å organisere sitt helsetilbud ut fra de ulike regionale forhold.
Det er viktig å foreta klare prioriteringer når det gjelder hvilke oppgaver det offentlige helsevesenet skal ta seg av og hva som kan overlates til andre. Dette gjelder også hvilke tjenester som skal være gratis for alle og hvilke tjenester folk bør betale selv.
Hensynet til pasienten må settes foran hensynet til ulike profesjoner. Senterpartiet mener et bedre samarbeid mellom ulike forvaltningsnivåer og på tvers av profesjonsgrenser er avgjørende for å få til en mest mulig rasjonell bruk av helseressursene.
Private helsetilbud kan være et supplement til det offentlige. Slike tilbud skal imidlertid inngå i de offentlige helseplanene. Privatisering av helsetjenester vil bidra til sterkere konkurranse om helsepersonell og helsekroner og skape et voksende skille mellom pasienter med god og dårlig økonomi, og mellom pasienter i by- og distriktskommuner. Dette vil ikke være i tråd med ønsket om at helsetilbudet for befolkningen som helhet skal bli bedre.
Rammefinansiering gir et godt grunnlag for å videreføre og bygge ut et desentralisert helsevesen og bør utgjøre hoveddelen av finansieringen. Det kan være nødvendig å vurdere alternative finansieringsmodeller for å oppnå bedre utnyttelse av personell og utstyr. Dette kan f.eks. skje ved stykkprisfinansiering på enkelte typer behandling ved sykehus. Betingelsen er at det legges et generelt inntekstsgrunnlag i bunnen. Senterpartiet mener at et for stort innslag av innsatsbasert finansiering kan få uheldige følger for de mindre sykehusene og for tilbudet til pasienter med kroniske lidelser. Dette vil virke uheldig inn i forhold til det totale helsetilbudet. Slik finansiering bør derfor bare utgjøre et supplement.
Forebyggende helse
Sammenhengen mellom livsstil, forbruksmønster, kosthold og helse blir stadig klarere. Livsstilssykdommer dominerer etterhvert sykdomsbildet. Å bevisstgjøre folk om ansvar for egen helse, er en viktig utfordring. Helseopplysning og økte kunnskaper kan føre til endret atferd og dermed gi bedre helse.
Kulturell aktivitet er viktig i forebyggende helsearbeid og rehabilitering. Det trengs en sterkere tverrsektoriell satsning for å bedre folkehelsen. Helsevesenet må i det forebyggende arbeidet utvikle et bedre samarbeid med pasienter og det frivillige organisasjonslivet.
Ren mat, ren luft og rent vann er selvsagte krav. Ernæringspolitikken er en viktig side ved forebyggende helsearbeid. Natur- og kulturopplevelser er også helsefremmende.
Senterpartiet vil arbeide for:
- at kommunene intensiverer sin innsats for helseopplysning. Kunnskapene til ulike grupper av helsepersonell må utnyttes bedre.
- å få klarlagt sammenhengen mellom livsstil og total samfunnsøkonomi.
- at forebyggende tiltak settes inn for å bekjempe bruk av rusmidler, da dette er en hyppig årsak til vold og ulykker.
- å redusere allergiplagene. Dette kan blant annet gjøres ved å bedre inneklimaet, spesielt ventilasjon i skoler og barnehager og andre offentlige bygninger, og ved å redusere forurensningen fra vegtrafikk og ovnsfyring.
- at miljørettet helsevern blir prioritert i kommunene og på arbeidsplassene. Utformingen av det ytre miljøet er viktig i det forebyggende arbeidet.
Sykehus
Det er behov for reformer i sykehusvesenet for å sikre effektiv utnyttelse av ressursene. Senterpartiet mener at sykehusdrift fortsatt skal være et fylkeskommunalt ansvar. Sykehusdrift må baseres på et sterkere samarbeid mellom fylkene innen en helseregion. Økt samarbeid mellom sykehusene er nødvendig for at kapasiteten skal kunne utnyttes best mulig, og for at pasientene skal få nødvendig behandling.
Det er behov for sterkere nasjonal styring av spisskompetanse og fordeling av funksjoner til de ulike sykehus. Det må arbeides bevisst for å sikre bedre tilgang på fagpersoner til ulike oppgaver i helse- og sosialsektoren i alle deler av landet.
Senterpartiet vil arbeide for:
- at staten beholder et overordnet ansvar for å sikre et desentralisert helsetilbud gjennom fordeling av medisinsk teknologi, spisskompetanse, forskning og utdanning til alle regionsykehus.
- at ressursene på sykehusene utnyttes bedre. Et skarpere skille mellom planlagt virksomhet og akuttfunksjon, bedre planlegging av operasjonsvirksomhet samt frigjøring av helsepersonell fra administrative oppgaver, bør være aktuelle tiltak.
- at psykiatri, psykisk helsevern og kroniske sykdommer prioriteres i årene framover. Tidlig hjelp til mennesker med slike sykdommer vil hindre lidelse og på sikt spare samfunnet for ressurser. Staten skal yte like stor støtteandel til de psykiatriske sykehusene som til de somatiske. Bevilgningene til barne- og ungdomspsykiatrien bør økes.
- at legenes aktivitet vris til å prioritere oppgaver på sykehusene. Det er nødvendig å redusere antallet leger som arbeider i administrative stillinger, slik at flere kan gå inn i behandlende virksomhet.
- at utdanningskapasiteten for leger dobles innen 15 år. Utdanningskapasiteten i den øvrige del av helsesektoren dimensjoneres bedre i forhold til behov. Utdanningsplassene bør fordeles i regionene etter samråd med de berørte fylker.
- at det opprettes utdanningsstillinger for leger også ved de mindre sykehusene for å sikre rekruttering til slike sykehus. Staten må sikre finansiering av utdanningsstillinger.
- at pasientenes rettigheter sikres gjennom økt opplysningsvirksomhet, informasjonsplikt og bedre erstatningsordninger.
- at informasjonsteknologi utnyttes målrettet for å bedre tilbudet innen helse og omsorg.
- å styrke ambulansetjenestens betydning som første del av akuttmedisinsk beredskap og behandling. Avstanden mellom stasjoneringssted for ambulanse og dem den skal betjene, bør være kortest mulig.
- at kompetansen hos ambulansepersonell økes. For å få til dette må det i større grad være enhetlige krav til utdanning.
Kommunehelsetjenesten
Senterpartiet vil understreke kommunehelsetjenestens betydning når det gjelder forebygging, behandling, oppfølging for viderebehandling, rehabilitering, pleie og omsorg. Hovedtyngden av folks behov for helsetjenester blir dekket i nærmiljøet. Tilbudet av helsetjenester på kommunenivå må formes ut i fra lokale forhold og forutsetninger. Det betyr at det blir lokale variasjoner i tilbudet. Senterpartiet aksepterer dette, men mener det er viktig å sikre mest mulig likeverdige tilbud.
Et bedre og mer differensiert helse- og omsorgstilbud i kommunene, vil være en forutsetning for et godt tilbud til den enkelte og gi mulighet for en mer fornuftig bruk av eksisterende sykehuskapasitet. Sykehjemmene vil fortsatt spille en viktig rolle i dette arbeidet og må være i stand til å ta imot pasienter som skrives ut av sykehusene for rehabilitering eller rekonvalesens. Sykehjemmene skal dessuten fungere som et ressurssenter for den åpne omsorgen.
Mange av problemene i helsevesenet skyldes mangel på økonomiske ressurser. Kommunesektoren står foran nye oppgaver innen helsesektoren som tilsier økte ressurser både når det gjelder økonomi og personell.
Senterpartiet vil arbeide for:
- en bedre samordning mellom primærhelsetjeneste og sekundærhelsetjeneste. Sykehjem må gis bedre mulighet til å ta imot pasienter som skrives ut av sykehus.
- at bruk av egenandeler utformes slik at de som bruker helse- og sosialtjenester mest, herunder også hjemmesykepleie, skjermes.
- at vilkårene for utvidet støtte til tannhelsetjeneste for voksne utredes. Utsatte grupper kan ha problemer med å få del i den tannbehandlingen de rettmessig burde ha. En utredning må omfatte en vurdering av om ansvarsområdet til den offentlige tannhelsetjenesten skal utvides.
- at kommunene følger opp sosiallovens bestemmelser om omsorgslønn og avlastningstiltak for personer som har tyngende omsorgsarbeid for pleietrengende familiemedlemmer. Kommunene må få økonomisk kompensasjon for å kunne gi et forsvarlig tilbud til ekstra ressurskrevende klienter.
- at pleietrengende og deres pårørende sikres rett til omsorgskontrakt.
- at det legges til rette for interkommunalt samarbeid i oppfølgingen av reformen for psykisk utviklingshemmede. Det må vises fleksibilitet både ved omsorg i hjemmet, i egen bolig og i institusjon.
- at det utdannes flere jordmødre for å oppfylle kravet om at alle kommuner skal ha tilbud om jordmortjeneste.
- at det blir lagt til rette for desentraliserte tilbud for de fødende.
Rusmisbruk
Senterpartiet ønsker å arbeide for en helhetlig og konsekvent narkotikapolitikk, for best å bekjempe spredning og skader av narkotika. Vi ønsker å kombinere arbeidet for gode oppvekst- og livsmiljøer med forebyggende innsats, behandling, konsekvent lovgivning og kontroll. Det typiske norske misbruker-mønsteret er et blandingsmisbruk, der alkohol og ulovlige stoffer misbrukes sammen eller hver for seg. Senterpartiet kan ikke godta avhengighet til rusgifter som en akseptabel situasjon for noen. Dette gjelder også avhengigheten til alkohol - vi ønsker også en restriktiv linje når det gjelder alkoholomsetning.
Senterpartiet vil arbeide for:
- at vin og brennvin bare skal kunne omsettes gjennom Vinmonopolet.
- at kampen mot ulovlig omsetning av alkohol intesiveres og at straffereaksjonen ved salg av alkohol til mindreårige skjerpes.
- at reklameforbudet mot tobakk og alkohol innskjerpes.
- at reglene om innførsel og omsetning av narkotiske stoffer ikke blir liberalisert.
- at grensekontroll av varer og personer opprettholdes og politi og tollvesen styrkes, slik at en i sterkere grad kan hindre innførsel og omsetning av narkotika.
- at sosialtjenesten i kommunene, ved f.eks. uteseksjonen og feltarbeidervirksomheten, får gode arbeidsvilkår. I tillegg til fritidsorganisasjoner, må foreldre, skole og politiet trekkes inn i det forebyggende arbeidet mot rusmisbruk.
- at behandlingstilbudet bygges ut med særlig vekt på små behandlingskollektiv som gir aktiv omsorg og sosial læring. I sammenheng med dette må også ettervernet bygges ut. Behandlingstilbud må godkjennes av offentlige myndigheter, og følges opp med jevnlige kontroller.
- at gravide rusmisbrukere får tilbud om behandlingshjem.
- at det i større grad gis anledning til å gjennomføre metadonbehandling.
- at tvangsinnleggelse kan gjennomføres i tilfeller der det ikke finnes andre alternativ.
Etiske konflikter ved livets begynnelse og slutt
Senterpartiets holdning til etiske konflikter ved livets begynnelse og slutt har basis i det kristne synet på menneskeverdet og livets ukrenkelighet. Et befruktet egg er spiren til nytt liv. Samfunnet har plikt til, gjennom lovgivning og på annen måte, å gi fosteret og kvinnen egnet beskyttelse.
Lovverket innenfor bio- og genteknologien må ivareta de positive mulighetene som ligger innenfor dette feltet, samtidig som det settes klare grenser for hva som er etisk, medisinsk og ressursmessig akseptabelt. Senterpartiet går inn for at lovverket om mennesker og bioteknologi revideres. Bio- og genteknologien må møtes ut fra den grunnholdningen at alle mennesker har rett til liv, uavhengig av utviklingsmuligheter og evner.
De teknologiske mulighetene vil påvirke vårt syn på døden. Å godta at døden er en naturlig del av livet, betyr at en er negativ til en kunstig forlengelse av dødsprosessen. Aktiv dødshjelp innebærer en så stor trussel mot livets ukrenkelighet at det ikke kan aksepteres.
Senterpartiet vil arbeide for:
- et strengt lovverk om mennesker og genteknologi.
- at genterapi bare tillates ved alvorlige sykdommer. Genterapi må ikke brukes til å endre naturlig forekommende egenskaper.
- lovregulering av bruk av organer og vev fra døde personer.
- et restriktivt lovverk for nedfrysing av befruktede egg. Senterpartiet går imot bruk av og forskning på befruktede egg, fostervev og levende fostre hos mennesket.
- at fostervanns-diagnostikk først og fremst tilbys risikogrupper.
- at bruk av prøverørsmetoden videreføres, men at omfanget av det offentlige tilbudet om prøverørsbefruktning vurderes i forhold til større bruk av egenbetaling.
- at barn som er født som følge av fremmed sæddonering, ved myndighetsalder skal ha mulighet til kjennskap til sitt biologiske opphav. Dagens lovfestede praksis om anonyme sædgivere må endres.
- at forbud mot bruk av opplysninger om DNA skal omfatte f.eks. offentlige myndigheter, arbeidsgivere, utdannings- og kredittinstitusjoner og forsikringsselskaper. Det må være forbud både mot å be om, besitte og bruke slike opplysninger, samt å spørre om DNA-undersøkelse har vært utført.
- at det gis spesielle regler ved registrering av DNA-undersøkelser i forbindelse med politiets og rettsapparatets arbeid.
Oppvekst
Barn og unge er samfunnets viktigste ressurs. Gjennom opplæring, utdanning og deltakelse skal barna lære å ta ansvar. Å skape en trygg oppvekst er et ansvar som ikke minst hviler på foreldrene. Forholdene i hjemmet er avgjørende for barn og unges trivsel, trygghet og utvikling. I tilfeller hvor hjemmet ikke makter å ivareta sine omsorgsoppgaver, er det samfunnets plikt å tilrettelegge ordninger som sikrer at alle barn og unge får fullverdige omsorgstilbud og gode oppvekstforhold.
Tiltak for barnefamiliene
Kontantoverføringer til barnefamilier kan gi foreldrene bedre mulighet til å velge mellom selv å ha tilsyn med barna eller å betale for andre former for tilsyn. Senterpartiet går inn for at kontantoverføringer først og fremst bør skje gjennom økning i barnetrygden og småbarnstillegget, men også andre former for overføringer kan vurderes.
Senterpartiet vil arbeide for:
- å sikre barnetrygd uten behovsprøving.
- å øke småbarnstillegget for barn mellom 1 og 3 år.
- å opprettholde svangerskapspermisjonen på dagens nivå.
- å gi fedre selvstendig opptjeningsrett til permisjon i forbindelse med fødsel.
- at utbetalingen av fødselspenger til hjemmearbeidende økes. Beløpet justeres i takt med prisstigningen på lik linje med grunnbeløpet i folketrygden.
- rett til ulønnet omsorgspermisjon gis fram til barnet er 3 år.
- å legge til rette for fleksibel og redusert arbeidstid for småbarnsforeldre, f.eks. 30 timers uke.
- å lovfeste småbarnforeldres rett til forlenget og ulønnet ferie/permisjon.
- tidskontoordninger ved omsorgspermisjon.
- at skattefradrag for barnepass og forsørgerfradrag økes.
Barnehage og førskoletilbud
Senterpartiet vil prioritere arbeidet for å oppfylle målet om full barnehagedekning. Målet må være å sikre et variert og brukertilpasset barnehagetilbud, der det legges størst mulig vekt på barnas behov og foreldrenes ønsker. Familiebarnehager kan være godt egnet som tilbud til de yngste barna. Senterpartiet ser på åpne barnehager som et positivt tilbud, særlig for grupper som dagmammaer, hjemmearbeidende og foreldre med fremmedspråklig bakgrunn. Dette tilbudet bør utvikles videre.
Det statlige driftstilskuddet til barnehager er et viktig virkemiddel for å nå målet om full behovsdekning og for å holde foreldrebetalingen nede. Senterpartiet ser det ikke som aktuelt å innføre gratis barnehager for enkelte grupper, så lenge målet om full barnehagedekning på landsbasis ikke er nådd.
Senterpartiet vil arbeide for:
- at det innføres et tidsavgrenset stimuleringstilskudd for å få opprettet flere barnehageplasser for barn under 3 år, og at det blir gitt stimuleringstilskudd til nye familiebarnehager og barnehager i regi av andelslag, foreldregrupper og organisasjoner
- at den statlige andelen av driftstilskuddet økes til 50 prosent slik at foreldrebetalingen kan reduseres. Det må fortsatt være et mål at kommunenes andel av tilskuddet skal utgjøre 30 prosent.
- at kommunene blir gitt økonomisk mulighet til å drive åpne barnehager.
Oppvekstmiljø
Fritidsaktivitetene er en sentral del av oppvekstmiljøet og ungdomskulturen. Verdien av den innsatsen som blir nedlagt i de frivillige organisasjonene er betydelig. Ungdom og barn utfører viktige samfunnsoppgaver og etablerer sosiale nettverk. Offentlige tilbud, som f.eks. fritidsklubber, er viktige bidrag til det forebyggende barne- og ungdomsarbeidet, ikke minst i byer og tettsteder.
Senterpartiet vil arbeide for:
- at frivillige og offentlige kultur- og fritidstilbud til barn og unge sikres gode arbeidsvilkår.
- at skolefritidsordningen bygges ut i nært samarbeid med foreldre, foresatte og frivillige organisasjoner.
- strengere regler og kontroll av spilleautomater.
- å bruke holdningskampanjer i forebyggende arbeid, på områder som kriminalitet, rusmisbruk og trafikkulykker.
- at barne- og ungdomsvernet styrkes og settes i stand til å handle raskt når overgrep skjer. Det må legges til rette for at barne- og ungdomsvernet kan gi hjelp og støtte til hele familien i det enkelte tilfelle.
- at det gis bedre faglig hjelp og oppfølging til fosterhjem, og tettere oppfølging av private barnevernsinstitusjoner.
- at barne- og ungdomspsykiatrien bygges ut.
- at foreldre som tar omsorgspermisjon, får godskrevet yrkesansiennitet i offentlig og privat sektor.
Nærmiljø
Stabile nærmiljø og stabil bosetting er viktig for å gi den enkelte tilhørighet og sikre det uformelle sosiale nettverket. Levende lokalsamfunn gir oversikt og innsikt i egen livssituasjon, og frihet til å forme sitt eget liv.
Senterpartiet ønsker at mest mulig ansvar og forvaltning av oppgaver skal legges direkte til lokalsamfunnet. Disse oppgavene må løses i samarbeid mellom innbyggerne. Ulike grupper har forskjellige verdier og erfaringer som må utnyttes for å skape en rikere hverdag for den enkelte. Kontakt mellom generasjonene er verdifull og nødvendig, om ikke sterke skiller skal oppstå og mennesker bli betraktet og behandlet ulikt, alt etter hvilke generasjoner de tilhører.
Senterpartiet vil arbeide for:
- at det legges vekt på helhet og samarbeid på tvers av sektorer i samfunnsplanleggingen. Ikke minst gjelder dette på statlig nivå, der arbeidet i de ulike departementene bør samordnes.
- at boområder skal inneholde mer enn rene bofunksjoner. Flest mulig må få tilbud om jobb i nærheten av bostedet.
- at boområder planlegges med tanke på å være attraktive for ulike aldersgrupper, familieenheter, boformer og folk med ulik sosial og kulturell bakgrunn. Det må legges til rette for samlingssteder der innbyggerne kan utøve ulike sosiale, kulturelle og religiøse aktiviteter.
- at boområder ligger fysisk til rette for felles funksjoner som beboerne deler rett til og ansvar for.Ved planlegging av nye boområder eller ved større vedlikeholdsoppgaver, må brukerne komme inn i prosessen så tidlig som mulig. Det bør legges til rette for større bruk av egeninnsats.
- å sikre barns behov for trygghet og utfoldelse i planleggingen av boområder. Barn må sikres naturopplevelser i nærmiljøet.
- at tilrettelegging av aktiviteter for barn og unge gjennom frivillige organisasjoner og offentlige tilbud, inngår som en del av planleggingen.
- at ungdom, som framtidas brukere og forvaltere av nærmiljø og lokalsamfunn, sikres innflytelse i beslutningsprosessen. Ungdom må bli tatt med på råd om hvordan de ønsker framtida i hjemkommunen skal være.
Flerkulturell hverdag
Det norske samfunnet består av borgere med ulik hudfarge og ulik etnisk og kulturell bakgrunn. Alle innbyggere har like rettigheter og plikter, og skal behandles deretter. Samarbeid, gjensidighet og toleranse må være helt grunnleggende i det norske samfunnet. Bare gjennom kunnskap om og forståelse for hverandres bakgrunn og kultur, kan fremmedfrykt og rasisme bekjempes.
Senterpartiet vil motarbeide alle tendenser til rasisme i vårt samfunn.
Senterpartiet vil arbeide for:
- at det legges fram offentlige planer for å sikre alle adgang til, og likeverdighet i forhold til arbeidsmarkedet.
- at det gis støtte til nødvendig tilleggsutdanning slik at utdanning og arbeidserfaring fra andre land kan utnyttes bedre. Det må ta kortere tid å få vurdert og eventuelt godkjent, utdannelse og arbeidserfaring fra andre land.
- å styrke morsmål- og norskopplæringen for fremmedspråklige minoriteter, og utvide antallet språktimer etter individuell vurdering.
- at innvandrerkvinner får de samme rettigheter og muligheter i forhold til samfunnet som andre kvinner.
- at informasjon og veiledning om offentlige velferdsgoder styrkes overfor minoritetsgrupper, blant annet gjennom informasjon på deres morsmål.
Asyl- og flyktningepolitikk
Antallet flyktninger i verden øker. Stadig flere må forlate sine hjemsted på grunn av krig, konflikter, undertrykkelse, tortur, sult eller forfølgelse. Den internasjonale flyktningepolitikken må ha som mål å hjelpe flest mulig i nærheten av deres eget land, samtidig som Norge har et selvstendig ansvar for å hjelpe mennesker på flukt.
Det skal føres en asyl- og flyktningepolitikk basert på humanistiske tradisjoner og et ønske om å bidra til økt ansvar for mennesker på flukt. Søknader om asyl må gis individuell behandling, slik at ingen sendes tilbake til død, tortur eller forfølgelse. Saksbehandlingstida for søknader må gjøres så kort som mulig, slik at asylsøkerne ikke i lang tid må leve i uvisshet om sin skjebne. Ventetida i sekundærmottak må reduseres.
Flyktninger og andre som blir innvilget asyl i Norge, må sikres likeverdige muligheter i forhold til norske borgere. Mennesker fra andre kulturer bidrar positivt til det norske samfunnet gjennom sin yrkeskompetanse og utdanning. Flyktninger som kommer hit, må raskt følges opp med kompetanse-vurdering og få skikkelig språkopplæring. Det er nødvendig med økt informasjon om asylsøkeres og flyktningers situasjon, for å motvirke tendenser til fremmedfrykt og rasisme. Samtidig er det nødvendig med økt informasjon til flyktninger og asylsøkere om norske forhold.
Senterpartiet vil arbeide for:
- at norske myndigheters praktisering av flyktningekonvensjonen tar hensyn til de anbefalinger og retningslinjer som blir gitt av FNs høykommissær for flyktninger.
- at behandlingstiden for asylsøknader reduseres slik at den vanligvis ikke overstiger tre måneder.
- at reglene om familiegjenforening og ekteskapsoppløsning gjennomgås med sikte på å lempe dagens bestemmelser. Utenlandske kvinner som blir skilt etter mishandling, må få oppholdstillatelse i Norge selv om ekteskapet ikke har vart tre år.
- at foreldreløse flyktningebarn ikke sendes ut av landet med tvang og at flyktningebarn sikres det samme vern som norske barn ved at barnelovgivningen går foran utlendingsloven.
- at asylsøkere ikke kan sendes ut av Norge før de har fått sin sak vurdert i samsvar med internasjonale avtaler og er sikret rettssikkerhet i annet land. Ved klagesaker bør asylsøkere få mulighet til å bli i landet til klagesaken er avgjort.
- at kollektiv beskyttelse og repatriering bare blir benyttet ved tilfelle av massiv flukt. Ved repatriering må det tas hensyn til pågående utdanning og sosial tilhørighet i det norske samfunnet.
- at transportselskap ikke kan pålegges å føre kontroll med om asylsøkere har "gyldig reisedokument".
- at det gis norskopplæring så raskt som mulig etter at en person er kommet til Norge. Slik opplæring bør starte før endelig oppholdstillatelse gis. Det må spesielt satses på norskopplæring for kvinner. Alle som søker om opphold i Norge har et selvstendig ansvar for å lære norsk.
- å tilføre kommunene de ressurser som trengs for å gi asylsøkere et tilfredsstillende tilbud når det gjelder bolig, skole og arbeid.
- at det legges vekt på geografisk spredning ved første bosetting i Norge.
- at det gjeninnføres visumfrihet for innbyggere fra våre hovedsamarbeidsland i Afrika.
Boligpolitikk
Det er viktig å sikre den enkeltes mulighet til å eie sin egen bolig, enten alene eller i samvirke med andre. Det må legges til rette for økt egeninnsats ved boligbygging. Boligsamvirket må gis gode vilkår, blant annet for å sikre en sosial boligpolitikk.
Den offentlige boligpolitikken må i første rekke ta sikte på å gjøre det enklere for ungdom og folk i etableringsfasen å skaffe seg bolig. Husbanken må fortsatt spille en sentral rolle i boligfinansieringen. Gjennom forhandlinger mellom myndighetene, banker og kredittforeninger må det sikres at også de private bankene og kredittinstitusjonene tilbyr gunstige låneordninger for ungdom.
Senterpartiet vil arbeide for:
- at kommunene satser mer på salg og utleie av boliger beregnet på grupper med spesielle behov, særlig ungdom. Det må også bygges flere mindre boliger som er billigere og bedre tilpasset de unges boligbehov.
- å stimulere til bygging av livsløpsboliger.
- å opprettholde bospareordningen for ungdom gjennom en utvidet sparing med skattefradrag, som gir mulighet for målrettet boligsparing.
- at Stortinget skal ha myndighet til å fastsette renta i Husbanken. Renta skal ligge under markedsrenta.
- å vurdere inntektsavhengige tilbakebetalingsordninger i Husbanken.
- at Husbanken i større grad åpner for finansiering av kjøp og istandsetting av brukt bolig.
Forbrukerpolitikk
Senterpartiet vil gjennom forbrukerpolitikken sikre forbrukernes rett til kvalitetsvarer og mulighet til å opptre miljøbevisst. Forbrukerpolitikk er ikke bare et spørsmål om pris og tilgang på varer, men også om retten til å vite hva man kjøper og hvordan produktet er blitt til. Forbrukerveiledning gjennom opplysningsvirksomhet, varedeklarasjoner og merking er viktige forutsetninger for riktig forbrukervalg.
Det må legges til rette for bedre balanse i markedet mellom forbrukerne og tilbyderne av varer og tjenester. Store sammenslutninger på tilbydersiden fører til økt markedsmakt og svekker forbrukernes stilling.
Senterpartiet vil arbeide for:
- at det stilles strenge krav til merking av varer. Merkingen skal omfatte hva varen inneholder, produsent og produsentland. Miljømerkingen av varer må bli bedre slik at forbruker sikres kvalitet, særlig på matvarer.
- at det etableres og opprettholdes forbrukerkontor i alle fylker.
- å stimulere Miljøheimevernets innsats som veileder i miljø- og forbrukersaker.
- strenge regler for reklame i det offentlige rom for å begrense kjøpepress, for å sikre estetiske hensyn og for å bedre framkommelighet.
- å bedre den enkeltes mulighet til å skjerme seg mot uønsket reklame.
- at forbrukerne sikres omsetning av mat som er produsert uten bruk av vekstfremmende hormoner. For å hindre mulige rester av antibiotika i mat, vil Senterpartiet arbeide for at bruk av antibiotika i dyrefor blir forbudt. Antibiotika til husdyr skal kun brukes i forbindelse med medisinsk behandling.
- å redusere antallet og mengden av tilsettingsstoffer i mat. Senterpartiet vil arbeide imot at Norge tilpasser seg EUs matsminkedirektiv og barnematdirektiv.
- at genmodifisert mat ikke skal omsettes i Norge.
Kultur
Kulturpolitikken er en grunnpilar i arbeidet for bedre livskvalitet og trivsel. Kultur er noe som skapes og forvaltes, ikke bare noe som forbrukes. Senterpartiet mener det er viktig å ivareta et bredt kulturbegrep som også omfatter idrett. Oppsplitting av ansvar og særbehandling av områder innen kultur må unngås. Helhetstenkning, samarbeid på tvers av sektorer og flerbruksløsninger må stimuleres.
Siktemålet med kulturpolitikken må være å gi alle grupper i befolkningen et rikere liv gjennom mulighet til opplevelse og egenaktivitet. Det må legges til rette for at alle kan delta i kulturaktiviteter. Senterpartiet vil at det skal legges større vekt på det estetiske i utformingen av det offentlige rom, nærmiljøet og kulturlandskapet.
Økt samkvem over landegrensene gjør det viktig å forstå og akseptere andre folkegrupper og kulturer. Dette forutsetter en sterk kulturidentitet, sammen med kunnskap om og forståelse av egen kultur og historie. God kontakt mellom generasjoner er viktig blant annet fordi de eldre er bærere av erfaringer om vår felles kulturarv. Kulturhistorisk forskning og formidling, lokalhistorie, folkelig tradisjon og museumsvirksomhet må gis høy prioritet.
Den norske skriftkulturen er en hjørnestein i vårt kultur- og samfunnsliv. Språket er også skolens viktigste redskap for formidling av kunnskap og opplevelse. Det skal være et statlig ansvar å gi økonomisk støtte til språkdelte klasser. Behovet for en levende skriftkultur vil øke i takt med utviklingen av nye medier. Senterpartiet arbeider for full språklig likestilling.
Senterpartiet ønsker at bibliotekene og folkeopplysningstanken fortsatt skal være en grunnstamme i det lokale kulturarbeidet. Intensjonen i bibliotekloven om utvidet bruk av bibliotekene må settes ut i livet. Det må etableres et nært samarbeid mellom folke- og skolebibliotek. Folkebibliotekene må være forankret i lokalsamfunnet og utvikles videre til å bli lokale ressurs- og informasjonssentre. Senterpartiet vil opprettholde prinsippet om gratis utlån fra bibliotekene.
Det er viktig å skape gode arbeidsforhold for utøvende kunstnere og kulturarbeidere. Kunstnerisk frihet og kulturelt mangfold må sikres. De fleste kunstnere regnes som næringsdrivende og har, som andre yrkesutøvere krav på gode arbeidsvilkår og respekt for yrkets egenart. Samtidig representerer kunstnere store kreative ressurser som bør utnyttes bedre innenfor andre samfunnsområder som undervisning, helse og reiseliv. Det er viktig å utnytte mulighetene for å skape nye arbeidsplasser gjennom samarbeid mellom f.eks. profesjonelle kunst- og kulturarbeidere, ressurspersoner i oppvekstmiljøet, produsenter av husflid, det offentlige og næringslivet.
Det positive samarbeidet mellom profesjonelle og amatører bør utvikles videre blant annet ved at amatører gis kvalifiserte instruktører og faglig veiledning. Riksteateret må ha som mål å formidle forestillinger fra institusjonsteater og frie grupper. Rikskonsertene skal fortsatt ivareta viktige oppgaver i norsk musikkliv, og samarbeidet mellom profesjonelle og amatører på dette feltet må bygges ut.
Frivillige organisasjoner innen kunst og kultur, idrett, natur og miljø representerer en uvurderlig kulturfaktor i samfunnslivet. Særlig verdifullt er det frivillige organisasjonsarbeidet som drives av og for barn og ungdom. Det er viktig at staten og de frivillige organisasjonene sammen etablerer og praktiserer et enkelt og rettferdig regelverk for offentlig støtte til organisasjonene. Hoveddelen av støtten bør gis i form av grunnstønad som er tilpasset kostnader ved aktiviteten, mens en mindre andel bør gis som prosjektstøtte.
Idretten er viktig for folkehelsen og har stor betydning som kontakt- og karakterdannende faktor for barn og voksne. Senterpartiet ser det som viktig å styrke arbeidet med idrett og fysisk aktivitet i alle grupper av befolkningen, og at samarbeidet mellom idrettslag og kommune om tiltak innen idretten videreføres. Lokale allidrettstiltak kan bidra til allsidig fysisk fostring og bør oppmuntres. Slike tilbud kan gjerne være knyttet til skolefritidsordning.
Senterpartiet vil arbeide for:
- at det utarbeides lokale planer og forskrifter som ivaretar det estetiske i våre omgivelser f.eks. i forhold til stedsutvikling, arealbruk, skilting, fasader, byggeskikk og reklame.
- at bruken av natur og kulturaktiviteter i helse- og sosialsektoren stimuleres, etter mønster fra Norsk kulturråds helse- og kulturprosjekter.
- at utbedring av lokale kulturbygg blir prioritert, og at tilskuddsordningen for nyanlegg og vedlikehold av lokale flerbruksbygg og regionale kulturbygg styrkes.
- at Riksantikvaren tilføres større midler til vedlikehold av våre mest verdifulle kirkebygninger.
- at reglene for språklig likestilling følges opp i statstjenesten og i offentlig administrasjon. Senterpartiet vil arbeide for at det opprettes et nynorsk skriftsenter. Samisk språk må sikres.
- at norskfaget styrkes. Dialektkunnskap skal være en naturlig del av norskfaget på alle nivå i skolen. Lærerne skal ved bevisst holdning til egen og andres dialekter gi elevene trygghet ved å oppmuntre dem til å bruke sitt naturlige talemål. Senterpartiet ønsker økt bevissthet omkring bruken av utenlandske ord og uttrykk. Der det finnes fullgode norske ord, bør slike brukes.
- at obligatorisk undervisning i sidemål opprettholdes og at allmenn stemmerett i skolemålssaker beholdes.
- at nynorske læremidler sikres nok ressurser. Godkjenningspliktige læremidler skal foreligge på begge målformer til samme tid og samme pris.
- at innkjøpsordningen for skjønnlitteratur og barne- og ungdomslitteratur opprettholdes. Prøveordningen for innkjøp av oversatt skjønnlitteratur må gjøres permanent. Bransjeavtalen for bokomsetning må opprettholdes.
- at sang- og musikklivet fortsatt skal utgjøre en viktig del av det lokale kulturarbeidet. Musikkskoler har spilt en viktig rolle i oppbyggingen av sang- og musikklivet. Målet må være at alle kommuner skal ha musikkskoler eller kulturskoler for barn og unge.
- at institusjons- og regionteatrenes økonomiske basis sikres. Det bør stimuleres til etablering av teaterverksteder i de deler av landet som ikke har regionteater.
- at Den Norske Opera kan få et verdig og funksjonelt lokale.
- at museumsarbeidet videreutvikles gjennom klarere ansvarsfordeling og sikring av det økonomiske grunnlaget.
- at Museet for samtidskunst gis ansvar for et desentralisert formidlings- og opplæringssystem av billedkunst og kunsthåndverk i samarbeid med de kunstmuseer som fins rundt om i landet. Kunstnerisk utsmykking av offentlige bygg er en prioritert oppgave.
- at det opprettholdes en livskraftig norsk filmproduksjon. Dette må sikres blant annet gjennom offentlige tilskudd. Særlig er det viktig å opprettholde en god barne- og kortfilmproduksjonen.
- at idrettsaktiviteter og andre kulturaktiviteter som er spesielt beregnet for funksjonshemmede, vies større oppmerksomhet.
Mediepolitikk
Senterpartiet vil legge vekt på at det ut fra demokratiske og kulturelle interesser er nødvendig å sikre mangfold og kvalitet i medienes formidling av nyheter, kunnskap og kultur. Senterpartiet vil motarbeide eierkonsentrasjon og ensretting innen massemedia.
Senterpartiet vil arbeide for:
- at det opprettholdes en differensiert og variert dagspresse. De ulike konkurransevilkårene som avisene arbeider under, krever at pressestøtten opprettholdes. Støtten må utformes slik at annonseinntekter ikke blir avgjørende for om aviser skal overleve.
- å sikre en fri og uavhengig presse, demme opp for for store eierkonsentrasjoner og forhindre redaksjonell styring fra eiere og myndigheter.
- at alle medier skal ha klare regler for reklame. De som kjøper reklame i media skal ikke kunne stille krav til eller kunne påvirke produksjonen. Staten må klargjøre og håndheve reklamereglene. NRK må fortsatt holdes reklamefri. Sponsorvirksomheten må begrenses.
- at utbyggingen av TV- og radiotilbudet bidrar til at hele landet gis et godt tilbud. Det må legges økt vekt på lokale sendinger og produksjon.
- at NRKs allmennkringkastingsvirksomhet, såvel i radio som i fjernsyn, sikres på et høyt nivå. En større del av programproduksjonen kan legges til distriktskontorene som hver for seg bør gis mulighet til å utvikle særlig kompetanse på avtalte områder, i tillegg til at de må sikres tilstrekkelige ressurser til å produsere godt lokalstoff for sending på riksnettet.
Kirke og kristenliv
Kirkens grunnleggende funksjon er å være et trossamfunn. Senterpartiet mener at Den norske kirke forsatt skal være en folkekirke knyttet til staten og med forankring i den evangelisk-lutherske lære.
Det er viktig å styrke kirken som trossamfunn ved økt selvstendighet og ved å gi kirken muligheter til å gjennomføre obligatorisk dåpsopplæring slik den nye kirkeloven legger opp til.
Den norske kirke skal være en åpen og inkluderende kirke som møter folk i ulike livssituasjoner. Kirken bør være tydelig i sitt trosgrunnlag og har en viktig oppgave som kultur- og normbærer. Kirken skal ha frihet til å engasjere seg i samfunnsdebatten generelt og spesielt på områder der det er behov for etisk veiledning i spørsmål som menneskeverd, genteknologi og rusmiddelmisbruk.
Senterpartiet vil arbeide for:
- at det gjennom lokale valg til kirkelige organer legges opp til at flere får gjøre en innsats. En mer åpen nominasjon og valg i tilknytting til andre valg bør vurderes.
- at det kristne verdigrunnlaget holdes i hevd gjennom lovverket og gjennom undervisningen i det nye kristendomsfaget i skolen.
- at det forebyggende og miljøskapende arbeidet som kirken og andre kristne organisasjoner gjør lokalt, blir verdsatt og utviklet videre.
- at kirkebygg blir benyttet mer og kan fylle flere funksjoner i lokalmiljøet.
- at det gis utvidet støtte til kirkens diakonale og sosiale arbeid, f.eks. gjennom Kirkens bymisjon, familierådgivning, støttekontakt og andre tjenester.
- at flere kvinner tar del i arbeidet i Den norske kirke, og at rekrutteringen av kvinner til ulike posisjoner bedres.
- større likestilling mellom kvinner og menn i kirkelige stillinger, og at kirken pålegger seg å praktisere intensjonene i likestillingsloven.
- at presters lønns- og arbeidsvilkår blir bedret. De statlige bevilgninger må være tilstrekkelige for å oppfylle den nye kirkelovens intensjoner.
Tro og livssyn
Tros- og livsynssamfunn er grunnleggende møteplasser for den frie trosutøvelse. Trossamfunnenes møtesteder fungerer også som sosiale instutisjoner og kulturbærere. I demokratiske land er fri trosutøvelse en selvfølge, og Senterpartiet ønsker å sikre enhver borger like rettigheter uansett livssyn. Senterpartiet mener at de religiøse oranisasjonene, menighetene og livssynsoranisasjonene, bør få arbeide utfra egne forutsetninger og under selvstendig forvaltningsansvar. Senterpartiet vil fortsatt arbeide for selvstendighet og likeverdige forhold på dette feltet.
Kriminalpolitikk
Kriminaliteten avspeiler samfunnet. I samfunnsplanleggingen er det derfor viktig å legge vekt på helhet og forebygging av kriminalitet. For å forebygge kriminalitet må samfunnsplanleggingen fremme oversikt og tilhørighet, sikre rettferdig fordeling og bidra til gode oppvekstvilkår for barn og unge.
Kriminalitet er ofte resultat av miljøer som ikke gir mennesket rotfeste, kontakt og positive utfordringer. Et levende lokalmiljø der barn og ungdom tidlig har en aktiv rolle, er en forutsetning for å redusere kriminaliteten. Den enkelte har et individuelt ansvar for sine handlinger, og må svare for seg dersom fellesskapets regler brytes.
Økt kriminalitet har også sammenheng med tiltakende alkohol- og stoffmisbruk. Arbeidet mot kriminalitet må derfor føres på flere plan, bl.a. gjennom holdningsskapende arbeid og restriksjoner. Skolene og de frivillige organisajonene må være med og arbeide aktivt for barn og unge.
Et mer synlig politi og en mer effektiv etterforskning og pådømming av straffbare forhold, er viktig for å redusere kriminaliteten. Politi- og lensmannsetaten og domstolene må tilføres flere ressurser, slik at saker blir etterforsket og pådømt. Saker med kjent gjerningsmann skal ikke henlegges på grunn av manglende saksbehandlingskapasitet. Det må settes inn et krafttak mot hverdagskriminalitet. Politi- og lensmannsetaten må prioritere det forebyggende arbeidet mot kriminalitet, bl.a. gjennom å styrke samarbeidet med andre etater, organisasjoner og skoler. Det bør opprettes kriminalitetsforebyggende utvalg med bred representasjon i alle kommuner. Konfliktråd og opplæringstiltak for konfliktløsning og ikkevoldelig atferd er viktige kriminalforebyggende virkemidler.
Senterpartiet vil arbeide for:
- en klar funksjonsfordeling mellom politi- og lensmannsetaten og påtalemakten for å sikre rettssikkerheten. Jurister som skal vurdere påtalemessige spørsmål i en straffesak, skal ikke være involvert i selve etterforskningen. Domstolene må gis en fri stilling i forhold til departementet.
- klarere grenser for virksomheten til private vaktselskaper og private etterforskere i forhold til polititets oppgaver og ansvar.
- at adgangen til å utferdige forelegg og ilegge bot som straff istedenfor å bringe saken inn for retten, må utvides.
- at ordningen med samfunnstjeneste bør følges opp i alle kommuner.
- at juryordningen beholdes og at juryen må settes sammen på en slik måte at den avspeiler befolkningens sammensetning.
- at lovbrytere i større grad må betale erstatning for hærverk og andre straffbare handlinger ved å utføre et arbeid som kompensasjon eller ved å betale for kostnaden som følger av handlingen.
- at etterforskningskapasiteten for volds- og vinningsforbrytelser styrkes.
- at våpenloven endres slik at reglene for registrering av våpen og bæretillatelse for våpen blir strengere.
- at rusmiddelpolitikken brukes aktivt for å redusere volds- og vinningskriminaliteten.
Økonomisk kriminalitet og miljøkriminalitet
Økonomisk kriminalitet og miljøkriminalitet er et økende problem. Satsing på større ekspertise for oppklaring av slike saker vil derfor være viktig. Høy oppklaringsprosent og økte strafferammer for forbrytelser i disse kategoriene vil ha forebyggende effekt. Det må til et bredt samarbeid mellom politiet og offentlige etater som sosial-, skatte- og tolletatene og Statens forurensningstilsyn.
Senterpartiet vil arbeide for:
- målrettet opplæring av ansatte i politiet for å effektivisere etterforskning av økonomisk kriminalitet og miljøkriminalitet.
- et begrenset samarbeid mellom politi, lokale frivillige organisasjoner og offentlige og private oppsynsmenn for avdekking av miljøkriminalitet.
- skolering av lokale oppsynsmenn til også å avdekke miljøkriminalitet.
Seksualisert vold
Seksualisert vold mot barn og kvinner har fått økt oppmerksomhet, men fortsatt er det store mørketall. Det må settes inn effektive tiltak for å avdekke slike overgrep. Det forebyggende arbeidet må bedres, blant annet må helsestasjonene styrkes.
Senterpartiet vil arbeide for:
- å effektivisere arbeidet med etterforskning og domstolsbehandling av incest. Dommere må skoleres i forhør av barn som kan ha vært utsatt for seksuelle overgrep, og tinghus og andre lokaler som brukes til slike forhør, må gjøres egnet til formålet.
- å styrke og samordne hjelpe- og behandlingstiltak for barn, unge og kvinner som er utsatt for seksualisert vold.
- hensiktsmessige behandlingstilbud til dem som gjør seg skyldige i seksuelle overgrep.
- at rettsapparatet i større grad må beskytte offeret i voldtektssaker som føres for retten.
- offentlig garanti for driften av incest- og krisesentre.
- at video og dataspill med spekulativt volds- og sexinnhold fjernes gjennom konsesjonsordninger og forhåndskontroll.
- at kjøp av seksuelle tjenester gjøres straffbart.
Politi- og lensmannsetaten
Politi- og lensmannsetaten må være desentralisert og integrert i lokalsamfunnet. Dette er viktig blant annet for å kunne drive forebyggende arbeid i gater og tettstedsmiljøer, drive oppsøkende arbeid i belastede miljøer, skoler og andre institusjoner. Så vel ordens- og patruljetjeneste som effektiv etterforsking av straffesaker, er viktig for å forebygge kriminalitet. Et synlig politi virker forebyggende og har stor betydning for tryggheten i samfunnet.
Lensmannsordningen er en billig og effektiv polititjeneste, som må styrkes. Politidistriktsstrukturen bør i hovedsak opprettholdes. Senterpartiet går inn for at nærpoliti og bydelspoliti bygges ut ytterligere og gis enklere etterforskningsoppgaver. Politi- og lensmannsetaten må ligge under politisk kontroll.
Fengsel og andre soningsformer
Senterpartiet mener det er behov for en bred gjennomgang av arbeidskår og soningsforhold i våre fengsler, med sikte på en fengselsreform.
Det må tas tilstrekkelige virkemidler i bruk for å stanse enhver innførsel og bruk av narkotika i norske soningsanstalter. Nødvendig ransaking av personer og gods til anstalten må gjennomføres. Fengselsmyndighetene må gis tilstrekkelige ressurser til å kunne gjennomføre dette, slik at fanger skal kunne sone i et narkotikafritt miljø. Samarbeidet mellom politiet og fengselsvesenet må styrkes for å avdekke kriminalitet som planlegges og gjennomføres under soning i fengslene.
Senterpartiet vil arbeide for:
- å bedre mulighetene til å avsone straff i åpne anstalter og arbeidsleirer, særlig som et ledd i arbeidet med å lette overgangen fra fengsel til et liv i frihet. Samfunnstjeneste opprettholdes som alternativ straffeform.
- at fangene gis et tilstrekkelig tilbud om rehabilitering og ettervern, slik at de kan føres tilbake til samfunnet etter endt soning.
- å innføre mer differensierte soningsformer i fengslene, slik at soningen blir avpasset etter de forbrytelsene som er begått og faren for gjentakelser.
- at tilbudet om kontraktssoning utvides.
- at tilbudet om soning sammen med egne småbarn utvides.
Internasjonal kriminalitet
Den økende internasjonale kriminaliteten må møtes med et godt internasjonalt politisamarbeid, der Interpols rolle blir styrket. Grensekontrollen er viktig for å forebygge terrorisme og innførsel av narkotika og sprit, og må opprettholdes.
Senterpartiet vil arbeide for at Norge ikke slutter seg til Schengen-avtalen.
Forsvar og beredskap
Målet for norsk beredskaps-, forsvars- og sikkerhetspolitikk er å trygge vår frihet og sikkerhet og bidra til fredelige forhold i verden. Norges forsvarspolitiske fortrinn er landets topografi og geografi. Vår lange kystlinje gir imidlertid store sikkerhets- og beredskapsmessige utfordringer.
Et nasjonalt invasjonsforsvar og medlemskap i NATO, kombinert med avtaler om forsterkninger og forhåndslagring, må fortsatt være hjørnesteinene i norsk forsvarspolitikk.
Et desentralisert bosettingsmønster er et viktig bidrag til landets totale beredskap. Dette må være et viktig hensyn ved framtidig utforming av vår forsvarspolitikk. Matvareberedskap, energiforsyning og beredskap mot miljøkriser og naturkatastrofer er også en viktig del av totalberedskapen.
Senterpartiet vil arbeide for:
- et militært forsvar basert på allmenn verneplikt. De som av ulike grunner blir fritatt for verneplikt, skal tjenestegjøre innenfor rammen av et utvidet norsk totalforsvar.
- at investeringenes andel av forsvarsbudsjettet reduseres til fordel for større vekt på mannskapsstyrker, øvelser og opplæring.
- at det fortsatt skal være et godt og nært samarbeid mellom sivile og militære myndigheter om å opprettholde et godt totalforsvar.
- at Heimevernet skal bestå som en egen organisasjon i tråd med Stortingets beslutning. HV skal være en desentralisert, landsdekkende og identifiserbar del av det norske forsvar.
- at det gis rask og reell kompensasjon for ødeleggelser som lokalsamfunnet blir påført ved militære øvelser.
- at Forsvaret skal bruke eksisterende skytefelt og simulatorer i stedet for å opprette et regionalt skytefelt på Østlandet.
- at Forsvaret pålegges å utrede bruk av etablert øvingsfelt i Sverige i et svensk-norsk samarbeid.
- at tropper som settes inn i skade- og krisesituasjoner, kan få opplæring innen felt som oljevern, radioaktiv forurensning, behandling av kjemiske stoffer og avfallssortering.
- at Kystvakta gis midler som gjør den i stand til å ivareta de utvidede funksjoner som den er pålagt av Stortinget.
Sivil beredskap
Ansvaret for den sivile beredskapen hviler på flere offentlige etater og nivåer. Ett av de fremste målene er å beskytte sivilbefolkningen mot ødeleggelser. Et viktig aspekt her er bygging og vedlikehold av tilfluktsrom, og det må arbeides aktivt for å styrke kontrollen med tilfluktsrom. Kommunene har et sentralt ansvar for den sivile beredskapen.
Senterpartiet vil arbeide for:
- at den sivile beredskapen oppgraderes som del av totalforsvaret og som ledd i kriseberedskapen.
- at ansvarsforholdene mellom kommuner, politi og fylkesmyndigheter blir bedre avklart.
- at arbeidet med bygging, vedlikehold og kontroll av tilfluktsrom blir styrket.
- at beredskapsarbeidet i kommunene styrkes, og at det avholdes regelmessige beredskapsøvelser for å sikre at beredskapsrådet og administrasjonen kjenner sitt ansvar.
- at beredskapen innarbeides i kommunenes planer på en mer konkret måte enn i dag.
- at beredskapslagringen av viktige varer, bl.a. korn og drivstoff, ikke svekkes.
- at tjenestetiden for sivilt tjenestepliktige settes lik tiden for militært tjenestepliktige.
4. Miljø og energi
Grønn ideologi
En langsiktig forvaltning av natur og miljø er en integrert del av Senterpartiets ideologi. Et desentralisert bosettingsmønster med folkevalgt styring i små oversiktlige enheter, er en forutsetning for en slik langsiktig forvaltning. Det blir lettere å se virkningene av personlige og politiske beslutninger når oversikten er bedre og avstandene kortere. I et slikt samfunn vil langsiktig planlegging for framtidige generasjoner priorieteres framfor kortsiktig økonomisk gevinst. Lokalt eierskap er den beste forsikring mot overforbruk av naturressursene.
Senterpartiet vil legge til rette for en mer lokal ressursforvaltning. Det innebærer at vi legger noe større vekt på å lage produkter som henter sine råvarer lokalt, i stedet for på andre siden av jorda. Samtidig må råvarene i større grad foredles nær opphavsstedet. Dette reduserer transportbehovet, og vil gi mer variert industristruktur, mens en større del av verdiskapingen og arbeidsplassene forblir i bygdene. I tillegg blir det lettere å få produkter til å sirkulere i kretsløp. Avfall bør også håndteres lokalt. Det gjør folk ansvarlige. Ingen vil forurense sitt eget nærmiljø. Økologisk jordbruk er et forbilde på lokal ressursforvaltning. Prinsippene her må i større grad enn i dag overføres til resten av samfunnet.
Det er nær sammenheng mellom størrelsen på det materielle forbruket og på ressursbruk/avfallsmengde. Det materielle forbruket må reduseres. Forbruk og inntekt er sterkt koblet. Derfor må de samlede inntektene senkes, samtidig med at vi legger opp til at en større del av overskuddet i bedriftene føres tilbake til investeringer lokalt og til privat sparing. I dag øker inntektsforskjellene dramatisk. Senterpartiet vil ha slutt på grådighetskulturen. Behovet for å redusere forbruket må i sin helhet belastes dem med høyest inntekt. En jevnere inntektsfordeling er i tråd med Senterpartiets grønne ideologi.
Natur og miljø
Naturen og miljøet er livsgrunnlaget vårt. Det er en grunnleggende menneskerett å ha mulighet til helse og trivsel i en ren natur og et sunt miljø. All virksomhet må foregå innenfor de grenser som hensynet til naturen og et godt miljø setter. Mottoet "Tenke globalt - handle lokalt" må legges til grunn for de forskjellige delene av vår politikk. Lokal Agenda 21 er en viktig plattform for lokal handling.
Det er et ansvar og en utfordring både for den enkelte og de offentlige myndigheter å sikre en ansvarlig ressursforvaltning. Offentlige organer på alle forvaltningsnivåer må legge avgjørende vekt på dette. Vekst er ikke å forbruke mer, men å forvalte bedre.
Den enkelte må ta ansvar for sine handlinger og innse sammenhengen mellom livsform, ressursforvaltning og miljøkvalitet. Uten en gjennomgripende holdningsendring til miljø- og ressursspørsmål er det umulig å gjennomføre de miljøpolitiske målene.
Hensynet til miljøet og en forsvarlig ressursforvaltning må være retningsgivende for den økonomiske politikken, energipolitikken, samferdselspolitikken, landbrukspolitikken, fiskeripolitikken og den internasjonale politikken. Føre var-prinsippet må legges til grunn i all ressursforvaltning.
Senterpartiet mener det må en kursendring til for å forebygge nye skader på naturen og miljøet. Det må tas langsiktige hensyn. Det må dessuten settes i verk tiltak for å rydde opp i skader som er påført naturen og miljøet. Som samfunn og som enkeltmennesker må vi være villige til å betale kostnadene for å nå disse hovedmålene. Ressursene til formål innen naturforvaltning må økes.
Økt miljøsatsing vil ikke bare medføre kostnader, men kan også gi grunnlag for nye arbeidsplasser, f.eks. innenfor miljøteknologi, energiøkonomisering, alternative energikilder, kildesortering, gjenvinning av avfall, sanering av vann- og avløpsanlegg og vedlikehold av friarealer og turløyper, osv. Dessuten vil omlegging til et mer miljøvennlig landbruk, samt tilrettelegging for et aktivt kystfiske, skaffe flere arbeid.
Senterpartiet går inn for et strengt jordvern. Vi må ta vare på de produksjonsarealene vi har, og sørge for at jorda holdes i hevd. Jordsmonnet må vernes mot forurensning og ødeleggelse. Vi må utnytte de gode naturgitte og strukturelle forutsetningene for en miljøvennlig matproduksjon i Norge.
Senterpartiet vil arbeide for:
- økt informasjon og bruk av kampanjer for å gi folk forståelse for miljø- og ressursvern, og dermed oppmuntre den enkelte til å bidra.
- at miljøvern får en bred plass i utdanningssystemet.
- å innføre en miljørettet innkjøpspraksis i stat, fylke og kommune.
Biologisk mangfold
Det bioligiske mangfoldet er livsviktig for å opprettholde livet på jorda i framtida. Den enorme variasjonen har gjort livet i stand til å fortsette når livsmiljøet endres. Vi vet at disse endringene vil skje mye raskere i framtida enn de har gjort til nå. Derfor er det viktigere enn noen gang å ta vare på mangfoldet. Det er grunnlaget for fortsatt liv og for vår egen framtidige eksistens. Moderne menneskelig aktivitet truer på ulike måter naturens mangfold. Derfor trengs mange ulike grep for å beskytte det.
Vi kan ta vare på naturlige økosystemer ved å underlegge dem områdevern. Det vil tilfredsstille kravene til de fleste av de artene som er knyttet til disse økosystemene. En del av artene vil kreve verneområder for å være mange nok til å opprettholde sitt genetiske mangfold. For mange av disse vil imidlertid også andre tiltak enn områdevern gi beskyttelse. Statlig vern er ikke noe mål i seg selv. Mye kan oppnås ved å legge om deler av skogbruket i tråd med Senterpartiets ideologi.
I naturlige økosystemer har artene tilpasset seg til hverandre. Det gjelder f.eks. rovdyr/byttedyr, beitedyr/beiteplanter og motstand mot eksisterende sykdommer. Innføring av nye arter forrykker balansen i økosystemene kraftig. Like ens vil nye arter med endrede gener kunne utkonkurrere de individene av samme art som er naturlig tilpasset økosystemet. Dermed kan disse genene forsvinne for alltid. F.eks. tar oppdrettslaks plassen til villaksen i mange lakseelver.
Senterpartiet vil arbeide for:
- å ivareta artsmangfoldet i skogen ved at det må stilles krav til at skogeierne selv verner økologisk viktige deler av skogen som "nøkkelområder". På denne måten kan behovet for statlige verneområder reduseres.
- å ivareta mangfoldet av økosystemer. Det må vernes et tilstrekkelig areal i alle økosystemer, slik at alle arter kan opprettholde et nødvendig artsantall for å bevare sin genetiske variasjon.
- å ivareta de menneskeskapte økosystemene, kulturlandskapet, ved at landbrukspolitikken legges om, slik at det igjen blir attraktivt å utnytte lokale ressurser i matproduksjonen.
- å ivareta artsmangfoldet ved å gjeninnføre strenge restriksjoner mot import av levende dyr og planter. Spesielt er det viktig å hindre import av dyr eller planter som kan formere seg hvis de rømmer, eller som kan ha med seg smittsomme sykdommer.
- å bevare de naturlige artenes genetiske variasjon ved å forby utsetting av dyr, planter, sopp eller bakterier med fremmed geografisk opprinnelse, hvis det er fare for at de sprer seg ukontrollert.
Naturforvaltning
Senterpartiet vil forvalte naturressursene i landet på en slik måte at vi oppfyller våre internasjonale forpliktelser og ikke undergraver mulighetene for våre etterkommere til å høste av ressursene. Dette må være utgangspunktet for samfunnsplanleggingen.
Vern av områder og arter med hjemmel i naturvernloven må avveies mot målet om spredt bosetting og behovet for å utnytte naturressurser og -områder til næringsformål. Hovedsaken må være å forvalte ressursene på en slik måte at vern i størst mulig grad blir overflødig. Naturvern må i økende grad omfatte verdiene i kulturlandskapet, i tillegg til vern av uberørt natur.
Senterpartiet mener at sårbare økosystemer må sikres gjennom et strengt regelverk på nasjonalt nivå. En god forvaltning av areal- og naturressursene må samtidig bygge på lokal kunnskap, identitet og forvalteransvar. Senterpartiet mener at medvirkning fra lokalbefolkningen og berørte interesser øker forståelsen for vernet og at en gjør natur- og kulturvernet en bjørnetjenste ved å gjennomføre forvaltningsregler som fører til lokal fremmedgjøring.
Senterpartiet vil bidra til at totalarealet av skog i Norge minst opprettholdes på dagens nivå. Det må vernes tilstrekkelige områder av urskog og andre skogstyper for å sikre framtidig artsrikdom og biologisk mangfold. God skogskjøtsel er også godt naturvern.
Senterpartiet vil ha en rovviltforvaltning som tar vare på rovdyra som en del av artsmangfoldet. Samtidig bør utmarksressursene utnyttes som grunnlag for beitebruk innenfor naturens tålegrense. I tillegg til at bruk av utmarka til beiting er en miljøvennlig form for matproduksjon, er den også en forutsetning for å ta vare på mange truede arter. Det er derfor nødvendig med en avveining mellom hensynet til rovdyra og utnytting av utmarksressursene, også av hensyn til det totale artsmangfoldet. I mange tilfeller må husdyrinteressene opprioriteres i forhold til dagens praksis. Slik forvaltningen av kjerneområdene har utviklet seg, er Senterpartiet skeptisk til fortsatt bruk av kjerneområdemodellen i Norge.
Husdyrholdet må sikres forutsigbare rammebetingelser slik at når skader som følge av rovdyr overstiger et visst nivå i forhold til normale tap, har det offentlige plikt til å sette i verk forebyggende tiltak, herunder uttak av skadedyr. Tidlig sanking eller flytting av husdyr er ikke aktuelt som permanent tiltak.
Rammevilkårene for landbruket spiller en nøkkelrolle for forvaltningen av utmarksressursene i landet. Senterpartiet mener at en landbrukspolitikk som i økende grad legger opp til rasjonalisering, stordrift og sviktende inntekter i jordbruket, øker presset på utmarksressursene.
Senterpartiet vil arbeide for:
- å begrense oppstykkingen av store naturområder som følge av tekniske inngrep som vegbygging, kraftutbygging, tele- og forsvarsanlegg, og hyttebygging.
- at berørte fylker, kommuner, brukere, grunneiere og organisasjoner trekkes aktivt inn i valg av verneform, geografisk avgrensning av verneområder, utforming av forvaltningsregler og i arbeidet med å opprettholde verneområder. Senterpartiet ønsker mer lokalt ansvar i forvaltningen av både naturområder, utmarksressurser og rovvilt, innenfor de rammer Stortinget legger.
- at det i hvert fylke opprettes et samarbeidsorgan mellom grunneiere og vernemyndigheter som skal behandle alle vernesaker på et så tidlig tidspunkt som mulig.
- at grunneier sikres full erstatning ved etablering av verneområder. Erstatninger skal i den grad det finnes aktuelle statlige eiendommer tilgjengelig, skje ved makeskifte.
- at det gis erstatning for inntektstap også ved eventuelt midlertidig vern av områder.
- en landbrukspolitikk som motvirker økt press på utmarksressursene når inntektene i jordbruket reduseres.
- at tilskuddene til forebyggende arbeid/tiltak i de mest rovdyrutsatte områdene, økes.
- en felles forvaltning mellom Norge, Sverige, Finland og Russland når det gjelder felles bestander av bjørn og ulv.
- at nødvergeretten styrkes.
- at rovviltforvaltningen kommer under politisk styring.
- økt forskning omkring rovviltets og beitedyras levesett, og omkring økologiske og økonomiske sider ved bruk av utmarksressurser i næringsøyemed.
Energi.
Bruken av energiressursene er en sentral del av den samlede ressursforvaltningen. Forvaltningen av disse ressursene må være helhetlig, langsiktig og være underlagt folkevalgt styring. Senterpartiet vil arbeide for en utflating av energiforbruket. På lengre sikt må energi-forbruket reduseres. Vi må legge om energibruken slik at vi i større grad benytter fornybare energiressurser. Vi må også intensivere arbeidet med å utvikle nye energibærere i tillegg til de eksisterende. Senterpartiet går inn for at erfaringene med den nye energiloven gjennomgås med sikte på en revidering av loven.
Et høyt energiforbruk medfører økt forurensning, naturinngrep, og fare for økolologisk ubalanse og helseskade. Kunnskap om energiforbruket og sammensetningen av dette, er viktig for en miljøvennlig bruk av energi. Senterpartiet mener at ulike former for energiregnskap kan være et virkemiddel i en slik sammenheng.
Energiøkonomisering
Energiøkonomisering (enøk) betyr å utnytte energien bedre. Enøk frigjør energi som kan settes inn andre steder. Dette er i mange tilfeller en mer lønnsom måte å dekke behovet for mer kraft på enn å bygge ut ny kraft. Enøk gir sysselsetting i distriktene og hindrer unødvendig utbygging av f.eks. ny vannkraft.
Senterpartiet mener det må arbeides aktivt for å utnytte enøk-potensialet. For å oppnå dette må det satses både politisk, organisasjonsmessig og gjennom finansielle virkemidler.
Senterpartiet vil arbeide for:
- at bevilgningene til enøk økes betydelig i forhold til forrige periode. Kommunale og fylkeskommunale enøk-planer må følges opp med årlige faste budsjetter. Det bør vurderes å overføre ansvaret for enøk-veiledningen fra energiverkene til kommunene eller fylkeskommunene.
- at det settes i verk tiltak for å oppnå bedre isolasjon og riktig ventilasjon i bygninger. Byggeforskriftene bør i større grad stimulere til energiøkonomisering. Statens satsing på enøk i offentlige bygg og næringsbygg må økes kraftig i forhold til forrige periode. Det må legges vekt på opplæring av de ansvarlige for driften av anleggene.
- opprusting av eksisterende kraftverk, blant annet ved fornyelse av umoderne teknisk utstyr. Det må utvikles mer effektive overføringssystemer for elektrisk kraft, særlig for lavspentoverføringene.
Alternativ energi
Senterpartiet går inn for å trappe opp forskningen på alternativ energi, eller nye, fornybare energikilder. Dette bør bli et hovedsatsingsområde i perioden. Etter hvert som det oppnås gode forskningsresultater, må disse settes ut i livet. Senterpartiet mener det er viktig å satse på ny teknologi som f.eks. varmepumpe, og energi fra biomasse, sol, vind, bølge, jordvarme, avfall og gjødsel. Forskning på bruk av alternative drivstoffer som hydrogen, elektrisitet, planteolje og biosprit må økes kraftig.
Gjennom blant annet internasjonalt samarbeid må vi arbeide for å gjøre alternative energiformer billigere. Det må utvikles nasjonale programmer for å utprøve forskningsresultatene. Det er viktig at alternative energiformer i større grad kan nyttes av den vanlige forbruker.
Senterpartiet vil særlig satse på utnytting av bioenergi og vindkraft. Bioenergi i form av f.eks. ved, halm, flis, uutnyttet virke fra skogbruket og avfall, er et miljøvennlig alternativ til andre energiformer. I tillegg til at energipotensialet er betydelig, kan satsing på bioenergi gi grunnlag for mange arbeidsplasser i alle deler av landet. Norge har svært gode naturgitte forhold for å satse på vindkraftverk. Det må brukes større ressurser til utbygging av vindkraft. Senterpartiet mener at utbygging av vindkraft langs kysten, bør prioriteres framfor nye vannkraftprosjekt. Senterpartiet vil arbeid for at det gis tilskudd for omlegging til, og installering av, bioenergi.
Vannkraft
Norsk produksjon av elektrisk kraft har i hovedsak basert seg på våre vannkraft-ressurser. Disse fornybare ressursene har både bidratt til utvikling av vårt næringsliv og gitt grunnlag for virksomhet i forskjellige deler av landet. Vannkraft er også mange utkantkommuners viktigste naturressurs.
Senterpartiet vil føre en energipolitikk som gjør det mulig å gi varig vern til våre mest verneverdige vassdrag. Vannkraftutbyggingen må alltid styres, og et godt utvalg vernede vassdrag må sikres gjennom Samlet plan og verneplanene. Samlet plan for vassdrag skal ha status som styringsredskap for den framtidige vannkraftutbyggingen. Verneplan IV skal stå ved lag. Verneplan IV verner deler av Øvre Otta. Senterpartiet mener at de delene som ikke inngår i verneplanen, også skal vernes.
Senterpartiet ønsker å motvirke en fortsatt utvikling som stimulerer til lite kostnadseffektiv langtransport av elektrisk kraft, og mener at uttak nær produksjonsstedet bør stimuleres. Vannkraft er en lokal ressurs hvor de som blir berørt av utbygging, også har krav på en rettmessig del av verdiskapningen. Dette vil være retningsgivende for Senterpartiet i spørsmål som berører beskatning såvel som andre fordelingsspørsmål.
Senterpartiet vil arbeide for at vår energiforsyning i hovedsak skal være i offentlig eie. Rikelig tilgang på vannkraft har satt Norge i en særstilling i europeisk sammenheng, en særstilling vi må utnytte til å gi vår industri konkurransefortrinn og incentiver til produktutvikling og økt verdiskapning.
Dette betinger en energipolitikk som ikke bidrar til kortsiktig handel med elektrisk energi på børsen framfor at det stimuleres til å inngå langsiktige kontrakter med norsk næringsliv hvor den totale verdiskapningskjeden vektlegges.
Norge kan paradoksalt nok komme til å bli importør av elektrisk energi fra land som baserer sin produksjon på kull eller kjernekraft. Senterpartiet mener det må satses langt mer offensivt på enøk, alternative energikilder og opprusting av eksisterende kraftverk og linjenett, og at slike tiltak i skal prioriteres framfor utbygging av ny vannkraft.
Senterpartiet vil arbeide for:
- at forvaltningen av landets vannkraftressurser fortsatt skal være et offentlig ansvar. Dette må gjelde både forvaltningen av vannkraftressursene, energiproduksjonen og drift av overføringsnett.
- en kraftverkbeskatning og konsesjonslovgivning der distriktene beholder en rettmessig del av verdiskapingen.
- at det ikke skal være skatt på salg av konsesjonskraft.
- at Staten skal ha kontroll med Statkraft SF og Statnett SF.
- at vassdrag som er vernet mot kraftutbygging, også må beskyttes mot store inngrep som f.eks. vegutbygging og kraftoverføringslinjer. Vanlig næringsvirksomhet må kunne utøves.
- at linjenett og kraftverk moderniseres og opprustes der dette er nødvendig for å ta ut enøk-potensiale, eller hvor slik opprusting vil føre til høyere produksjon.
- at tariffsystemet (betalingssystemet for transport av kraft) sikrer en mest mulig lik pris til forbruker, samtidig som det må lønne seg å utnytte krafta nær produksjonsstedet.
Forurensning
Ren luft, ren jord og rent vann
Ren luft, ren jord og rent vann er helt grunnleggende for folks helse og for biologiske prosesser i naturen som både folk, dyr og planter er avhengige av.
Senterpartiet mener at den som forurenser, skal betale kostnadene ved opprydding og forebygging av nye skader. Utslippskrav til industri, landbruk, samferdsel, kommunale avløp og private husholdninger må settes i forhold til miljøets egen evne til reparasjon. Miljøavgifter og panteordninger må brukes, der dette bidrar til fornuftig ressursbruk og mindre forurensning.
Luftforurensning påvirker vår helse og trivsel, nærmiljøet og det globale miljøet. En av de viktigste årsakene til luftforurensninger både lokalt og globalt er forbrenning av fossile brensler, særlig olje og kull. Lokalt er vegtrafikk og ovnsfyring viktige kilder til forurensning av bl.a. NOx, CO og svevestøv fra forbrenning og asfaltstøv. Dette fører til luftveislidelser og økt risiko for hjerteproblemer hos mennesker og skader på bygninger og materialer. Prosessindustrien er en annen viktig kilde til lokal luftforurensning mange steder. I tillegg fører utslipp av SO2 og NOx til forsuring av jord og vann. Forsuringen vasker plantenæringsstoffer ut av jorda, samtidig som livsmiljøet endres til skade for mange dyr og planter.
Bruk av kull, olje og gass innen transport, oppvarming og industri fører også til utslipp av CO2. CO2 er den viktigste klimagassen, sammen med metan og lystgass. Norske utslipp av metan og lystgass stammer særlig fra avfallsdeponier, landbruket og prosessindustrien. Økt konsentrasjon av klimagasser i atmosfæren, fryktes å føre til global temperaturøkning og klimaendringer.
Rent vann er mangelvare i store deler av verden, og kan også komme til å bli det i Norge. Det er nødvendig med en holdningsendring når det gjelder måten vi bruker og forvalter våre fersk-/grunnvannsressurser på. Det må settes inn et krafttak for å hindre at enorme mengder vann går tapt eller blir forurenset på grunn av utette vann- og avløpsledninger. En omfattende sanering av vann- og avløpsnettet vil være ressurskrevende, men må prioriteres høyt i perioden. Dette vil være en investering for samfunnet, og vil også gi grunnlag for sysselsetting.
For å få bukt med vannforurensningen er det fortsatt nødvendig med en kraftig innsats for å redusere kommunale utslipp. Utbygging og sanering av kommunale renseanlegg må i hovedsak dekkes av kloakkavgiftene.
Det må arbeides aktivt for å gjøre industriens produksjonsprosesser mest mulig miljøvennlige og energieffektive. Staten må ikke stimulere til igangsetting av ny forurensende industrivirksomhet.
Landbruket forurenser både gjennom avrenning av næringsstoffer til vassdrag og ved bruk av plantevernmidler. Stadig strengere effektivitetskrav kan være til hinder for et miljøvennlig landbruk.
Senterpartiet vil arbeide for:
- å stabilisere CO2-utslippene på 1989-nivå innen 2005, med sikte på ytterligere reduksjon for å nå anbefalingene fra FNs klimapanel. Dette kan skje blant annet gjennom tiltak innenfor petroleumsvirksomheten og transport-sektoren, bruk av CO2-avgift, og økt satsing på energiøkonomisering og bruk av nye, fornybare energikilder som alternativ til fossile brensler. Forurensningen fra biltrafikk må reduseres, blant annet gjennom økt satsing på kollektivtrafikken og særlige tiltak for å redusere biltrafikken i byene.
- at det legges CO2-avgift på alt forbruk av fossile brensler. Det vil være nødvendig med fleksibilitet, differensiering av satser og overgangsordninger. For ikke å ramme vårt næringsliv for hardt i denne sammenhengen, vil det blant annet være nødvendig å sikre næringslivet fortsatt konkurransefortrinn ved bruk av våre vannkraftressurser.
- å hindre langtransporterte forurensninger gjennom internasjonalt miljøsamarbeid. Intensjonene i internasjonale miljøavtaler må følges opp i de enkelte deltakerland. Senterpartiet går imot kjøp og salg av utslippskvoter.
- at det stilles strenge krav til utslipp fra næringsliv, landbruk, private husholdninger og det offentlige. Utslippene på disse områdene må reduseres gjennom forpliktende tiltaksplaner. Lovverket og økonomiske virkemidler må brukes aktivt.
- at næringslivet stimuleres til å utvikle ny miljøteknologi som både gir en mer miljøvennlig industri og skaper arbeidsplasser.
- en revidering av byggeforskrifter med henblikk på bruk av miljøvennlige byggematerialer.
- at Statens forurensningstilsyn settes i stand til å kunne følge opp de til enhver tid gjeldende utslippskrav.
- å skjerpe overvåkingen av utsatte havområder.
- at kravene til produktivitetsvekst i landbruket ikke må stå i strid med miljøpolitiske målsettinger. Miljøvern må være et viktig mål i jordbruksavtalen. Redusert avrenning av næringsstoffer må særlig prioriteres.
- at miljøavgifter på handelsgjødsel og plantevernmidler brukes for å stimulere til mer miljøvennlig bruk.
Avfall
Det må legges til rette for avfallsminimering og mest mulig resirkulering både i næringsliv og i husholdninger. Produsentene må pålegges ansvaret for å ta tilbake en viss del av emballasje og avfall, samt spesialavfall.
Kommunene må organisere et hensiktsmessig apparat for innsamling og mottak av alle typer avfall.
Staten har et overordnet ansvar for å etablere et dekkende behandlings- og deponeringstilbud for spesialavfall. Lagring og destruksjon må skje desentralisert. Gjennom behandling og deponering av spesialavfall må avfallet reduseres til et nivå som ikke skader helse og miljø. Forurenser skal sørge for en miljømessig forsvarlig behandling av spesialavfallet. Dette avfallet må tas hånd om i Norge.
Senterpartiet vil arbeide for:
- at kostnader ved håndtering av spesialavfall legges på produktprisen.
- at prinsippet om nærhet til kilden legges til grunn for behandling av avfall.
- å redusere unødig bruk av emballasje.
- at atomreaktoren i Halden legges ned.
- at metangass fra avfallsdeponier samles opp og utnyttes til energiformål.
Det må legges bedre til rette for gjenvinning, bl.a. gjennom:
- stimulering til kildesortering av avfall i husholdninger og bedrifter. Samtlige kommuner bør ha innført kildesortering i løpet av perioden.
- at mottaksapparatet styrkes og legges opp slik at det tar vare på det kildesorterte avfallet på en fornuftig måte. Det må være et overordnet mål at behovet for transport blir holdt på et minimum.
- stimulering til resirkulering gjennom panteordninger.
- å gi produsenter plikt til å sørge for mottak av emballasje for resirkulering.
Bioteknologi
Genene, arvematerialet, er grunnlaget for videre liv på jorda. Et genetisk mangfold er helt nødvendig for produksjon av mat og medisiner. Når forskjellige arter dør eller nye skapes, kan det påvirke det økologiske system på en måte som vi ikke har oversikt over. Det er knyttet store forventninger til bruk av bioteknologi innen human- og veterinærmedisin, landbruk, havbruk, industri og avfallsbehandling.
For å sikre en ønsket utvikling er det nødvendig med regulering på en rekke felter som er, eller kan bli, berørt av de nye mulighetene bioteknologien åpner for. Norge må arbeide for restriktive internasjonale avtaler innenfor genteknologi.
I dag foregår det forskning på celle- og genmaterialet, både i offentlige forskningsinstiusjoner og private laboratorier. Senterpartiet går inn for at det praktiseres et strengt lovverk, der etiske, økologiske og sikkerhetsmessige grunnholdninger er overordnet andre interesser.
Hensynet til mulige negative effekter på helse og miljø tilsier strenge krav til bruk av genmodifiserte organismer i laboratorievirksomhet.
Senterpartiet vil arbeide for:
- lovforbud mot utsetting av genmodifiserte organismer i miljøet.
- at det ikke gis adgang til patent på liv, planter, dyr og mikroorganismer. Norsk patentlovgivning må skjerpes for å ivareta dette.
- at import og omsetning av genmanipulerte matvarer forbys.
- at det både innenfor grunnforskning og anvendt forskning gis gode muligheter til å gjennomføre arbeid av høy internasjonal kvalitet og til å følge med i den internasjonale utviklingen.
- at Norge bygger opp høy kompetanse innenfor risikospørsmål knyttet til marine og arktiske økosystemer.
- at kloning ikke tilltates i dyreproduksjonen. I planteproduksjonen bør en være restriktiv med å tillate kloning på arter der dette ikke er en normal måte å formere seg på. Kloning av bartreplanter for skogproduksjon må forbys.
5. INTERNASJONAL RETTFERDIGHET
Mennesker lever i gjensidig avhengighet av hverandre. Fred, fattigdomsbekjempelse og miljøforvaltning, er et felles ansvar. Felles problem og behov for felles løsninger øker nødvendigheten av forpliktende internasjonalt samarbeid som bygger på samhandling mellom selvstendige nasjoner, basert på folkerettslige prinsipper, gjensidig forståelse og lik mulighet til deltakelse for alle.
Alternativet til nasjonalstatenes kontroll over ressurser og organisering av samfunnsgoder er en stadig sterkere kamp mellom økonomiske stormakter om kontroll over naturressurser, råvarer og markeder, og økt makt for multinasjonale selskaper. Et slikt kappløp om økonomisk kontroll vil være en spire til konflikter og ustabilitet, samtidig som det vil føre til en ødeleggende vekstpolitikk.
Den viktigste globale utfordringen vi står overfor, er det faktum at mer enn en milliard mennesker i verden lever i absolutt fattigdom. Senterpartiet mener det fra norsk side er viktig å arbeide for et større internasjonalt engasjement for å bekjempe fattigdom.
Det trengs et mer aktivt internasjonalt samarbeid for å løse militære konflikter og miljøproblemer. Dette samarbeidet må baseres på likeverdighet mellom landene i sør og nord og ha karakter av å være et mellomstatlig samarbeid. Det er ikke til hinder for at den enkelte internasjonale avtale kan inneholde regler om håndheving av forpliktelser og sanksjoner ved brudd på den bestemte avtalen.
Senterpartiet mener at overnasjonalitet som begrep ikke gir noe godt svar på de internasjonale utfordringene vi står overfor. Overnasjonalitet er ingen garanti for handling. Problemer og utfordringer har lokale utspring og kan sjelden løses gjennom mer sentralisert styring. Folkelig deltakelse og engasjement må være utgangspunktet for løsninger.
Miljøansvar
Senterpartiet vil arbeide for en bærekraftig utvikling. Med det mener vi en utvikling som er forenlig med opprettholdelse av livets mangfold på jorda og som sikrer kommende generasjoner mulighet til å få dekket sine behov. Et stadig økende forbruk i den rike delen av verden er ikke forenlig med dette målet og med ønsket om en mer rettferdig fordeling av ressursene.
Internasjonal miljøpolitikk må ta sikte på å redusere forbruket i den rike delen av verden, styrke evnen til å produsere mat basert på lokale behov, sikre vannressurser og biologisk mangfold, og hindre avskoging og ørkenspredning. Forbruket av fossilt brensel må reduseres samtidig som alternative energikilder bygges ut. Handelspolitikken må bidra til en omlegging fra ødeleggende vekstpolitikk til en bærekraftig utvikling.
Luft- og havforurensning kjenner ingen landegrenser. I arbeidet for et bedre miljø er det ønskelig og nødvendig med et forpliktende internasjonalt samarbeid, både for å reparere skader og for å forebygge nye.
Senterpartiet vil arbeide for:
- tiltak som kan redusere forbruket i den rike delen av verden.
- en utredning om hvordan forbruks- og produksjonsmønsteret i Norge kan legges om.
- tiltak som kan avgrense veksten i energi- og ressursforbruket, særlig i industriland.
- at hvert land setter forpliktende mål for en reduksjon i utslippet av klimagassen CO2.
- en miljørettet bistand hvor hensynet til miljø integreres i alle prosjekter.
- at Norge yter miljøhjelp til Øst-Europa.
- at det gjennomføres miljøkonsekvensanalyser av prosjekter i regi av Verdensbanken.
- at miljøhensyn integreres i regelverket for handel. Innenfor Verdens handelsorganisasjon, WTO, må det arbeides for regler som kan sikre mer miljøvennlige produksjonsprosesser.
- at prismekanismer tas i bruk for å oppmuntre til en mer miljøvennlig utvikling innenfor internasjonal handel.
- en "ikke-spredningsavtale" for miljøfarlig avfall, som blant annet hindrer spredning av slikt avfall til utviklingsland.
- at det gis støtte til samarbeid mellom frivillige organisasjoner i Norge og utviklingsland når det gjelder miljøspørsmål.
- at globale miljøtiltak, herunder klimatiltak, finansieres utenom bistandsbudsjettet.
- internasjonale miljøstandarder og effektive kontrollordninger. Et internasjonalt kontrollorgan må ha innsyn i de forskjellige lands utslipp til luft og vann.
- forpliktende avtaler om informasjonsutveksling og varsling om kjernekraftulykker og andre større miljøkatastrofer.
- at Haag-domstolen også skal kunne ta opp miljøsaker.
- at miljøvernarbeidet i FN, NATO, OSSE, Europarådet og Nordisk Råd blir oppriorietert.
- at genressursene ikke utnyttes på bekostning av u-landene.
Globalisert økonomi
En globalisering av økonomien med frihandel som overordnet mål, øker konkurransen mellom handelsblokker i den rike delen av verden og fører til en ensidig fokusering på økonomisk fortjeneste. En slik økonomisk utvikling gir skjev fordeling av makt, kapitalstrømmer utenfor nasjonalstatens kontroll, rovdrift på naturressurser, økte forskjeller og ustabilitet både i og mellom land. Demokrati og folkelig engasjement svekkes.
Globalisering av økonomien undergraver mulighetene for en utviklingspolitikk som baserer seg på en kombinasjon av økonomisk vekst, rettferdig fordeling og bedring av levekår for alle. Utviklingen understreker betydningen av mekanismer som ivaretar behovet for fordeling og utjamning. Norge må arbeide for at det etableres rett til styring både nasjonalt og internasjonalt som kan ivareta slike hensyn. Retten til å etablere regelverk for best mulig styring av økonomien i eget land er avgjørende.
Ensidig fokusering på liberalisering av verdenshandelen vil resultere i et økende antall fattige og større avstand mellom de som har og ikke har, både innenfor og mellom nasjoner. Senterpartiet mener at integrering i verdenshandelen i seg selv ikke bidrar til en mer rettferdig fordeling mellom land eller mellom befolkningsgrupper. Tvert imot vil en liberalisert handel lett bidra til å sementere urettferdighet ved at noen få internasjonale konsern tar kontroll over markedene og benytter sin markedsposisjon til å skaffe seg urettmessige fortjenester.
Senterpartiet ønsker en internasjonal handel som er mer miljøvennlig og rettferdig enn dagens frihandel. Det betinger at hvert enkelt land får råderett over egne naturressurser og selv kan bestemme hvordan det vil sikre sysselsetting og velferd. Det enkelte land må ha rett til å produsere mat til egen befolkning og mulighet til å kontrollere de multinasjonale selskapenes virksomhet gjennom lovgivning som begrenser deres rolle. Det enkelte land må også selv kunne bestemme beskyttelsesnivå på helse- og miljøområdet.
Senterpartiet mener WTO må omdannes til en internasjonal mellomstatlig organisasjon for en mer miljøvennlig og rettferdig handel. Det må etableres kjøreregler for handel som tar hensyn til miljø, til de fattigste landenes deltakelse i verdenshandelen og til ønsket om bedre fordeling både internasjonalt og innen det enkelte land.
Senterpartiet avviser forestillingen om at økonomisk vekst uten videre fører til en bedring av sosiale og faglige rettigheter og avvikling av barnearbeid. Å sikre sosiale rettigheter i vår egen del av verden har alltid vært resultat av en kamp hvor markedskreftene er blitt utfordret. Denne erkjennelsen må stå sentralt i kampen mot barnearbeid og i forhold til land hvor det er behov for å sikre grunnleggende sosiale behov. Et internasjonalt regelverk om handel må oppmuntre til å sikre slike fundamentale rettigheter.
Senterpartiet mener det er behov for å begrense de flernasjonale selskapenes makt. Hvert land må ha rett til å beskytte lokalt næringsliv gjennom blant annet konsesjonslovgivning, særlig i en oppbyggingsfase i økonomien. Gjennom WTO må det utarbeides regler som sikrer hvert enkelt land avkastning av egne naturressurser, og som kan sikre økt kontroll og et sterkere innsyn i flernasjonale selskapers virksomhet.
Senterpartiet vil arbeide for:
- at det blir gjennomført en ny forhandlingsrunde i WTO der målet er å slå fast retten til å praktisere høye miljøstandarder, retten til å nekte import av miljøskadelige varer, og å sikre at hensyn til matvaresikkerhet og distriktsutvikling går foran hensynet til fri konkurranse.
- at WTO må anerkjenne hvert lands rett til å ha konsesjonslover som sikrer lokal industri fortrinnsrett, særlig i en oppbyggingsfase av økonomien.
- en internasjonal investeringsavtale som sikrer det enkelte land kontroll over egne naturressurser og stimulerer til lokalt og nasjonalt eierskap i næringsliv.
- at WTO fjerner reglene om patentering på liv.
- at internasjonale avtaler gir utviklingsland mulighet til kontroll over egne genressurser.
- at FNs konferanse om handel og utvikling, UNCTAD, sin rolle som handelsforum styrkes. UNCTAD må i sterkere grad arbeide for å hindre en marginalisering av de fattigste landene.
- at internasjonale institusjoner og utviklingsbanker ikke kan sette krav om eksportretting av handel som et vilkår for lån eller annen bistand.
- at regionale handelsløsninger oppmuntres i sterkere grad fra WTO, Verdensbanken og Det internasjonale pengefondet sin side, og gjennom bistandspolitikk.
- at det innenfor WTO arbeides for ordninger som kan bedre situasjonen for råvareeksporterende land. De beskyttelsesklausuler utviklingslandene i dag har, må forlenges.
- at mer av den maten Norge importerer, blir importert fra utviklingsland, samtidig som det tas hensyn til dekning av landenes eget matvarebehov.
- at Norge arbeider for å fjerne eksportsubisidier som et konkurranseelement fra i-land overfor landene i sør.
Norsk sør-politikk og bistand
Norsk sør-politikk utgjør en helhet hvor bistand, handelspolitikk og gjeldspolitikk må sees i sammenheng. Vår egen bistandspolitikk må knyttes til arbeidet for å skape mer rettferdige rammevilkår for landene i sør. Norge må arbeide for gjeldssanering, en mer rettferdig handel og omlegging av Verdensbankens strukturtilpasningspolitikk.
Målet for norsk sør-politikk er å bidra til at de mest grunnleggende rettigheter blir sikret, samtidig som det skapes nye muligheter for varig bedring av levekår og livskvalitet. Senterpartiet mener det er viktig å styrke fattigdomsorienteringen i norsk bistandspolitikk og vil arbeide for dette. Bistand må handle om å sikre rettigheter for de svakeste. En stor andel av bistanden må konsentreres om å dekke grunnbehov som helse og utdanning. Det er også viktig at bistand rettes inn mot kvinner og kvinnerettede prosjekter. En sterkere satsing på disse områdene vil være avgjørende for andre sider av utviklingspolitikken. Senterpartiet vil prioritere grunnutdanning høyere i norsk bistand, blant annet som alternativ til, og som forebyggende tiltak mot barnearbeid. Bistand skal i hovedsak være langsiktig og ubundet. All bistand skal være tuftet på lokale forutsetninger når det gjelder politikk, økonomi og kultur.
Senterpartiet vil arbeide for:
- at minst 1 prosent av Norges brutto nasjonalinntekt, BNI, skal gå til bistand.
- at minst 80 prosent av norsk bistand skal gå til lavinntektsland og 60 prosent til de minst utviklede landene.
- at den multilaterale bistanden trappes opp slik at den i løpet av neste periode utgjør minst en tredjedel av norsk bistand.
- at en tredjedel av bistanden skal gå til helse og utdanning.
- at midlene til opplysningsarbeid om bistand trappes opp til 1,5 prosent av bistandsbudsjettet.
- at barns rolle og behov vurderes i all bistand. Dette spørsmålet må inkluderes i vår dialog med samarbeidsland og i forhold til multilaterale organ. Det bør gjennomgås hvordan internasjonal og tosidig bistand kan brukes til å oppfylle målene i FNs barnekonvensjon.
- en sterkere satsing på småskala næringsvirksomhet som gir mulighet til utvikling på lokale premisser og som sikrer sysselsetting for brede grupper.
- ordninger som kan sikre kreditt til småbedrifter og enkeltpersoner, etter modell av Grameen bank. Slike ordninger må særlig siktes inn på uformell sektor og små entreprenører som ikke er kredittverdige i vanlig forstand.
- tiltak som bidrar til å sikre matproduksjon og matvaresikkerhet. Utvikling av primærnæringer og omsetningssamvirke, distribusjon og foredlingsvirksomhet vil være viktig.
- tiltak som kan sikre en mer robust og bedre fungerende offentlig sektor.
- tiltak som kan bidra til et sterkere og mer variert organisasjonsliv.
- at næringslivsordningene på bistandsbudsjettet skal brukes til de fattigste landene og åpnes for næringslivet i sør.
- intensivert innsats innenfor Organisasjonen for økonomisk samarbeid og utvikling, OECD, for å fjerne bruken av blandede kreditter.
- at overgangen mellom nødhjelp og langsiktig hjelp blir bedre. Nødhjelp må i størst mulig grad innrettes slik at den får en positiv virkning utover nødhjelpsfasen.
- at det gis bidrag til oppbygging av demokratiske institusjoner, valgprosesser, forfatningsarbeid, mulighet til å praktisere det frie ord og organisasjonsutvikling.
- at de frivillige organisasjonene fortsatt skal ha en sentral plass i norsk bistand.
Gjeldskrisen
Mange av de fattigste landene har så stor gjeld at gjeldskrisen i realiteten er en utviklingskrise, der gjeldsbetjening legger beslag på ressurser som ellers kunne gått til helse, utdanning og næringsutvikling. Senterpartiet mener det er avgjørende for andre sider ved utviklingspolitikken, at gjeldsbyrden for de fattigste landene reduseres. Det er nødvendig med et handlingsprogram som gjør det mulig å se multilateral gjeld, kommersiell gjeld og bilateral gjeld i sammenheng.
Senterpartiet vil arbeide for:
- at mer gjeld slettes gjennom mulitlaterale ordninger. Dette må også inkludere gjeld til Verdensbanken og Det internasjonale pengefondet, IMF.
- at Norge i løpet av ti år sletter sine bilaterale fordringer til utviklingsland.
- at det innenfor Parisklubben kan gis gjeldslette på inntil 90 prosent. I enkelttilfelle bør det også kunne gis 100 prosent gjeldslette. Parisklubbens målsettinger må koordineres bedre med FNs arbeid med gjeldsproblematikk.
- at Norge arbeider for muligheten til bytteoperasjoner på restgjeld, ved at gjeld ettergis mot at debitorlandet påtar seg finansiering av bestemte oppgaver f.eks. innenfor miljø eller sosial sektor.
- at rentepolitikken overfor de hardest rammede landene gjennomgås, og at den såkalte "cut-off"-datoen for gjeld skyves fram.
- at det gis støtte til oppkjøp av kommersiell gjeld.
- at gjeldslette i Verdensbankens regi ikke forutsetter kutt i offentlige budsjett eller inngåelse av avtale om strukturtilpasning.
FN, Verdensbanken og IMF
Det er et stort behov for den type globalt forum med likeverdig representasjon av alle land som FN representerer. Samtidig er FN inne i en ressurskrise som vanskeliggjør organisasjonens mulighet til å spille en rolle i viktige globale spørsmål.
Senterpartiet mener det er nødvendig med reformer i FN-systemet for å gjøre organisasjonen mer slagkraftig og bedre i stand til å løse felles problemer. Skal dette bli mulig, må FN også gis et mer solid økonomisk fundament. Senterpartiet vil at Norge skal arbeide for en avgift på internasjonale valutatransaksjoner hvor inntektene overføres til FN. Dette vil gi FN økte ressurser og tryggere økonomiske rammer å forholde seg til. Samtidig må organisasjonen gjøres mer effektiv og mindre byråkratisk.
FNs fredsskapende arbeid må videreutvikles. Videre nedrustning og avspenning må baseres på forpliktende internasjonale avtaler under FN-kontroll. Gjennom FN må det forhandles fram en traktat som forbyr bruk av atomvåpen og som inneholder bestemmelser om gradvis fjerning av alle atomvåpen. Det må stilles krav om at alle atommaktene, samt land som kan utvikle atomvåpen, slutter seg til en fullstendig prøvestansavtale. Militære fredsbevarende operasjoner skal bare kunne skje i regi av FN. Senterpartiet ønsker endringer i sikkerhetsrådet som kan bidra til et bredere og representativt råd. FN bør ha en ledende rolle i utviklingsfremmende arbeid, og FNs råd for økonomiske og sosiale spørsmål, ECOSOC, sin rolle som et økonomisk sikkerhetsråd må utvikles. FN må få en overordnet rolle i forhold til andre internasjonale organisasjoner.
Verdensbanken og Det internasjonale pengefondet, IMF, preger i sterk grad både politikk og prioriteringer i landene i sør. Avtaler om strukturtilpasningsprogram som fattige land har inngått med disse organisasjonene, har vært ensidig basert på markedsøkonomisk tenkning og har ført til at sosiale behov er neglisjert og situasjonen vanskeliggjort for de fattigste gruppene i mange av landene.
Senterpartiet mener at Verdensbanken og IMF har påtatt seg for mange roller og styrt den politiske utviklingen i det enkelte land for sterkt. Disse organisasjonenes rolle må derfor begrenses og arbeidet må legges om.
Senterpartiet mener Norge i Verdensbanken bør argumentere for en utviklingsmodell som tar utgangspunkt i det enkelte lands ønsker og behov. Ut i fra egne erfaringer bør Norge vise til muligheten for en aktiv offentlig sektor og en sterk fordelingspolitikk innebygd i det økonomisk-politiske systemet. Norge bør også kunne vise til betydningen av å beskytte eierskap og industrielle interesser i en oppbyggingsfase av økonomien.
Senterpartiet vil arbeide for:
- at Verdensbanken legges om slik at hovedoppgaven begrenses til å gi rimelige lån til de fattigste landene. Råd om bistand og om sosial og økonomisk utvikling og koordinering på internasjonalt nivå skal ivaretas av FN.
- at IMFs rolle legges om slik at hovedoppgaven blir å gi råd og veiledning om muligheten for en mer miljøvennlig økonomisk utvikling.
- at det internasjonalt arbeides for en avgift på valutatransaksjoner, og at inntektene fra en slik avgift overføres til FNs arbeid.
- at FN gis en ledende rolle i utviklingsarbeid. Verdensbanken, IMF og WTO må gjøres ansvarlig overfor FN, og virksomheten må underlegges FN-kontroll. Verdensbankens virksomhet på landnivå må samordnes med FNs utviklingsprogram, UNDP.
- at FN gis mulighet til å legge avgift på all våpenproduksjon og handel med våpen.
- at produksjon og handel med kjernefysiske våpen kriminaliseres.
- et internasjonalt totalforbud mot omsetning og bruk av landminer.
- at det opprettes en fast krigsforbryterdomstol i FN-regi.
- at Norge arbeider for endringer i sikkerhetsrådets sammensetning slik at representasjon fra landene i sør blir styrket.
- at det ikke lenger stilles krav om avtale med IMF for å få lån i Verdensbanken.
- at andre utviklingsbankers virksomhet blir mer fattigdomsorientert. Dette gjelder særlig Nordisk Utviklingsfond.
Menneskerettigheter
Krav om respekt for menneskerettighetene må legges til grunn i alt internasjonalt samarbeid. Norge må gjennom FN og andre internasjonale organ, og i kontakter med enkeltland, fremme menneskerettighetsspørsmål.
FNs menneskerettighetskonvensjoner utgjør et felles minste grunnlag for velferd og utvikling. De avspeiler den gjensidighet som må være til stede mellom økonomiske og sosiale rettigheter og sivile og politiske rettigheter. Dette må legges til grunn i norsk bistandspolitikk. Menneskerettigheter og demokrati hører sammen. Mangfold og deltakelse vil forebygge maktmisbruk og ensretting.
FNs barnekonvensjon er et viktig grunnlag for å ivareta barns rettigheter. Senterpartiet vil arbeide for at barns rettigheter styrkes ved at konvensjonen i større grad innarbeides i norsk lovgivning. Det er behov for et mer offensivt internasjonalt samarbeid for å bekjempe sexindustri, særlig barnesex-turisme og barneporno.
Senterpartiet mener det i takt med internasjonalisering av næringslivet er behov for en bred debatt om forholdet mellom handel og menneskerettigheter. Investeringer og økt handel i land hvor det er omfattende brudd på menneskerettigheter kan bidra til konflikt i forhold til ønsket om å ta opp menneskerettighetsspørsmål. Bistandsmidler og andre offentlige midler må ikke brukes til å fremme investeringer i slike land. Det påligger statlig eid virksomhet et særlig ansvar for å vise varsomhet i forhold til investeringer i land hvor grunnleggende menneskerettigheter brytes. Norske myndigheter har et ansvar for å gi næringslivet råd om forholdet mellom handel og menneskerettigheter og om nødvendig advare mot at norske bedrifter foretar investeringer i enkeltland.
Senterpartiet vil arbeide for at det skal settes krav om at de grunnleggende menneskerettighetene blir respektert i Norge og i land Norge handler med.
Sikkerhetspolitikk
Norsk sikkerhetspolitikk skal både forebygge krig i vårt område og bidra til fred og samarbeid internasjonalt. Vi må trygge vår suverenitet og handlefrihet. Gjennom internasjonalt samarbeid må vi bidra til å forebygge konflikter i andre deler av verden.
Behovet for militære styrker er redusert og de sikkerhetspolitiske behovene og oppgavene er endret. I dag framstår faren for bruk og spredning av atomvåpen, de økologiske problemene og verdens fattigdomsproblem som en viktig del av de globale sikkerhetspolitiske utfordringene.
Gjennom endringene i sikkerhetspolitikken i Europa er også Norges sikkerhetspolitiske situasjon endret. Nye konflikter og motsetninger av regional karakter har kommet til overflaten og berører også vår egen verdensdel sterkt. Norge ligger i et område som fortsatt vil være militærstrategisk viktig. Vår sikkerhetspolitikk vil fortsatt være knyttet til vårt naboskap med Russland og til å redusere og fjerne atomtrusselen i norske nærområder.
Det er et mål å utvide NATO østover som ledd i et nytt sikkerhetssystem for Europa. En slik utvidelse må ikke skje på en måte som deler Europa i to. Senterpartiet går i mot en forsert utvidelse som kan skape økt spenning. På kort sikt bør samarbeidet med de østeuropeiske land skje gjennom Partnerskap for fred. Russland må trekkes med i samarbeidet, slik at ikke en framtidig utvidelse skaper nye konfrontasjoner.
Organisasjonen for sikkerhet og samarbeid i Europa, OSSE, har vært et viktig forum for tillits- og sikkerhetsskapende tiltak mellom øst og vest og for konvensjonell nedrustning. OSSEs rolle i overvåkning av demokratiske prosesser er viktig og må utvikles videre.
Senterpartiet vil arbeide for:
- at Norge skal fortsette å spille en viktig rolle i FNs fredsoperasjoner. Innsatsen bør konsentreres om et begrenset antall konfliktområder. Så lenge situasjonen i Midt-Østen er ustabil, bør NORBAT i Libanon ikke trekkes ut. Det nordiske samarbeidet om fredsoperasjoner i FN-regi bør videreutvikles.
- at det etableres en nordisk "utrykningsstyrke" som raskt kan settes inn i fredsoperasjoner i aktuelle konfliktområder. Rekrutteringen av norske befal og menige til FNs fredsoperasjoner må skje på frivillig basis.
- at Norge står fast på prinsippet om at NATO og Vestunionen ikke skal operere "out of area".
- at OSSE kan spille en sentral rolle i europeisk samarbeid som et redskap for å inkludere landene i Øst- og Sentral- Europa i et forpliktende samarbeid. OSSE bør også trekkes aktivt inn i arbeidet for å utvikle en mer forpliktende all-europeisk sikkerhetsordning.
- at OSSE styrkes politisk og økonomisk som en viktig aktør i tillitsskapende arbeid og demokratibygging i Europa. Det er nødvendig med økt informasjon om OSSEs virksomhet.
- at Norge knytter nære kontakter med de land som er medlemmer i Vestunionen, VEU. Dette hensyn ivaretas gjennom en assosiseringsavtale.
- at det blir en klarere rollefordeling mellom NATO og VEU. Dersom VEU skal opprettholdes, bør organisasjonen konsentrere oppmerksomheten til fredsoperasjoner og humanitære operasjoner. NATO bør i sterkere grad framstå som hovedelementet i NATO-landenes forsvarspolitiske samarbeid.
Norge og Europa
Senterpartiet ønsker at Norge skal ha et åpent og nært samarbeid med landene i Europa. Resultatet av folkeavstemningen om EU må respekteres. Det må derfor ikke sendes noen ny søknad om medlemskap i EU. Senterpartiet vil motarbeide en utvikling der respekten for folkeavstemningsresultatet undergraves gjennom at Norge ukritisk tilpasser seg EUs politikk på område etter område.
Senterpartiet vil fremme et europeisk samarbeid som kan bidra til et åpent Europa, hvor folks levekår settes i sentrum. De viktigste utfordringene Europa står overfor i årene framover, er å hindre økte forskjeller mellom øst og vest og mellom grupper i befolkningen. Å bekjempe arbeidsløshet og økte sosiale forskjeller, må være en hovedoppgave i det europeiske samarbeidet.
Realiseringen av EUs unionsplaner vil innebære en felles mynt og sentralbank, og felles utenriks- og sikkerhetspolitikk. Samtidig åpnes det for at nye områder kan underlegges EU-organene. Unionsplanene innebærer en sterk sentralisering av makt innad i unionen.
EUs fundament er økonomisk vekst gjennom økt forbruk. Stordriftsfordeler av et fritt marked med fri flyt av varer, tjenester, kapital og arbeidskraft, skal øke konkurranseevnen overfor andre handelsblokker. Unionen bidrar dermed til å forsterke en utvikling som har skapt store miljøproblem. Det store antallet arbeidsledige, og det økende antallet fattige i EU, viser markedskreftenes manglende evne til å ivareta fordelingshensyn. Konkurransen mellom handelsblokker er i dag en sterk drivkraft i verdensøkonomien, og øker kløften mellom rike og fattige land.
Senterpartiet ønsker en europeisk utvikling hvor innbyggerne blir hørt og kan ha innflytelse over utviklingen. Det skjer best ved desentralisering av makt. Samtidig er det nødvendig med et europeisk samarbeid hvor hensynet til miljø, arbeid og utjamning blir tatt alvorlig. Det krever en annen kurs enn den markedsøkonomiske tenkningen som er nedfelt i Maastricht-traktaten. Senterpartiet vil arbeide for et all-europeisk samarbeid mellom selvstendige nasjoner. Et felles og åpent Europa kan best bygges uten den unionsdannelsen som EU innebærer.
Det er en stor utfordring å arbeide for at vi unngår et Europa som preges av store levekårsforskjeller mellom øst og vest. I samarbeidet med landene i øst-Europa, må det legges vekt på å dekke grunnbehov som rent miljø, sysselsetting, sosial trygghet og deltakelse i utformingen av samfunnet. Et EU-medlemskap vil for mange av de øst-europeiske landene innebære en smertefull økonomisk omstilling som kan bidra til nye problemer, og i verste fall ny sosial uro.
I samarbeidet med de øst- og sentral-europeiske landene, må Norge fortsatt legge vekt på å bidra til utvikling av områder som kunnskap, teknologi og demokratibygging. Miljøsamarbeidet må styrkes. Senterpartiet ser det som viktig å bygge videre ut samarbeidet mellom organisasjoner, politiske partier, fagbevegelse, småbedrifter og yrkeskollegaer.
Samarbeidet øst-vest må legge sterkere vekt på bedring av levekår og å bekjempe arbeidsløshet. Ulike former for økonomisk utvikling må aksepteres, slik at det ikke legges opp til en markedsøkonomi og liberalisering av økonomien som øker de sosiale problemene og skaper ny arbeidsløshet. Norge bør vise til de gode erfaringene man har med en blandings-økonomisk modell hvor det både gis rom for privat initiativ og omfattende fellesskapsløsninger.
Schengen-avtalen
Senterpartiet går imot norsk medlemskap i Schengen-samarbeidet fordi dette vil innebære at Norge blir en del av felles EU-regler for kriminalitetspolitikk, registrering av personer, og visumpolitikk. Senterpartiet ser det som fullt mulig å opprettholde den nordiske passunionen uten medlemskap i Schengen.
Medlemskap i Schengen innebærer at grensekontrollen mellom Norge og Schengen-landene bygges ned, samtidig som grensene mot land utenfor EU bygges opp. Et slikt medlemskap vil frata oss handlefrihet både når det gjelder kriminalitetsbekjempelse, og asyl- og visumpolitikk. Schengen-medlemskap vil bety økte muligheter for kontroll, registrering og overvåking av enkeltmennesker, samtidig som mulighetene for innsyn i det arbeidet som skjer innen Schengen-organene, er svært begrenset.
Senterpartiet mener Norge må stå fritt til å føre en selvstendig asyl- og visumpolitikk, blant annet med gjeninnføring av visumfrihet for våre hovedsamarbeidsland i Afrika. Som ledd i bekjempelse av kriminalitet og narkotikaomsetning, må grensekontrollen opprettholdes både for varer og personer. Internasjonalt samarbeid om kriminalitetsbekjempelse bør skje gjennom Interpol.
EØS
Senterpartiet mener at den EØS-avtalen som Stortinget har vedtatt, bidrar til å svekke vår politiske og økonomiske handlefrihet og vår råderett over viktige naturressurser. Vi vil gå imot at EU-direktiver som etter vår mening skader norske interesser, blir gjort til en del av norsk rett. Senterpartiet vil arbeide for at det blir skapt flertall for at EØS-avtalen blir sagt opp i henhold til avtalens artikkel 127.
Norge må basere sitt samarbeid med EU på folkerettslige prinsipper. En handelsavtale med supplerende samarbeidsavtaler, bør legges til grunn for Norges forhold til EU. En slik avtale vil sikre de aller fleste industrivarer tollfri adgang til EU-markedet. Et utvidet samarbeid innen f.eks. miljøvern, utdanning og forskning, vil sikres gjennom supplerende samarbeidsavtaler. Norge deltar dessuten i alle de europeiske standardiseringsorganisasjonene. Senterpartiet mener at en videreføring og utvikling av denne samarbeidsformen, gir oss handlingsrom for en alternativ politikk.
Norden
Norge og de andre nordiske landene har gode tradisjoner å ta vare på når det gjelder samarbeid om felles løsninger. De nordiske landene har dessuten hatt et fellesskap i utformingen av en økonomisk modell hvor hensynet til fordeling, sosial sikkerhet og sysselsetting har stått sterkt. I mange tilfeller har de nordiske land framstått som konstruktive brobyggere mellom rike og fattige land i internasjonale interesskonflikter.
Senterpartiet mener det i årene framover vil være god bruk for en slik rolle i internasjonalt samarbeid, og mener de nordiske landene bør samarbeide i utenrikpolitisk sammenheng for å bidra til dette. Det vil være viktig å fremme en økologisk bærekraftig utvikling i egne land, samt å skape økt bevissthet om miljø, fordeling og internasjonal solidaritet.
De nordiske land har et fellesskap i historie, kultur og språk som det er viktig å ta vare på. Kunnskaper om hverandre og personlig kontakt mellom folk i de nordiske landene, er vesentlig for å bevare en nordisk identitet. Den folkelige kontakten og samarbeidet mellom ulike grupper i de nordiske land har vært og er sterk. Denne samhørigheten må danne grunnlaget for samarbeidet videre. Støtte til kulturtiltak, litteratur, teater, film og ungdomstiltak, er viktige elementer i dette. Det samme gjelder støtte til frivillige lag og organisasjoner.
Senterpartiet mener det formaliserte nordiske samarbeidet gjennom Nordisk Råd bør bli mer orientert mot å oppmuntre og å utvikle det folkelig baserte samarbeidet og kontakten mellom mennesker i Norden. I tillegg har Nordisk Råd et viktig ansvar for kontakt og samarbeid med Nordens nærområder, særlig de baltiske statene.
Nordområdene
Norge har spesielle interesser av et godt samarbeid med de ulike interessegruppene i nord-områdene. USA, Canada og Russland har, sammen med Island, Grønland og Norge, både sikkerhetspolitiske og ressursøkonomiske interesser i området.
Atomavfall og manglende sikkerhet ved atomkraftverkene på Kola, er en av våre verste miljøtrusler. En atomulykke på Kola vil særlig ramme våre tre nordligste fylker. Norge må delta aktivt i arbeidet med å øke atomsikkerheten, sikre en forsvarlig behandling av atomavfall og redusere industriutslippene på Kola. En må styrke kunnskapen og skape forståelse for miljøproblemene og skadevirkningene på Kola. Dette kan blant annet gjøres gjennom ungdomsutveksling mellom Norge og Russland og større vekt på undervisning i miljølære i den norske og russiske skolen. Norge må for øvrig stille krav om at de russiske myndighetene tar tak i miljøproblemene, samtidig som Norge må bidra økonomisk og på annen måte.
Et bredt samarbeid mellom landene i Barentsregionen gir store muligheter. Kompetanseoppbygging, miljø, ressursforvaltning, økonomi, samhandel, omstilling fra militær til sivil industri, infrastruktur og kultur er aktuelle områder å samarbeide om. Tverrfaglighet må vektlegges. Senterpartiet mener at planene om en handelsrute over Nordkalotten vil kunne få stor betydning for næringslivet i Troms og Finnmark.
Senterpartiet mener det er uforsvarlig og unødvendig å lete etter olje og gass i Barentshavet. Norge bør heller samarbeide nærmere med Russland om en langsiktig forvaltning av naturressurser. Det er særlig viktig at landene kan beholde råderetten over de rike forekomstene av fisk, mineraler, olje og gass i området. Både Norge og Russland har derfor en felles interesse i et nærmere samarbeid på disse områdene, som to av de viktigste leverandører av naturressurser til det europeiske kontinent. Et nærmere samarbeid vil være et positivt bidrag til lavspenning i nord-områdene.
Senterpartiet vil arbeide for:
- forbedring av jernbane- og vegforbindelsen østover, gjennom et nordisk-russisk samarbeid.
- økt samkvem mellom menneskene i nordområdene, gjennom kulturutveksling og bedre språkopplæring. Dette vil kunne virke fredsskapende og stabiliserende.
- at Norge skal delta aktivt i arbeidet med å øke atomsikkerheten, sikre en forsvarlig behandling av atomavfall og redusere industriutslipp på Kola.
- at Norge skal drive aktivt forskningsarbeid i nordområdene. Spesielt vil det være viktig å ta vare på den gode ekspertisen når det gjelder ressurssituasjonen i havet, og finne fram til fangstreguleringsordninger mellom de ulike nasjonene, som sikrer en stabil og god tilvekst av fisk i havet.
- at Norge søker tettere samarbeid med de vest-nordiske landene.
Svalbard
Norge er gitt suverenitet over Svalbard og må føre en politikk som understreker våre interesser, og som oppfattes av de andre signaturmaktene som utøvelse av suverenitet. Det er derfor viktig at Norge opprettholder bosetting og næringsvirksomhet på Svalbard, og at det føres kontroll med øygruppen gjennom regelmessig inspeksjon. Gjennom næringsplanen for Svalbard må det legges til rette for økt virksomhet på øygruppen.
Øygruppens plante- og dyreliv er meget sårbart. Økt virksomhet på Svalbard forutsetter derfor at miljømessige hensyn tillegges stor vekt. Utbyggingen av turistnæringen på Svalbard må holdes innenfor rammer som ikke er til skade for egenart og naturmiljø.
Den økende virksomheten på, og interessen for, Svalbard nødvendiggjør en sterkere styring. Kravet om full etterlevelse av norsk lov opprettholdes. Norsk jurisdiksjon må håndheves.
