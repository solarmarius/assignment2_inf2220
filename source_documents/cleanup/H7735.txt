
2003-2007
Oppland Frp
Fremskrittspartiet er et liberalistisk parti.
Det bygger på Norges grunnlov, norsk og vestlig tradisjon og kulturarv, med basis i det kristne livssyn
Fremskrittspartiet er et liberalistisk parti.
1. Fremskrittspartiets fundament
Fremskrittspartiets hovedmål er sterk nedsettelse av skatter, avgifter og offentlige inngrep. Det fundamentale i Fremskrittspartiets samfunnssyn er troen på og respekten for det enkelte menneskes egenart og retten til å bestemme over eget liv og økonomi. Enkeltmennesket er den største ressursen i samfunnsutviklingen. Sammen med familien og den private eiendomsretten er enkeltmennesket det grunnleggende i samfunnslivet.
Fremskrittspartiet tar sterk avstand fra forskjellsbehandling av mennesker basert på rase, kjønn, religion og etnisk opprinnelse.
Fremskrittspartiet vil verne om de rettigheter som Grunnloven legger opp til, slik som eiendomsrett, næringsfrihet, den personlige frihet og ytringsfrihet. Fremskrittspartiet vil også verne om trosfrihet og retten til å være organisert eller uorganisert.
Fremskrittspartiets politikk bygger på folkestyre, med desentralisert politisk makt og avgjørelse i folkevalgte organer. Fremskrittspartiet går inn for å lovfeste bindende folkeavstemninger som en del av vårt konstitusjonelle system. Folkevalgte representanter og offentlig ansatte i ledende stillinger må i større grad gjøres ansvarlige for sine handlinger.
Fremskrittspartiet vil at enhver avgitt stemme ved valg og folkeavstemninger skal telle likt uavhengig av hvor i landet den avgis.
På lokalt plan må Fremskrittspartiet ta utgangspunkt i de gjeldende lover og reguleringer, men praktisere dem mest mulig liberalt. På Stortinget arbeider Fremskrittspartiet med å forenkle lovverket.
2. Demokrati
Fremskrittspartiet vil fremheve at alle mennesker er født frie og like i verdighet, og at alle skal ha like rettigheter, uavhengig av rase, farge, kjønn, språk, religion, etnisk opprinnelse eller personlige oppfatninger.
Vår vurdering av andre mennesker må derfor bygge på hva de gjør, snarere enn på hvem de er eller hvilken bakgrunn de har. En persons egenskaper er knyttet til det enkelte mennesket, ikke til hudfarge, religion eller opprinnelse. Fordi alle mennesker er født forskjellige, mener Fremskrittspartiet at et samfunn som bygger på likeverd må respektere menneskers ulike egenart, kultur, holdninger, erfaringer og livsførsel.
Fremskrittspartiet ønsker et demokratisk styrt samfunn med sterkt begrenset makt hos det offentlige, altså stat og kommuner.
For Fremskrittspartiet er uttrykket: "Min frihet slutter der din begynner" en leveregel. Dette betyr at vi ønsker å tillate mennesker å leve sine egne liv, så lenge det ikke går ut over andre. Dette gir stor grad av frihet, men er samtidig innskrenkende. Fremskrittspartiet aksepterer ikke at man for eksempel kan leve ut sin kultur og religion hvis dette medfører krenkelse eller overgrep mot medmennesker. I slike tilfeller velger vi å forsvare det enkelte mennesket mot den kultur, livsoppfatning eller religion som tillater at noen mister sin frihet. Hensynet til det enkelte mennesket, dets frihet og rettigheter må alltid være avgjørende for den politikk som føres.
2.1 Politikernes oppgave
Politikerne skal være folkets representanter, ikke dets herrer. Politikerne plikter å ivareta folkets interesser. For at demokratiet skal fungere er det avgjørende at de folkevalgte politikerne ikke har større lojalitet overfor kommunens administrasjon enn ovenfor folket.
Oppland Fremskrittsparti ønsker at det skal være like vilkår for politikerne. For at politikerne skal kunne skjøtte sine verv ser vi det som et nødvendig onde å bruke større grad av frikjøp, også til opposisjonen. Politikk bør være inspirert av lyst til å påvirke samfunnet. Dagens situasjon er en situasjon hvor det politiske miljøet sliter med rekruttering. Oppland Fremskrittsparti vil forsøke økt bruk av frikjøp fordelt på forholdstallprinsippet, for å se om dette kan endre på den dårlige rekrutteringen. Vi håper at de folkevalgte på denne måten kan bruke mer tid til å sette seg bedre inn i de enkelte sakene, slik at det politiske arbeid blir mer interessant og meningsfylt.
Det må hvile et større personlig ansvar på administrasjonen og politikerne for de beslutninger som fattes. Uaktsomhet og uforstandig bruk av skattebetalernes penger må få konsekvenser, også for politikerne.
Oppland Fremskrittsparti vil:
At offentlige organer alltid skal ha for øye at de forvalter andres penger.
Ha som grunnholdning å innvilge søknader fra innbyggerne om å bruke sin egen eiendom etter eget ønske.
Gjøre bruk av økt frikjøp blant politikerne.
2.2 Folkeavstemning
Folkeavstemning er den mest demokratiske måten å avgjøre en sak på, derfor ønsker Oppland Fremskrittsparti å bruke folkeavstemninger i større utstrekning enn i dag. I saker hvor folk blir spurt om råd bør svaret oppfattes som bindende for politikerne.
Oppland Fremskrittsparti vil:
Benytte folkeavstemninger i viktige saker.
Gå inn for at innbyggerne skal kunne kreve folkeavstemming ved å samle underskrifter fra minst 10 % av de stemmeberettigede i kommunen.
Oppfatte resultatet i en folkeavstemning som bindende.
2.3 Lokalt selvstyre
Fremskrittspartiet vil styrke kommunenes selvstyre. Den enkelte kommune skal få bedre styring med egen økonomi ved selv å forvalte sine inntekter, og bør ikke bli pålagt oppgaver fra staten uten at øremerkede midler følger med disse oppgavene. Kommunene skal også få større ansvar for økonomisk styring ved at statens økonomiske utjevning mellom kommunene reduseres og i større grad baseres på objektive kriterier.
Oppland Fremskrittsparti vil at lokale saker skal avgjøres av lokale myndigheter. Kommunene må ha mulighet til selv å ha kontroll over sine inntekter og utgifter, og organisere sine tilbud på den måten de mener innbyggerne har størst utbytte av. Samtidig må grunnleggende velferdsgoder som helse- og sosialtjenester og utdanning sikres befolkningen uavhengig av kommunal økonomi, ved at staten overtar det finansielle ansvaret for disse oppgavene. Finansieringen skal skje etter "pengene følger brukeren - prinsippet", såkalt stykkprisfinansiering.
Oppland Fremskrittsparti mener langsiktig økonomisk planlegging er en forutsetning for at kommunen skal kunne yte tjenester billigst og best mulig.
Oppland Fremskrittsparti vil:
Fristille kommunene mest mulig fra statlige overgrep.
Kreve at alle statlige pålegg ovenfor kommunene om å utføre oppgaver, skal følges av midler til å utføre dem.
Kreve at oppgaver som har et klart nasjonalt preg tilbakeføres til staten.
2.4 Fylkeskommunen/kommunene
Oppland Fremskrittsparti ser på staten og kommunene som de mest naturlige enhetene. Et lite land som Norge trenger ikke tre forvaltningsnivåer. Fylkeskommunens oppgaver kan med en annen organisering løses mer effektivt, og med et bedre resultat for brukerne. Fylkeskommunen som selvstendige enhet bør derfor nedlegges.
Slik som dagens kommunegrenser er bygd opp, bør staten overta ansvaret for finansieringen av de videregående skolene og en del av fylkesveiene. Kommunen bør overta ansvaret for resten av fylkesveiene og kollektivtransporten. Øvrige fylkeskommunale oppgaver bør i størst mulig grad overlates til private.
Når fylkeskommunen nedlegges, mener Oppland Fremskrittsparti at enkelte kommuner må slås sammen for å få mer effektive enheter. Likevel må det alltid være det totale tjenestetilbudet og kvaliteten på disse som teller, ikke hvor kommunegrensene ligger. Oppland Fremskrittsparti erkjenner at dette er et vanskelig tema, og at mange følelser spiller inn. Likevel er vi av den oppfattning at vi kan løse oppgavene bedre for innbyggerne gjennom større kommunale enheter. Hvilke kommuner som skal slås sammen må selvsagt avgjøres i de enkelte kommuner, og da helst av kommunenes innbyggere gjennom folkeavstemninger.
Oppland Fremskrittsparti vil:
Nedlegge fylkeskommunen og overføre dens oppgaver til staten, kommunene og private.
Gå inn for større kommunale enheter gjennom å slå sammen enkelte kommuner.
Være skeptisk til opprettelsen av interkommunale selskaper.
2.5 Byråkrati
Den offentlige forvaltningen sløser med skattebetalernes penger. Først og fremst gjennom at den har for stort omfang, men også på grunn av dårlig effektivitet og et tungrodd byråkrati. Den dårligere effektiviteten innen det offentlige har ingen ting med de ansattes innsats å gjøre, men med en dårlig organisering og mindre målrettede tiltak. Ved siden av å begrense det offentliges arbeidsområder, vil Oppland Fremskrittsparti arbeide for effektivisering og forenkling av offentlig virksomhet. Det private næringsliv har vist seg bedre til å effektivisere slikt arbeid. Offentlig forvaltning generelt har mye å lære når det gjelder effektivisering.
Oppland Fremskrittsparti vil:
Gjennomgå alle aktuelle offentlige oppgaver, og vurdere om de kan konkurranseutsettes.
Effektivisere offentlig forvaltning ved hjelp av nyeste teknologi og organisasjonsutvikling med tanke på lavere kostnader.
Gå inn for full likestilling gjennom å avvise all forskjellsbehandling på grunnlag av kjønn, alder, etnisk opprinnelse, partitilhørighet, fagforeningsmedlemskap o.l.
Sørge for at budsjettene er realistiske, og med nødvendige reserver til å møte uforutsette svingninger innen offentlig økonomi.
2.6 Åpenhet
Politikere og offentlig administrasjon skal hele tiden ha for øye at deres hovedoppgave er å tjene innbyggerne. Åpenhet og bruk av forvaltningsloven er viktig for å sikre enkeltmennesket mot overgrep fra det offentlige.
Oppland Fremskrittsparti vil:
Arbeide for mest mulig åpenhet i forvaltningen.
Holde alle møter i offentlige utvalg for åpne dører, men holde de lukket i saker der det er nødvendig av hensyn til personvern og vern i forhold til forretningspartnere.
Påse at forvaltningsloven blir fulgt i alle kommuner.
Arbeide for at det innføres åpne høringer i større saker.
2.7 Økonomi
Fremskrittspartiet vil at hver enkelt skattekrone skal brukes mest mulig effektivt. Kommuner og Fylkeskommunen må derfor vurdere økonomien på samme måte som private, ved ikke å bruke mer enn man har.
De fleste kommuner i Oppland har en svært dårlig økonomi. De har i stor grad problemer med å opprettholde tjenestetilbudet til kommunens innbyggere. Oppland Fremskrittsparti avviser at dette skyldes for smale rammebetingelser for kommunene. Vi mener at dette i veldig mange kommuner skyldes dårlig økonomistyring. Den kommunale sektoren har aldri vært rikere enn nå, mens resultatet har blitt dårligere. Stor lånegjeld og en eksplosiv utvikling av offentlig ansatte har vært med å ødelegge kommuneøkonomien. I tillegg har kommunesektoren ikke klart å effektivisere seg i samme grad som samfunnet for øvrig.
Oppland Fremskrittsparti vil:
At kommuner og fylkeskommunen ikke skal bruke mer penger enn inntektene tilsier.
I utgangspunktet se negativt på kommunale låneopptak.
Sørge for at budsjettene er realistiske og i balanse.
Effektivisere kommunale tjenester.
Selge kommunale og fylkeskommunale energiverksaksjer
3. Konkurranseutsetting/anbud og privatisering
De tjenester det offentlige i dag har ansvaret for, vil Oppland Fremskrittsparti løse på en slik måte at befolkningen nyter godene av best mulig tjenester til en lavest mulig pris. Den beste måten å gjøre det på er å konkurranseutsette flest mulig av tjenestene. Det er kun gjennom å utsette våre offentlige tjenester for konkurranse vi vil se om kvaliteten i tjenestene står i forhold til kostnadene.
3.1 Konkurranseutsetting/anbudsprinsippet.
Oppland Fremskrittsparti ønsker i større grad å bruke anbudsprinsippet til å løse de oppgaver som til nå har vært offentlige. Med anbudsprinsippet mener vi at en eller flere gitte oppgaver kan overlates til den som kan utføre oppgavene innenfor de bestemmelser, kvalitet og pris som er ønskelig for å få oppgaven utført. Dette vil kunne bli gjort enten med offentlig finansiering, som for eksempel helse, eldreomsorg, vedlikehold og annet, eller uten offentlig finansiering slik som kantinedrift, apotek, kinodrift og liknende.
Oppland Fremskrittsparti vil:
Sette pensjonsforsikringer ut på anbud
Sette drift av datatjenester ut på anbud.
Sette alle vedlikeholdsoppgaver ut på anbud
Sette drift av omsorgstjenester ut på anbud
Sette hjemmehjelptjenesten ut på anbud.
Sette drift av pleie- og omsorgshjem ut på anbud.
3.2 Helse og sosialtjenester
Selv om det offentlige skal ha ansvaret for å gi et tilfredsstillende tilbud innenfor helse- og sosialsektoren, kan utøvelsen av disse tilbud i utstrakt grad utføres gjennom konkurranseutsetting. Det er altså driften av tjenesten som skal settes ut på anbud. Det offentlige skal fortsatt ha finansieringsansvaret, og sørge for at ønsket kvalitet blir ivaretatt.
Norske offentlige utredninger (NOU 2000:19) har vist at konkurranseutsetting av forskjellige kommunale tjenester, blant annet helse- og omsorgstjenester, vil gjøre tjenesten både billigere og bedre, samtidig som de ansattes rettigheter blir ivaretatt.
Oppland Fremskrittsparti vil:
Sette drift av pleie- og omsorgshjem ut på anbud.
Sette drift av trygghetsalarmer ut på anbud
Sette hjemmehjelptjenesten ut på anbud.
Basere fylkeskommunens behov for behandlingsplasser som kjøp av tjenester.
3.3 Kultur- barn
Kulturtilbud bør drives og finansieres av det private. Friske og arbeidsføre menneskers fritid er ikke noe som bør subsidieres over kommunale og fylkeskommunale budsjetter.
Kommunen og fylkeskommunen bør prioritere kulturarbeidet gjennom å være en lagspiller med de private, heller enn en premissleverandør. Det offentlige bør legge til rette for et bedre kulturliv uten selv å behøve å drifte tilbudet. Offentlig privat samarbeid (OPS) er en løsning Oppland Fremskrittsparti ønsker å benytte i sterkere grad innen kultursektoren.
De institusjoner som drives av det offentlige i dag bør fristilles. Ofte vil den beste løsningen være å gjøre om institusjonene til stiftelser.
Oppland Fremskrittsparti vil:
La private eller frivillige organisasjoner stå for drift og finansiering av fritidstiltak.
La idrettslagene selv eie og drive idrettsanlegg som i dag er kommunale.
Sette kommunal kinodrift ut på anbud eller la private overta hele driften.
Gjøre museer og andre kulturinstitusjoner om til stiftelser, og se positivt på sponsing av slike tilbud.
Sette drift av barnehager ut på anbud.
Styrke innsatsen til barne- og ungdomsklubber.
3.4 Tekniske tjenester
Større typer bygging og vedlikehold vil være lønnsomt å overlate til den som kan gjøre det best og billigst. Mange kommuner lar private utføre disse typer arbeid. Oppland Fremskrittsparti mener dette må være en regel i både fylkeskommunen og i alle kommuner i fylket.
Det offentliges rolle må først og fremst være å fastsette hvilke krav som må stilles. Oppgavene kan gjennom konkurranseutsetting utføres billigere og bedre.
Fremskrittspartiet vil ha et brann- og feiervesen med optimalt utstyr og kompetanse. I dag er disse en del av det totale budsjett, og i konkurranse med øvrige etater. For å sikre den ønskede kvalitet bør disse tjenester konkurranseutsettes. Fremskrittspartiet vil derfor arbeide for å øke bruken av konkurranseutsetting innen brann og feiervesenet. På kort sikt bør brannvesenet gjøres om til en selvstendig enhet med eget resultatregnskap.
Oppland Fremskrittsparti vil:
På sikt sette brannvesenet ut på anbud
Sette bygge- og vedlikeholdsoppdrag ut på anbud
Sette feiervesenet ut på anbud.
Sette oppmålingsarbeid ut på anbud.
Sette bygging og drift av parkeringshus ut på anbud.
Sette renovasjon ut på anbud
Sette bygging og vedlikehold av veier ut på anbud.
Sette verkstedtjenester ut på anbud.
Sette drift av vannverk ut på anbud.
3.5 Offentlige verdier
Oppland Fremskrittsparti mener det er prinsipielt galt at det offentlige nødvendigvis skal eie alt hvor det er kommunal drift. Det offentlige har store verdier i form av bygninger, skoger, tomter maskiner o.l. Dette er i mange tilfeller unødvendig binding av kapital som det offentlige kan benytte til beste for innbyggerne i form av bedre tjenester, billigere avgifter e.l. I tillegg viser erfaring at de private eierne tar mye bedre vare på sine verdier enn det offentlige. Det vil således i mange tilfeller være bedre om private eide offentlige bygninger leier ut til det offentlige ved behov. Oppland Fremskrittsparti vil derfor vurdere hvert enkelt tilfelle isolert sett, og se om de vil være mer lønnsomt for det offentlige å leie istedenfor å eie.
Oppland Fremskrittsparti vil:
Selge det offentliges eiendommer, som det ikke er økonomisk forsvarlig å eie, i fylkeskommunen og primærkommunene.
Satse på leieavtaler ved viktige nye tiltak som krever bygninger etc, fremfor å bygge eller kjøpe, der dette viser seg å være den rimeligste løsningen.
4. Skatter og avgifter.
Sentralt i troen på enkeltmennesket ligger ønsket om at folk selv skal disponere sine arbeidsinntekter. Den enkelte kan selv bruke pengene sine på en langt mer fornuftig måte enn det offentlige.
De viktigste avgjørelsene om skatte- og avgiftssystemet må tas av stortinget. Likevel er det er del som kan gjennomføres av kommunestyrene og fylkestinget.
Kommunene bør få sine inntekter gjennom en flat inntektsskatt, der skatteprosenten fastsettes i den enkelte kommune.
Eiendomsskatten er kun en ekstraskatt, og er ikke relatert til noen faktiske utgifter kommunen har ved at mennesker besitter privat eiendom. Eiendomsskatten har ingen utjevnende effekt, og rammer like mye en minstepensjonist som en person med store inntekter. Fremskrittspartiet er sterk motstander av slike ekstraskatter, og vil arbeide for å fjerne disse der de er innført.
4.1 Skatter
Fylkeskommunen og alle kommunene i Oppland har i dag den høyeste mulige inntektsskatten. Fremskrittspartiet vil på sikt redusere kommune- og fylkesskatten til lovens minimum.
Oppland Fremskrittsparti hadde gjerne redusert denne til minimum i løpet av kommende 4-års periode hvis det var mulig. På grunn av den dårlige økonomi og den oppbinding av økonomien som er blitt gjort i de fleste kommuner, kan dette arbeidet ta lengre tid flere steder.
Oppland Fremskrittsparti vil:
På sikt redusere fylkes- og kommuneskatten til lovens minimum.
Fjerne formueskatten.
Fjerne eiendomskatten der den er innført.
4.2 Avgifter og gebyrer
Oppland Fremskrittsparti mener kommunale avgifter skal være direkte betaling for de tjenester kommunen yter. Såkalte avgifter som i virkeligheten er ekstraskatter, vil vi avvise.
Dersom kommunene yter en tjeneste, skal de som benytter seg av tjenesten betale direkte for den - på samme måte som ville skjedd i det private næringsliv. På den måten kommer det også frem hvor mye tjenesten faktisk koster, og om andre kan yte den billigere enn kommunen. Eksempler på tjenester kommunene eller halvkommunale selskaper yter, er kloakk, vann og strøm.
Oppland Fremskrittsparti vil arbeide for at de kommunale avgifter holdes så lavt som mulig gjennom å rasjonalisere de etater og selskaper som danner grunnlaget for avgiftsfastsettelsen.
Oppland Fremskrittsparti vil:
Avvikle alle avgifter som ikke er direkte betaling for tjenester kommunen yter, eller redusere dem så mye lovverket tillater.
Gå inn for av innbyggerne ikke betaler mer for en kommunal tjeneste enn den faktisk koster.
Sikre en rettferdig fordeling innbyggerne imellom, slik at hver enkelt betaler for det en selv koster kommunen, ikke subsidierer andre privatpersoner eller bedrifter.
Gå inn for å rasjonalisere etater og selskaper som danner grunnlaget for avgiftsfastsettelsen.
Være skeptisk til investeringer som vil øke de kommunale avgifter.
At hver husstand betaler én avgift i borettslag.
Konkurranseutsette bedrifter innen renhold av vannverk.
5. Helse og omsorg
Det er et offentlig ansvar at alle får nødvendige helsetjenester. Det behøver imidlertid ikke bety at alle helsetjenester må utføres innenfor dagens offentlige system. Den offentlige delen av helse og omsorgstjenester skal være å finansiere tjenesten, mens driften av helsevesenet kan utsettes for konkurranse.
Et offentlig drevet helsevesen har vist seg å ha sine begrensninger, der køer, utstyrsmangel og for stort byråkrati har vært kjennetegnet. Fremskrittspartiet vil gå inn for at også slike tjenester kan konkurranseutsettes for å få mer helse ut av hver krone. Fremskrittspartiet vil selvfølgelig gå inn for det anbudet som har best kvalitet i forhold til pris, uansett om det er et offentlig eller privat selskap.
Sykehusene er nå statlige foretak, og hører ikke naturlig hjemme innenfor regionens ansvarsområder. Oppland Fremskrittsparti mener sykehusene våre er av de viktigste institusjoner i samfunnet, og vil derfor omtale de her i fylkesprogrammet.
Oppland Fremskrittsparti er positive til utviklingen innenfor finansieringen av helsevesenet ved at man får betalt for hver pasient man behandler etter DRG - systemet. Fremskrittspartiet vil jobbe for at denne betalingen utgjør 100 % av helsevesenets inntekter. Denne metoden har ført til stor aktivitetsvekst innen sykehusene, noe som har kommet befolkningen til gode.
Oppland Fremskrittsparti vil:
Sette helse og omsorgstjenester i kommune og fylkeskommune ut på anbud for å få mest mulig helse ut av hver krone.
Arbeide for at aktivitetsbasert finansiering utbygges til 100 %.
5.1 Helsetjenester utenfor institusjon
Primærhelsetjenesten har i dag en meget viktig plass i Norge. Oppland Fremskrittsparti ønsker at helsetjenesten utenfor institusjon i størst mulig grad skal baseres på privatpraktiserende allmennleger og spesialister. Den enkelte lege må fritt kunne velge praksissted, og den enkelte må fritt kunne velge lege. Legene skal være private næringsdrivende som skal basere inntekten på refusjon fra Folketrygden og egenandeler.
Fremskrittspartiet mener at også tannleger i størst mulig grad må være private næringsdrivende. Oppland Fremskrittsparti erkjenner at så lenge det ikke blir utdannet tannleger nok, vil ikke markedet fungere tilfredsstillende. Erfaringer har vist at det er nesten umulig å få tannleger til å betjene områder utenfor byene. Den eneste muligheten så langt har vært med en offentlig avtale. Det offentlige har også ansvaret for en del grupper, som psykisk utviklingshemmede og barn. Det har vist seg vanskelig å få privatpraktiserende tannleger til å behandle disse gruppene.
Oppland Fremskrittsparti ønsker å få utdannet flere tannleger slik at markedet igjen kan fungere slik at den offentlige tannpleien kun behandler lovvpålagte grupper.
Alle kommuner bør ha tannlegevaktordninger for helger og helligdager.
Så lenge leger og tannleger er offentlig ansatt, bør det åpnes for adgang til bruk av kostbart utstyr utenom ordinær arbeidstid.
Oppland Fremskrittsparti vil:
La allmennleger og spesialister fritt etablere seg der de selv måtte ønske.
Si nei til ansettelser av kommunale leger, men erstatte dem med privatpraktiserende.
Være skeptisk til offentlige ansatte tannleger.
Gå inn for vaktordninger blant tannleger på helger og helligdager.
5.2 Sykehus
I Oppland er det nå tre sykehus innenfor helse-øst. Dette er Gjøvik Sykehus, Lillehammer sykehus og Sykehuset Innlandet, Reinsvoll. SIR er psykiatrisk, mens de to andre er somatiske sykehus. Våre sykehus er av de aller beste og rimeligste sykehusene i landet.
Etter at staten gjennom helseregionene overtok sykehusene, er ombudsrollen til de lokale politikerne blitt sterkt redusert. Oppland Fremskrittsparti, som i alle sammenhenger står på forbrukerens parti, er bekymret for denne utviklingen. Styrene innenfor foretakene er i dag kun besatt av helsepersonell. Oppland Fr.p ønsker at samtlige sykehus gjøres om til aksjeselskap med egne driftsstyrer, og drives etter resultat- og målstyringsprinsipper. Oppland Fremskrittsparti stiller seg hundre prosent bak en statlig modell, men mener dagens modell har klare svakheter. Ombudsrollen må sterkere frem, og sykehusene må så snart som mulig fristilles som egne enheter med en statlig finansiering. Gjennom et slikt grep mener vi at sykehusene kan behandle enda flere pasienter, og vi kan minske byråkratiet.
Sykehusene kan utnytte sine ressurser mye bedre enn i dag hvis de selv hadde hatt råderett over egne prioriteringer innenfor et budsjett. Oppland Fremskrittsparti avviser at det er pengemangel som nå er problemet innen sykehusene, men mener at dårlig økonomi heller skyldes dårlig organisering og ineffektivitet.
Oppland Fremskrittsparti ser positivt på ordningen med fritt sykehusvalg. Private sykehus må kunne brukes på linje med offentlige.
I Oppland vil Fremskrittspartiet arbeide for at legene og sykepleierne bruker mer av sin tid til pasientene, og mindre tid til møter og papirarbeid. Dette arbeidet bør i større grad effektiviseres, og det nødvendigste må overføres til kontorpersonale.
Oppland Fremskrittsparti vil:
Se positivt på private helsetilbud.
Arbeide for at OSSG, OSSL og OSSR fristilles, og så langt det er mulig gi de tilskudd pr. behandlet pasient.
Prinsipielt gå inn for stykkprisfinansiering fra Folketrygden.
Si nei til sykehusapotek i offentlig regi, og overlate apotekdrift til private.
Legge større vekt på økonomisk/administrativ enn på helsefaglig bakgrunn hos de ansvarlige for økonomien ved sykehusene.
La sykehusene få beholde de merinntekter de genererer ved å behandle flere pasienter.
5.3 Eldreomsorg
Fremskrittspartiet betrakter eldre mennesker som en ressurs. Gjennom en god eldreomsorg vil Fremskrittspartiet ta vare på og utnytte den verdifulle innsatsen som eldre mennesker vil og kan utføre. Eldre mennesker som trenger omsorg, skal selvfølgelig tas godt vare på.
Omsorg for de eldre skal i størst mulig grad ta hensyn til deres egne ønsker. Så lenge helsen tillater det må ønsket om å bo hjemme, og slik ha kjente personer og omgivelser rundt seg, etterfølges. Hjemmeservice, hjemmehjelp og hjemmesykepleie, må prioriteres foran institusjonsplass.
For å få den nødvendige kvalitetsheving i eldreomsorg og hjemmehjelpstjenesten vil Fremskrittspartiet konkurranseutsette disse oppgavene. Eldreomsorgen har i dag et system som kveler det private initiativ. Ved selvstyrte enheter vil gode ideer og initiativ fra helsepersonell kunne iverksettes på en raskere måte. Veien fra omsorgspersonell til ledelse ville bli kortere, og muligheten til å nå frem ville bli bedre. Dette alene ville kunne gjøre eldreomsorgen mer kundeorientert, og ville gitt en bedre eldreomsorg. Erfaringer fra prøvekommuner og fra utlandet har vist at dette øker trivselen, gir lavere sykefravær og øker konstruktiviteten, samtidig som de har opprettholdt de ansattes rettigheter.
Oppland Fremskrittsparti vil:
Gjøre eldre i stand til å bo lengst mulig i sine hjem dersom de selv ønsker det.
At tilbud om omsorgslønn må innføres i alle kommuner når det gjelder eldre.
Styrke hjemmehjelpstilbudet.
Styrke hjemmesykepleien og bygge den ut til å yte service hele døgnet.
Stimulere ideelle organisasjoner til å delta i eldreomsorgen.
Legge til rette for bygging av eldreboliger.
Se positivt på private tilbud innen eldreomsorgen.
Bygge ut tilstrekkelig antall aldershjemsplasser og sykehjemsplasser.
Etablere tilstrekkelig antall skjermede plasser for senil demente.
Gjøre kommunale alders- og sykehjem selvstyrte, og la den enkelte selv bestemme hvilken institusjon han/hun vil benytte.
Sørge for at kommunen får mest mulig ut av hver helsekrone gjennom økt bruk av anbudsprinsippet i omsorgstjenestene.
5.4 Funksjonshemmede
Funksjonshemmede er en ressurs. Det offentliges ansvar for funksjonshemmede må først og fremst ha som mål å likestille funksjonshemmede med andre, og å få dem til å fungere i samfunnet på samme måte. Sterkt pleietrengende må være et statlig ansvar og de pleietrengende må få bo under akseptable forhold uavhengig av kommunal økonomi. For at dette skal lykkes må staten ta ansvar og dekke de faktiske kostnader.
Oppland Fremskrittsparti vil:
At tilbud om omsorgslønn må innføres i alle kommuner når det gjelder funksjonshemmede
Avvise plassering av funksjonshemmede på institusjonsplasser beregnet på helt andre grupper.
Gi funksjonshemmede et bedre tilbud om utdannelse både i grunnskolen og i den videregående skolen.
Arbeide for at offentlige bygninger tilpasses funksjonshemmede.
Legge opp til tilfredsstillende transportordninger for de funksjonshemmede som trenger det.
Gi tilbud om avlastning til familier som har omsorg for funksjonshemmede.
Sørge for at de funksjonshemmede som trenger hjelpemidler til å klare seg får dette.
At funksjonshemmede som trenger det, får en «fribillett til omsorg» som de kan bruke der de velger å bosette seg.
5.5 PU
Oppland Fremskrittsparti er positive til utgangspunktet for PU - reformen, nemlig å sikre de psykisk utviklingshemmede en best mulig tilværelse. I dag sliter likevel mange kommuner med å gi et godt nok tilbud. Det økonomiske ansvaret for gjennomføringen av reformen bør derfor ligge hos staten.
Når psykisk utviklingshemmede blir flyttet ut av institusjon mot sin vilje, er det mer blitt en tvangstrøye enn et tilbud. Oppland Fremskrittsparti vil arbeide for at det skal være enkelt for den utviklingshemmede, sammen med sine pårørende, å velge bosted. Den psykisk utviklingshemmede må så langt det går selv få velge bosted, enten i nærmiljøet eller på institusjon.
Oppland Fremskrittsparti vil:
Behandle psykisk utviklingshemmede mest mulig likt andre.
La psykisk utviklingshemmede bo i den kommunen de og deres pårørende ønsker.
Si kategorisk nei til tvangsflytting.
Kreve av staten at pålegget overfor kommunene om å ta ansvaret for de psykisk utviklingshemmede følges av tilstrekkelige bevilgninger knyttet til hver enkelt klient.
Gi PU - beboere en «fribillett til omsorg», etter stykkprissystemet, som kan benyttes der beboerne og deres pårørende selv ønsker.
Overlate bygging og drift av PU - boliger til private etter oppdrag fra det offentlige.
5.6 Sosialpolitikk
Fremskrittspartiet går inn for å hjelpe dem som virkelig lider i sosial nød. Fremskrittspartiet vil imidlertid motsette seg at samfunnet blir delt opp i såkalte «svake grupper», der alle får hjelp selv om det bare er noen få innenfor gruppen som lider nød. Sosialhjelp bør gis til den enkelte som trenger det, ikke til alle innenfor en definert gruppe. Dette oppfordrer til misbruk, og kan aldri bli en rettferdig fordeling mellom mennesker med svak økonomi.
Oppland Fremskrittsparti vil understreke at det er den enkelte som skal sørge for seg selv og sine nærmeste, og at sosialhjelp bare skal gis til den enkelte som ikke selv er i stand til dette.
5.7 Sosialhjelp
Sosialhjelp skal være hjelp til selvhjelp i en kortere periode. Dagens ordning må endres slik at mottakere av sosialhjelp over lengre perioder følges opp bedre, samtidig som det blir gitt konkrete tilbud til klienten. Dette må til for å bryte den onde sirkelen klienten har havnet i. Aksepteres ikke de gitte tilbud, må vedtak om sosialhjelp vurderes på nytt eller i annen form.
Sosialhjelp må aldri bli noe annet enn hjelp av kortvarig art, slik at den enkelte klient kan komme seg ut av en akutt økonomisk og sosial krise.
Regelverket for sosialhjelp bør være strengere, slik at misbruk unngås. Granskning av om sosialhjelp misbrukes, bør foretas med jevne mellomrom. Hjelp bør i mange tilfeller gis i form av naturalia (mat, klær eller lignende) i stedet for penger, særlig der det er grunn til å mistenke misbruk.
Oppland Fremskrittsparti vil:
At sosialhjelp skal være hjelp til selvhjelp, og av kortvarig art.
Legge større vekt på økonomisk rådgivning til klienter slik at de kan klare seg selv.
Slå hardt ned på misbruk av sosialhjelp.
At sosialhjelp bør kunne gis direkte i form av mat og klær.
At sosialhjelpssatsene over tid ikke skal overstige minstepensjonen.
Medvirke til at ansatte på sosialkontorene i hovedsak består av folk med økonomisk bakgrunn, og ikke sosionomer. På den måten kan folk bli hjulpet profesjonelt ut av en økonomisk krisesituasjon.
Gå i mot ordninger som gir sosialhjelp til hjemmeboende ungdommer under 23 år.
Gå inn for at sosialhjelp til rusmisbrukere i større grad gis som naturalhjelp istedenfor direkte pengestøtte.
5.8 Rusomsorg
Rusomsorgen har i alle år vært et nedprioritert område. Dagens helsevesen er kun rettet mot behandling og ikke forebygging. Mens det ikke mangler arbeidskraft innen behandling, er det forebyggende arbeidet avspist med nærmest null. Oppland Fremskrittsparti vil vri mer av midlene som brukes innen rusarbeidet over på forebyggende virksomhet.
Gjennom et planlagt arbeid ovenfor barn, foresatte og lærere kan rusproblemet med tiden minske. Et forebyggende arbeid må bestå av informasjon til foreldre spesielt. Oppland Fremskrittsparti er bekymret over den relativt store naiviteten enkelte foreldre har ovenfor sine barn. Det finnes eksempler på land som stiller sterke krav til foreldre når det gjelder ansvaret med å ha barn. Oppland Fremskrittsparti synes dette kan høres ut som en interessent vei å gå.
Rusproblemene med dagens ungdom er så alarmerende at denne utviklingen ikke kan fortsette. Vi vil derfor være meget åpen for å diskutere radikale virkemidler for å løse dette problemet i fremtiden.
Oppland Fremskrittsparti vil:
Bruke mer av midlene innen rusarbeid til forebyggende arbeid.
Se positivt på bruk av metadon mot tunge stoffmisbrukere.
Gi behandling på institusjon kun til de som virkelig er motivert for å komme seg ut av rusmiljøet.
Støtte arbeidet med informasjon til foreldre og lærere om forebyggende rusarbeid.
Se positivt på bruk av Metadon til tunge rusmisbrukere.
Gjøre Subutex tilgjenglig slik at det også skal kunne tilbys som en alternativ behandlingsform som et ledd i arbeidet for å gjøre yngre misbrukere rusfrie.
5.9 Innvandrere og asylsøkere
Ideelt sett burde det være friest mulig bevegelser over landegrensene av varer, tjenester, kapital og arbeidskraft. Det forutsetter imidlertid av eventuelle sosiale ordninger ikke omfatter innflyttere før det innvilges statsborgerskap. Siden innvandrere automatisk får fulle rettigheter uten å yte noe på forhånd, er dette ikke mulig i praksis.
Oppland Fremskrittsparti er derfor motstandere av fri innvandring. Innvandring bør begrenses til det å gi adgang til kortvarige arbeidskontrakter når det ikke er personell på det norske arbeidsmarkedet som vil eller kan ta jobben. Flyktninger som ikke har noe hjemland å vende tilbake til, må Norge ta sin andel av. Det bør skje gjennom FN slik at hjelp til flyktninger blir hjelp til mennesker som virkelig er i nød. Asylsøkere som har kommet til Norge fra tredje land må avvises, og de som er reelle flyktninger må behandles på lik linje med kvoteflyktninger fra FN - det vil si at de henvises til samme kø. Flyktningene må vende tilbake til sitt hjemland når dette er politisk mulig. Plassering av flyktninger i kommuner bør foretas gruppevis etter etnisk opprinnelse. Man bør så langt det er mulig, skille etniske grupper som i hjemlandet er i konflikt med hverandre. UDI tar ikke nok slike hensyn ved utplassering av flyktninger i dag.
Utviklingen har de siste årene vært skremmende med fremvekst av bevæpnede gjenger, narkotika og sterk voldsbruk. Det må innføres ordninger der asylsøkere som bevæpner seg blir utvist umiddelbart. Trygghet og velferd for Opplands innbyggere er noe Fremskrittspartiet setter i høysetet. Oppland Fremskrittsparti vil arbeide for at utlendinger som bedriver gjengkriminalitet bortvises.
Flyktninger og asylsøkere må ikke gis særbehandling i forhold til norske statsborgere. Utenlandske statsborgere som begår volds- og vinningsforbrytelser, må utvises så snart straffen er sonet. Det har i den senere tid blitt stadig mer ulovlig innvandring. Det må være en prioritert oppgave å geleide disse ut av landet.
Oppland Fremskrittsparti vil:
Kun akseptere asylsøkere når de kommer direkte til Norge fra hjemlandet.
Bare ta inn et visst antall kvoteflyktninger fra FN i kommunene.
Ikke plassere flyktninger fra ulike etniske grupper som er i konflikt med hverandre, sammen.
Innenfor dagens system avvise at flyktninger gis særfordeler i forhold til nordmenn, bortsett fra opplæring i norsk språk og samfunn.
Knytte stemmeretten konsekvent til statsborgerskap.
Påse at politiske flyktninger vender tilbake til hjemlandet når det er politisk mulig, dersom de ikke i mellomtiden har fått norsk statsborgerskap.
Utvise utenlandske statsborgere som begår volds- og vinningsforbrytelser så snart straffen er sonet.
Arbeide for at politiet får ressurser og lovhjemler for å bekjempe gjengkriminalitet og mafiakriminalitet.
Arbeide for at utenlandske statsborgere som opptrer bevæpnet skal utvises.
Styrke grensekontroll for å hindre illegal innvandring.
Styrke innsatsen med å bortvise illegale innvandrere.
Slå hardt ned på gjengkriminalitet uansett rase eller etnisk opprinnelse.
Arbeide for å gjøre medlemskap i kriminelle gjenger straffbart.
6.0 Utdannelse
Oppland Fremskrittsparti er skremt over det stadig synkende nivået i den norske skole. Oppland Fremskrittsparti avviser at grunnen til dette er for få ansatte eller for lite penger. Ingen andre land har så mange ansatte i skoleverket i forhold til elevtallet. Oppland Fremskrittsparti tror heller ikke at nivået på undervisningen kan heves bare ved at sentrale myndigheter vedtar nye planer.
Det er organiseringen og finansieringsformen av skoleverket i Norge som er hovedårsaken til det synkende nivået i undervisningen. Likhetsskolen, der det er viktigere at alle er like enn at alle skal få bruke sine evner, er etter vårt syn en av hovedgrunnene til kvalitetssenkingen innen skoleverket.
Det eksisterer ikke reelle valgmuligheter innenfor det offentlige skoleverket. Grunnskolene er ofte tildelt skolekretser, og i mange fylker fratas elevene i realiteten også retten til å velge videregående skole.
Oppland Fremskrittsparti mener det offentlige skal finansiere driften av skolene. Brukerne, foreldrene og elevene, må imidlertid få avgjørende innflytelse ved at de skapes konkurranse mellom skolene.
I dag stimuleres ikke skolene til å drive godt. Oppland Fremskrittsparti mener at den skolen som driver godt, skal belønnes for det. Oppland Fremskrittsparti vil utvide ordningen med fristilling av skoler. Oppland FrP mener derfor det er viktig å styrke samarbeidet mellom skole og næringsliv. Skolen skal ikke bare utdanne gode arbeidstakere, men også utdanne gode arbeidsgivere og gründere/entreprenører.
Stimulanse til å drive godt bør skje ved at skolene gis anledning til å konkurrere om elever. Foreldre og elever bør gis rett til selv å bestemme hvor eleven skal få undervisning, og den enkelte skole bør få tilskudd PR. elevressurs. På den måten blir eleven en inntektskilde. Det blir en fordel for skolen å trekke til seg flest mulig elver, og det blir derfor attraktivt å drive best mulig undervisning.
Dette systemet - stykkprisfinansiering - elevfinansiering/elevressurs må gjennomføres av Stortinget. På fylkes- og lokalplan vil Fremskrittspartiet i Oppland legge seg så nært opp til dette systemet som mulig, i forhold til de regler som gjelder til enhver tid. Blant annet vil vi gjøre hver enkelt skole mest mulig selvstendig og selvstyrt, ved å oppheve kretsgrenser. Samtidig bør det i størst mulig grad gis bevilgninger i forhold til elevtallet ved den enkelte skole.
6.1 Grunnskolen
Fremskrittspartiet ønsker en skole der elevene får et best mulig utbytte av undervisningen. Den beste måten å få til dette, innenfor dagens regelverk, er å oppheve de kunstige inntaksområdene og gi tilskudd beregnet PR elev.
Å la den enkelte skole styre økonomien selv, er ikke mulig innenfor dagens regelverk. Det er imidlertid mulig å søke om å drive forsøksvirksomhet.
Oppland Fremskrittsparti vil:
Ha en kvalitetsskole som setter læring og kunnskap i høysetet.
Gi foreldrene, i samarbeid med elevene, mer innflytelse i grunnskolen.
Oppheve skolekretsgrensene, og la elevene og deres foreldre bestemme hvilken skole de skal gå på.
La hver enkelt skole styre seg selv innenfor de pålegg som til enhver tid eksisterer med hensyn til fag.
Styrke kjernefagene norsk, matematikk og engelsk.
Gå inn for å avskaffe den tvungne sidemålsundervisningen.
Redusere den lite effektive spesialundervisningen, og erstatte med differensiering etter evner og anlegg.
Begrense antall skolepsykologer, veiledere, prosjektarbeidere og andre skolebyråkrater.
Gjøre det enklere å si opp udugelige ledere og lærere.
Ha karakterer fra og med 5. skoleår i grunnskolen, også i orden og oppførsel.
At karakterer baseres på den enkelte elevs kunnskaper i forhold til et bestemt mål (målrelaterte karakterer).
Bedre disiplinforholdene i skoleverket.
Gi skoleverket bedre lærebøker og undervisningsmateriell i form av data og annet.
At ved ansettelser av skoleledere, skal andre kvalifikasjoner telle vel så mye som pedagogisk utdannelse.
At pedagogisk personell i større grad bør være ansatt i kommunen, og ikke ved den bestemte skole. Slik kan en naturlig rullering mellom skolene gjennomføres.
6.2 De videregående skolene
De videregående skolene i Oppland er fylkeskommunens ansvar. Oppland Fremskrittsparti ønsker at ansvaret for finansieringen skal være statlig. Oppland FrP vil arbeide for at stor- kommuner kan fortsette å ha driftsansvaret for de videregående skolene. Vi ser ingen fremtid for fylkeskommunen og mener derfor at ordningen med stor- kommuner vil være den beste. Inntil det skjer, vil Fremskrittspartiet satse på å drive kvalitetsskoler så langt det er mulig.
I Oppland er avstandene mellom de videregående skolene betydelig. Hva slags tilbud som tilbys elevene i de forskjellige regionene er av stor betydning for elevene, befolkningen ellers og næringslivet i regionen. I de siste årene har det foregått en betydelig flytting av linjer fra studiested til studiested, som ikke er til det beste for elevene. Mange gode skolemiljøer forsvinner fra skoletilbudet i Oppland.
Oppland Fremskrittsparti vil sørge for at det blir mye større stabilitet i linjeutvalget på de forskjellige studiesteder. Vi vil jobbe for at alle de elevene som ønsker det, i hvert fall skal få fullføre et påbegynt løp på samme studiested. For at dette skal være mulig må skolene selv få bestemme tilbudet ved skolen, og klassebegrepet må fjernes slik at skolen kan være så fleksible som mulig Næringslivets behov for arbeidskraft på studiestedet må være med å styre linjeutvalget.
Yrkesfagenes stilling må styrkes i takt med det behovet som finnes for slik arbeidskraft.
Oppland Fremskrittsparti vil:
Utvide satsingen på lærlingeordningen.
Ha et desentralisert skoletilbud uten å flytte skoler fra sentrale områder.
Ikke flytte linjer i videregående skole rundt på forskjellige studiesteder.
Garantere at alle elever skal få fullføre et påbegynt løp på samme studiested, hvis ikke annet er oppgitt før studiestart.
Fortsette ordningen med at elevene evaluerer lærere, fagområder, utdannelsesopplegg og arbeidsmiljø på skolen.
Forandre minst mulig på skolestrukturen der den ser ut til å fungere etter hensikten.
Opprettholde skoler som er rene yrkesfaglige eller rene teoretiske. Det er ikke bare fordeler med kombinerte skoler.
Opprettholde mangfoldet og spredningen i skoletilbudet så godt det er mulig.
6.3 Høyere utdannelse
Høyere utdannelse er et statlig ansvar og det bør det fortsatt være. Oppland Fremskrittsparti vil arbeide for at studiestedene i Oppland blir flere og bedre. Å legge forholdene til rette for høyere utdannelse er noe kommunene i Oppland må prioritere.
Oppland Fr.p vil arbeide for å få et innlandsuniversitet til regionen, for slik å sikre at den kompetanse og ressurs studerende ungdom faktisk er, i større grad blir værende i fylket.
Studiestedenes tilknytning til fagmiljøer i næringslivet er viktig. Oppland Fremskrittsparti vil stimulere til slik samordning mellom næringsliv og studiemiljø.
Oppland FrP vil styrke dagens studiefinansieringsordning, og mener at summen av lån og stipend som gis til studentene bør ta sikte på å gi studentene tilstrekkelig kjøpekraft til å kunne studere på heltid. Videre mener Oppland Fremskrittsparti at finansieringsmodellen må legges om, slik at hardt arbeidende studenter belønnes.
Oppland Fr.p vil spesielt understreke at så sant det ikke er tilstrekkelig utdanningsmuligheter i Oppland fylke er det spesielt viktig at ordningen med reisestipend videreføres, slik at all ungdom, uavhengig av bosted, blir sikret lik rett til utdannelse.
6.4 Private skoler
De private skolene er et nyttig korrektiv og alternativ til de offentlige skolene. I dag styrer imidlertid politikerne disse skolene i altfor stor grad.
Oppland Fremskrittsparti vil:
Gi privatskolene reelt selvstyre.
Se positivt på søknader om å opprette private skoler.
At privatskolenes eiere selv skal velge sitt eget styre.
Gi privatskolene og de offentlige skolene det samme tilskudd for hver elev.
6.5 Heldagsskolen
Oppland Fremskrittsparti ser positivt på en utvidelse av den ordinære skoledagen, som betyr mer undervisning, og dermed mer kunnskap. Skolefritidsordning bør være fritt opp til skolenes drivere og foreldrene å organisere, men kommunene burde ikke være pålagt dette. Oppland Fr.p mener derfor at SFO ikke skal dekkes av staten, men av de private. Oppland Fr.p ser derimot positivt på at kommuner med god økonomi er med på å finansiere SFO.
7.0 Lov og orden
Fremskrittspartiet ønsker en rettsstat med trygghet for liv og eiendom. Vanlige mennesker må kunne ferdes hvor som helst og når som helst uten fare for liv og helse. Politi og rettsvesen må arbeide effektivt, og lovbryterne må slås hardt ned på. En liberal holdning overfor lovbrytere fører til økt kriminalitet.
Justispolitikk er det i dag stort sett bare Storting og regjering som behandler. Fremskrittspartiet vil imidlertid også ta initiativ i lokalmiljøet når det er behov.
Fremskrittspartiet i Oppland vil gjerne ha en ordning der lokale myndigheter, i form av formannskap/kommunestyret, har en reell påvirkningsmulighet overfor det lokale politiets prioriteringer.
7.1 Kriminalitet
For å motvirke den økende kriminaliteten, vil Fremskrittspartiet ta mer hensyn til ofrene enn til gjerningsmennene. Det må innføres sterkere og raskere straffereaksjoner overfor førstegangsforbrytere, slik at kriminalitet ikke frister til gjentagelse.
Oppland Fremskrittsparti vil:
Ilegge vinnings- og voldsforbrytere erstatningsplikt for den skade de påfører andre. Om nødvendig må forbrytere gjøre opp for seg ved praktisk arbeid.
Skjerpe ordninger med permisjoner for innsatte og prøveløslatelser.
Gi folk som har gjort opp for seg en sjanse til å komme tilbake til samfunnet som likeverdige. Det gjøres ved å aktivisere de innsatte med praktisk arbeid under soningen.
Organisere fengselssoningen slik at fengslene ikke avler forbrytere.
7.2 Rettsvesen, politi og lensmannsetat
Rettsvesen, politi og lensmannsetat må få større ressurser til rådighet, slik at de blir i stand til å utføre oppgavene sine. Mange lensmannskontorer utfører oppdrag for kommunene gjennom ulike utvalg. Dette må kommunene kompensere fullt ut, slik at det ikke går å bekostning av kontorenes egentlige oppgave.
Oppland Fremskrittsparti vil prøve å påvirke utviklingen, slik at politi- og lensmannsetaten i større grad konsentrerer seg om å gjøre livet tryggere for vanlige mennesker i stedet for å kriminalisere flest mulig gjennom trafikkontroller. Dette har bare til hensikt «å få mer penger i statskassen».
Oppland Fremskrittsparti vil:
Styrke rettsvesen, politi- og lensmannsetat.
Gi lokale og regionale domstoler større kapasitet.
7.3 Narkotika
Narkotika er et sterkt vanedannende og et livstruende rusmiddel. Oppland Fremskrittsparti ønsker derfor en restriktiv narkotikapolitikk.
Oppland Fremskrittsparti tar sterk avstand fra holdninger der bruk av alkohol og narkotika sidestilles.
Oppland Fremskrittsparti vil:
At det i samråd med pårørende brukes tvangsbehandling overfor narkomane som ikke selv makter å frigjøre seg fra narkotiske stoffer.
Sørge for at det finnes behandlingsplasser for narkomane som vil frigjøre seg fra misbruket.
Styrke det forebyggende arbeidet.
Innføre behandlingstilbud som et alternativ til fengselsopphold for narkomane.
Sørge for at alle som trenger metadonbehandling får det.
Øke det offentlige bidraget til frivillige organisasjoner som vil bekjempe narkotikamisbruk.
Gå sterkt imot tanken om å liberalisere lettere narkotiske stoffer.
Styrke arbeidet ovenfor de yngre rusmiddelbrukere betraktelig.
8.0 Miljø
Frisk luft, rent vann og giftfri jord er en menneskerett på lik linje med rettsvern og ytringsfrihet. Fremskrittspartiet vil derfor arbeide aktivt for å forbedre miljøet.
Den som forurenser eller forsøpler, skal selv betale for de skadene de påfører miljøet. I dag er det en politisk avgjørelse om man skal forurense eller ikke. Pressgrupper får derfor ofte gjennomslag for å fortsette miljøødeleggelsene. Fremskrittspartiet vil ha mot til å si nei. Dersom noen forurenser slik at skadene er uopprettelige, må de ansvarlige straffes på linje med andre forbrytere. Dersom skaden kan rettes opp, skal forurenseren bære den fulle og hele kostnad ved dette.
En forutsetning for et godt miljø, er en solid økonomi. Den som har dårlig økonomi, vil prioritere andre ting foran miljøet. En politikk som fører til økonomisk vekst for næringsliv og enkeltpersoner, vil derfor også gi et bedre miljø.
8.1 Offentlig eiendom
Forurensing kan være av både fysisk og visuell karakter. Dårlig vedlikehold av eiendom og offentlig bebyggelse er av de største visuelle forurensninger i mange kommuner. Oppland Fremskrittsparti understreker hvor viktig det er at stat, fylkeskommuner og kommuner har hånd om minst mulig eiendom. Private har i større grad omsorg for eiendommen og bebyggelsen sin, og reagerer hvis den blir en visuell forurensing. Det offentlige reagerer ikke på at eiendomsretten angripes på denne måten.
Oppland Fremskrittsparti vil:
Styrke eiendomsretten.
Sørge for at minst mulig eiendom havner i offentlig eie.
At det offentlige må ta miljøødeleggelsene på sin eiendom alvorlig, og opptre som private ville ha gjort.
At ved forurensing av offentlig eiendom, må forurenseren, enten det er det private eller det offentlige selv, betale for kostnaden forurensingen har medført.
8.2 Forurensing fra det offentlige
Gjennom kloakk og renholdsvesen har kommunene direkte ansvar for en del av forurensingen i Oppland. I flere tilfeller fører dårlige anlegg og mangelfull drift til forurensende utslipp. I den senere tid har flere kommuner inngått avtaler med hverandre for å løse miljøproblemer innen kloakk og renhold. Oppland Fremskrittsparti ser det som en fordel at det arbeides interkommunalt for å få større enheter som kan løse fremtidens avfallsproblematikk. Oppland Fremskrittsparti er likevel skeptisk til at det gjennom interkommunale selskaper bygges opp et nytt forvaltningsnivå.
Oppland Fremskrittsparti ser det ikke som en nødvendighet at disse selskapene er i offentlig eie. Driften av slike anlegg kan på lik linje med andre driftsoppgaver settes ut på anbud. Det offentlige må allikevel ha den nødvendige kontroll med hensyn på kvalitet og omfang.
Dagens teknologi har vist at det er store miljøgevinster å hente ved å bruke naturbaserte løsninger i spredt bebyggelse. Oppland Fremskrittsparti vil støtte pilotprosjekter som på sikt kan minske behovet for store renseanlegg, og minske avfallsmengden for øvrig.
Oppland Fremskrittsparti vil:
Satse mer på utbygging av kloakknett og renseanlegg.
Se positivt på private kloakkløsninger.
Se positivt på at kloakkslam brukes til gjødsel på jordbruksarealer der det er miljømessig forsvarlig.
Straffe statseide eller subsidierte bedrifter like hardt som andre miljøkriminelle.
Legge drift av renovasjonsnalegg ut på anbud.
Legge til rette for naturbaserte kloakkløsninger.
8.3 Renovasjon
Husholdningsavfall blir i de fleste Opplandskommunene samlet inn ved hjelp av ordninger som går gjennom det offentlige - ofte ved hjelp av tvungen renovasjon. Nyere teknologi har vist at det mest miljøvennlige er forbrenningsanlegg. Moderne forbrenningsanlegg slipper i all vesentlighet kun ut damp. Kommunene i Oppland har satset på dyre avfallsplasser der faren for avrenning, luktproblemer og avgasser er stor.
Oppland Fremskrittsparti støtter prinsippet om avfallssortering innenfor dagens avfallshandtering. I dag fungerer dessverre ikke dette systemet etter intensjonen. Innbyggerne støtter opp om avfallssorteringen, men det som skjer med det sorterte avfallet er at flere fraksjoner blir fraktet til en avfallsplass og blandet sammen igjen, eller det blir brent i et annet land. Videre sortering av flere fraksjoner bør ikke gjennomføres før det er sikret den nødvendige avsetting på den aktuelle fraksjon.
Fremskrittspartiet vil at innbyggerne i Oppland skal få billige og gode renovasjonsordninger som tilfredsstiller innbyggernes krav.
Oppland Fremskrittsparti vil:
Gå inn for panteordninger for å få samlet inn miljøfarlig avfall.
Sette alle tjenester innen renovasjon ut på anbud.
Gå inn for opprettelse av et forbrenningsanlegg for restavfall i Oppland uten offentlig eierinteresser.
8.4 Mjøsa
Mjøsaksjonen hadde i sin tid en viss virkning, men virkningen av en slik aksjon kan aldri bli varig når den ikke følges opp av reaksjoner mot forurensning senere.
Oppland Fremskrittsparti vil gå imot forurensende industri i umiddelbar nærhet av Mjøsa.
Oppland Fremskrittsparti mener det bør stilles krav til alle som i dag forurenser Mjøs - kommunene, jordbruk, industri og enkeltmennesker.
Oppland Fremskrittsparti vil:
Gå i mot etablering av forurensende industri i umiddelbar nærhet av Mjøsa.
Overvåke og straks sette inn tiltak hvis tidligere avfall dumpet i Mjøsa viser seg å være en miljøtrussel.
8.5 ENØK og fossilt organisk brensel
Energiøkonomisering er i de fleste tilfeller et bedre alternativ enn ytterligere kraftutbygging. Investeringer i ENØK er av de investeringer som forrenter seg raskest, samtidig som det er en fordel for miljøet om energiforbruket begrenses på denne måten. Fremskrittspartiet vil være positive til alle ENØK - tiltak som har en økonomisk og miljøforbedrende effekt.
Det er en utfordring for oss alle å bruke energi på en så fornuftig måte som mulig. Fremskrittspartiet ser på sløsing av elektrisk kraft eller fossile energikilder som et misbruk av naturen. Oppland Fremskrittsparti vil derfor arbeide for at utstyr som kan brukes til reduksjon av energiforbruket skal gjøres billigere gjennom avgiftsreduksjoner.
Oppland er Norges største turistfylke, og det må derfor være en forsvarlig sammenheng mellom kraftutbygging og hensynet til naturen. Oppland Fremskrittsparti tar allikevel avstand fra tanken om at enhver utbygging er å betrakte som miljøkriminalitet. Gjennom god planlegging og krav til minstevannstand i vassdragene, kan vi få til en god forvaltning av energikildene og samtidig ivareta naturen til kommende generasjoner.
Oppland Fremskrittsparti ser positivt på arbeidet med å utvikle varmesentraler for vannbåren varme. Morgendagens teknologi vil gjøre det mulig å utvikle muligheten for økt bruk av fossilt brensel og naturlige varmekilder i vann eller jord. Fremskrittsparti ønsker derfor å tilrettelegge for en slik utnyttelse der det er samfunnsmessig forsvarlig.
Oppland Fremskrittsparti støtter arbeidet med å tillate gasskraftverk i Norge, og vi ser positivt på at en rørledning for gass kan legges gjennom Oppland.
9.0 Næringsliv
Fremskrittspartiet ser det som en meget viktig oppgave å bedre forholdene for næringslivet i Oppland, et næringsliv som vi alle lever av. Et vell av politiske inngrep fører til at næringslivet må bruke ressurser på uproduktivt arbeid for å tilfredsstille det offentlige byråkrati, i stedet for å bruke tiden på å tilfredsstille kundenes behov. Næringslivets oppgave er å tilfredsstille et marked. Dette gjøres ved å produsere varer og tjenester som markedet etterspør. Gjennom økt byråkratisering hvor næringslivet i større grad må arbeide mot det offentlige, svekkes næringslivets hensikt. Gjennom lover og reguleringer som hindre næringslivet, svekkes den enkelte bedrift, og arbeidsplasser blir satt i fare.
Høy person- og bedriftsbeskatning gjør at næringslivet i Oppland og resten av Norge får urimelig store utgifter i forhold til utenlandske konkurrenter. Skattenivået må reduseres drastisk. Bare slik kan næringslivet bli konkurransedyktig og skape flere arbeidsplasser.
Fremfor å ansette offentlige byråkrater i nærings- og tiltaksstillinger, vil Oppland Fremskrittsparti trekke bedrifter til kommunene gjennom lavere skatter og raskere saksbehandling. Enhver skal ha anledning til å etablere en ny bedrift uten behovsprøving eller unødvendige inngrep fra det offentlige eller fra private organisasjoners side. Fremskrittspartiet vil derfor arbeide for å fjerne en rekke byråkratiske lover og bestemmelser.
Oppland Fremskrittsparti vil behandle all næringsvirksomhet likt i praktiseringen av lover og tildeling av midler.
Oppland Fremskrittsparti vil begrense all form for offentlig næringsvirksomhet. Det er galt at det private næringsliv skal konkurrere med offentlige underskuddsbedrifter som blir holdt i live av skattepenger.
Oppland Fremskrittsparti støtter utbygging av infrastruktur innen fylket. Det må bli tilgang på bredbånd over hele fylket. Veinettet må bygges ut, men uten bompengefinansiering.
9.1 Løyver, konsesjoner og bevillinger
Lover vedtas av Stortinget, men ofte er det lokale organer som praktiserer lover og forskrifter.
Fremskrittspartiet mener det offentlige har altfor stor makt. Den som ønsker å skape noe på eget initiativ og for egen risiko, må få lov til det. Søknader om konsesjoner, dispensasjoner, lisenser, tillatelser og løyver bør i utgangspunktet innvilges.
Oppland Fremskrittsparti vil:
Forenkle lovverket som rammer næringsdrivende og enkeltmennesker
I utgangspunktet si ja til alle søknader om å få disponere sin egen eiendom og sin egen tid, så lenge dette ikke skader andre.
9.2 Distriktspolitikk
Fremskrittspartiet går inn for en distriktspolitikk basert på mest mulig generelle og markedsbetonte virkemidler. Den mest effektive distriktspolitikken ligger i et fritt arbeidsmarked hvor bedriftene helt naturlig vil etablere seg der det er best tilgang på råstoff og ledig arbeidskraft.
En naturlig markedstilpasset bosetting hindres i dag av omfattende tariffavtaler og stive lønnsregulativer. Det viktigste distriktspolitiske virkemiddel må være å endre lønnssystemet, slik at de som ønsker å bo i et distrikt kan få arbeide der.
Distriktspolitikken har hittil vært for selektiv på den måten at det er gitt støtte til enkeltbedrifter og spesielle næringer. Fremskrittspartiet vil ha distriktsstøtte som likebehandler alle arbeidsplasser i samme distrikt, for eksempel i form av nedsatt eller negativ arbeidsgiveravgift. Et av de største hindringer for økt bosetting eller etablering av næringsvirksomhet i distriktene er de store frakt- og reisekostnadene. Oppland Fremskrittsparti vil derfor arbeide for å senke drivstoffprisene gjennom kutt i avgiftene.
Oppland Fremskrittsparti vil:
Sikre bosettingen i Oppland gjennom et fritt lønns- og arbeidsmarked kombinert med lettelser i skatter og avgifter.
Gjøre alle distriktspolitiske tiltak generelle.
Bedre samferdselsnettet i Oppland for å redusere kostnadsnivået for næringslivet.
Gå inn for å redusere arbeidsgiveravgiften
Gå imot å ansette offentlige næringsbyråkrater.
Gå inn for å redusere skatte- og avgiftstrykket på bil og bilbruk.
9.3 Primærnæringer
Fremskrittspartiet ønsker et effektivt landbruk drevet etter markedsøkonomiske prinsipper, slik at den enkelte produsent selv kan bestemme produksjonssammensetning, form og omsetningskanaler. På denne måten oppnår man automatisk at landbruket skaffer forbrukerne tilstrekkelige mengder landbruksprodukter av god kvalitet og til akseptable priser.
Restriksjoner, støtteordninger og reguleringer må på sikt avvikles slik at produsentene konkurrerer på like vilkår.
At prisene på landbruksprodukter er høye, skyldes i stor grad et dyrt og ineffektivt samvirkemonopol som legger beslag på en uforholdsmessig stor del av landbrukets inntekter. Oppland Fremskrittsparti ser positivt på næringsutvikling, innen landbrukssektoren, som lager konkurranse i landbrukssamvirkets virkeområde.
Dagens kvoteordninger er kun et element for å stoppe utviklingen i primærnæringen. Alt privat initiativ blir effektivt stoppet gjennom de reguleringer som i dag er virksomme.Oppland Fremskrittsparti vil arbeide for å fjerne unødvendige regler og kvoteordninger som kun har til hensikt å hindre konkurranse. Oppland Fremskrittsparti har stor tro på at de som har sitt levebrød gjennom matvareproduksjon kan klare seg meget bra i et marked som følger vanlige regler for konkurranse. Tanken om at alt er så dårlig i Bygde - Norge og innen jordbruket tar Oppland Fremskrittsparti avstand fra. En slik tanke er kun med på å skape fremstidspessimisme, øke fraflytting og svekke bygdene våre.
9.4 Industri
Industrien i Oppland må gjøres mer konkurransedyktig. Trygge bedrifter med god lønnsomhet tjener hele samfunnet. Ulønnsomme bedrifter som mottar enorme statsbeløp fra det offentlige, sørger for at det ikke blir etablert nye, lønnsomme bedrifter i et område. Dersom det generelt høye avgifts- og skattenivået reduseres, vil flere bedrifter kunne drives lønnsomt uten støtte fra staten.
Oppland Fremskrittsparti vil arbeide for å styrke kompetansen til de som søker arbeid innen industrien. Av de problemer industrien sliter med foruten dårlige rammebetingelser, er rekruttering av ny kvalifisert arbeidskraft.
Oppland Fremskrittsparti vil:
Redusere skatte- og avgiftsnivået også for industribedriftene i Oppland.
Sørge for kommunikasjonsnett som er tilfredsstillende for industrien i Oppland.
Sørge for at f. eks bedriftene på Raufoss får lov til å selge sine produkter der bedriften ønsker. Eventuelle reguleringer skal ivaretas gjennom lovverket, og ikke gjennom et offentlig eierskap i slike bedrifter.
9.5 Handel og service
Handelsvirksomheten er viktig og mange distrikter i Oppland lider under handelslekkasje.
Fremskrittspartiet vil oppheve en rekke restriksjoner på handelsnæringen. Blant annet vil vi fjerne «Brustadbua», og lempe på åpningstidsbestemmelsene. Vi vil også fjerne konsesjons-, løyve- og bevillingsbestemmelser, og restriksjoner på etablering og lokalisering av nye virksomheter.
Oppland Fremskrittsparti vil:
Gå imot etableringsforbud for forretninger i Oppland så lenge det finnes investorer som ønsker å stå bak etableringene.
Gå imot at enkelte varer bare tillates solgt til bestemte tidspunkter.
Legge til rette for nyetableringer innen handelsnæringen.
Liberalisere åpningstidsbestemmelsesloven slik at det blir større samsvar mellom innbyggernes ønsker og åpningstidene.
Legge til rette for nyetableringer
Legge opp til et linjetilbud innen skoleverket som sikrer næringen kvalifisert arbeidskraft.
9.6 Reiseliv
Reiselivet er en viktig inntektskilde i Oppland. Et variert tilbud er en betingelse for best mulig drift. Fremskrittspartiet går inn for fri etablering for næringen.
OL - anleggene på Lillehammer et nasjonalt ansvar. Det er vår plikt og vår rett å sørge for at disse får statlige overføringer i tråd med det aktuelle behov.
Økt bruk av bompenger er en fare for turistfylket Oppland. Over hele landet er det planlagt nye bompengestasjoner. Oppland Fremskrittsparti ønsker ikke slike hindringer for satsing i fylket. Vi vil derfor gå imot nye bompengestasjoner i fylket, og heller rette søkelyset mot de manglende bevilgninger innen sektoren.
Oppland Fremskrittsparti vil:
Arbeide for at planer og politiske vedtak ikke legger hindringer i veien for turistnæringen.
I utgangspunktet innvilge søknader fra de næringsdrivende.
Legge til rette for linjer i videregående skole som ivaretar reiselivets behov for kvalifisert arbeidskraft.
Praktisere de strenge alkoholreglene på en mest mulig liberal måte.
Sørge for tilfredsstillende kommunikasjonsnett, slik at Oppland blir et naturlig reiselivsfylke.
Arbeide for at OL - anleggene blir opprettholdt som trekk- plastre for turister i Oppland.
Gå imot økt bruk av bompenger på vegene i fylket.
9.7 Energi
Energisektoren har gjennomgått store forandringer de siste årene. Det åpne markedet for leveranse av strøm er et gode for abonnentene. Dette gjør at alle Opplands abonnenter kan kjøpe strøm der den er billigst. Siste vinterens strømpriser har allikevel vist at energiloven ikke er god nok. Oppland FrP vil arbeide for at kraftselskapene ikke kan tappe ned magasinene sine mer enn at vi er sikret strøm til en fornuftig pris. Situasjonen i Norge er meget spesiell med så kalde vintre, og dette gjør at selskaper med tilnærmet monopol kan utnytte de kalde vintre til å ta en sterk overpris for kraften.
Nettleie er et område som de lokale energiverkene har monopol på. Fremskrittspartiet vil sørge for at de lokale energiverkene organiseres slik at abonnentene i et område får billigst mulig nettleie. De lokale energiverkene må selvsagt kjøpe strøm der det er billigst.
Oppland Fylkeskommune og en del kommuner i Oppland er eiere av Oppland Energi A/S.
Oppland Fremskrittsparti vil selge sine andeler i OE A/S og benytte verdiene her til det beste for innbyggerne i Oppland.
Oppland Fremskrittsparti vil:
Selge Oppland fylkeskommune sine eierandeler i Oppland Energi A/S.
Der hvor det fortsatt er offentlige eierinteresser, begrense byråkratiet slik at nettleien blir billigst mulig.
Arbeide for å sikre tilgang til billig strøm.
Arbeide for gasskraftverk i Norge.
Gå inn for utbygging av mindre omfang der forholdene ligger til rette for dette.
9.8 Offentlig næringsvirksomhet
Det offentlige skal ikke eie næringsvirksomhet. Det er en økende tendens til at fylkeskommunen og kommunene går inn i eller danner selvstendige selvskaper. På den måten blir ikke bare lønnsomt næringsliv utkonkurrert av ulønnsomme bedrifter på skattebetalernes regning - skattebetalernes penger forsvinner også inn i selskaper som er unntatt vanlige offentlighetsregler.
Oppland Fremskrittsparti mener kommuner og fylkeskommuner skal kjøpe tjenester fra det private marked i størst mulig grad. Det er sløsing med skattebetalernes penger å investere i store offentlige virksomheter når det private kan tilby tjenesten billigere.
Oppland Fremskrittsparti vil:
Si nei til å opprette eller gå inn i selskaper med offentlige midler.
Selge eller avvikle selskaper der kommunen eller fylkeskommunen er medeiere.
Privatisere bedrifter som er eid av det offentlige helt eller delvis.
10.0 Samferdsel
Det offentlige har ansvaret for en god og konkurransekraftig infrastruktur. I et vidstrakt fylke som Oppland er en god vei - standard og infrastruktur forøvrig av en spesiell viktig karakter.
Oppland Fremskrittsparti er sterk motstander av nye bomveier. De planlagte investeringer er allerede betalt gjennom høye bilrelaterte avgifter. Oppland Fremskrittsparti vil støtte alle aksjoner, som på lovelig vis boikotter offentlige veier med bom. Oppland Fremskrittsparti vil derfor arbeide for økte bevilgninger til veiene og jernbanen i fylket.
10.1 Jernbane/NSB
Oppland Fremskrittsparti ser i stadig større grad at NSB via sine busselskaper søker om konsesjon på strekninger der det i dag går tog. Oppland Fremskrittsparti vil ikke være med på å legge ned jernbanestrekninger pga. at NSB heller vil kjøre buss.
Oppland Fremskrittsparti vil arbeide for å beholde de togstrekninger som nå er igjen i vårt fylke. Jernbanenettet må oppgraderes, og ikke nedbygges. Vi ser med stor glede at flere private selskaper nå vil gi NSB konkurranse på transport på jernbanenettet. Jernbanen har i altfor mange år fått lide på grunn av inkompetanse i NSB sin ledelse. Dårlig ledelse har satt denne delen av kollektivtilbudet i fare for nedleggelse. Oppland Fremskrittsparti er av den oppfatning av at det snarest må utføres nødvendig oppgradering av linjenettet og materiellet både på Dovrebanen og Gjøvikbanen.
Oppland Fremskrittsparti tror NSB kan bli selvfinansierende i fremtiden hvis det tas hensyn til markedet og brukerne, og hvis man utnytter de fortrinn jernbanen har i forhold til veitrafikken.
Oppland Fremskrittsparti vil ikke bryte opp mer av skinnegangen på Valdresbanen nå.
Etter Oppland Fremskrittsparti sitt syn kan den resterende del av Valdresbanen komme til nytte som turistattraksjon hvis det kommer seriøse drivere av fremtidens Valdresbane. Det offentliges oppgave bør være å legge til rette for privat bruk av nettet, og da kan Valdresbanen bli en attraksjon for alle tilreisende i GLT og Valdres regionen.
10.2 Vei
Oppland Fremskrittsparti ser det som en nødvendighet at E 6 gjennom fylket oppgraderes til motorveistandard. Vi ønsker også å prioritere R 33 fra Minnesund til Bjørgo og R 4 fra Gjøvik til Oslo.
For å sikre tilfredsstillende fremkommelighet går vi imot den generelle senkingen av fartsgrenser vi nå har vært vitne til. Store ulykkestall blir brukt som argument for nedsettelse av fartsgrenser. Flere veistrekninger som er blitt oppgradert, har etterpå fått nedsatt fartsgrense. I mange av tilfellene har ikke ulykkestallene gått ned, men økt.
E 16 er i to omganger vedtatt av Stortinget å være stamvei mellom Oslo og Bergen. Til tross for dette, har det ikke fulgt midler med vedtakene. Oppland Fr.p ser det derfor som meningsløst at flere veier på samme strekning skal få stamveistatus og slik måtte konkurrere om de samme midlene.
Oppland Fremskrittsparti er også kritisk til dagens regler med kjøre- og hviletid. I mange tilfeller skaper disse reglene store problemer for mange sjåfører av tyngre kjøretøy. Hviletidsregelen er etter vårt syn lite egnet når det gjelder trafikksikkerhet, og skaper i mange tilfeller både lovbrytere og frustrerte sjåfører. Slik systemet er i dag blir sjåførene ufrivillig lovbrytere pga at staten ikke tar sitt ansvar på alvor. Dette kan i neste runde gjøre at sjåføren blir fradømt sitt levebrød. Reglene må snarest opp til ny vurdering slik at de blir tilpasset de som driver i næringen.
Arbeidet innen samferdselssektoren bør settes ut på anbud slik at midlene blir brukt best mulig. Det offentliges innsats innenfor samferdselssektoren skal være av planleggende og kontrollerende art, og spesielt må det tas hensyn til trafikksikkerhet.
Oppland Fremskrittsparti vil øke lønnsomheten innen kollektivtilbudet gjennom økt konkurranseutsetting. Konkurranseutsetting har hittil vist seg meget fordelaktig. Det har vist seg å være både billigere for de reisende, mer fleksibelt, ha økt kvalitet og mottar mindre tilskudd fra fylkeskommunen. Oppland Fremskrittsparti vil videreføre dette positive resultatet til flere steder i fylket.
Oppland Fremskrittsparti vil:
Gå inn for en sammenhengende motorvei fra Oslo til Otta over Hadeland (nåværende
Rv4 og E6)
Bedre standarden på riksveiene, og legge særlig vekt på å øke akseltrykket hele året.
Bedre standarden på de nåværende fylkesveiene.
Bedre standarden på de kommunale veiene.
Gå inn for at private kan bygge ut der staten ikke er villig til fullt ut å dekke kostnadene med f. eks. veibygging.
Være skeptisk til konsesjonssøknader fra NSB på busstransport, der de på grunn av nedprioriteringer ikke klarer/vil kjøre tog.
Legge særlig vekt på trafikksikkerhetstiltak på utsatte veistrekninger.
Gjøre drift av kollektivtransport mest mulig selvfinansierende, ved å sette den ut på anbud.
Si ja til alle søknader om bussruter, også ekspressruter, som ikke er avhengig av offentlig støtte.
Gi drosjeløyver til alle søkere som oppfyller kravene, og gå inn for reell konkurranse i drosjenæringen.
Se positivt på alle søknader fra foreninger, bedrifter og private som vil utnytte jernbanenettet når det ikke er i bruk av NSB.
Utnytte bussene i Oppland sin reklameverdi i mye større grad, slik at busselskapene får større inntekter, og billettprisene og rutene kan opprettholdes.
Arbeide for at flere og bedre rasteplasser blir opparbeidet, slik at førere av tunge kjøretøy lettere kan følge kjøre- og hviletidsbestemmelsene.
Gå inn for at E16 opprettholdes som stamveien øst-vest, og at den blir tilført midler slik at hele strekningen fra Oslo til Lærdal blir utbedret.
Gå inn for en partnøytral samferdselspolitikk i henhold til vei og bane.
10.3 Pendlere
Pendlerne, først og fremst til Oslo, utgjør en viktig del av arbeidstakerne i Oppland.
Pendlerne må ikke straffes økonomisk av det offentlige. De må kunne velge om de ønsker fortsatt pendling eller om de ønsker å flytte nærmere arbeidsstedet. Det må ikke bli slik at stadig høyere skatter og mindre fradragsmuligheter presser pendlerne inn til byene.
Oppland Fremskrittsparti vil:
Innenfor dagens skattesystem gi pendlerne anledning til å trekke fra reiseutgifter fullt ut.
11.0 Boligpolitikk
Varierte botilbud og et trivelig bomiljø er av stor betydning for den enkeltes trivsel. Det er derfor av vesentlig betydning at det i kommunene er tilgang til utstrakt variasjon av boliger, tomter og alternative lokaliseringer. I mange kommuner er det knapphet på tomter, og dette medfører økt prispress og en uforholdsmessig høy pris. Dette rammer i første rekke personer og familier i etableringsfasen. I de kommuner der tomter er en knapphetsfaktor må kommunen så raskt som mulig sørge for byggeklare tomter ved salg av kommunal eiendom eller ved å oppfordre til økt bruk av private reguleringsplaner.
11.1 Plan og bygningsloven
Plan og bygningsloven er i utgangspunktet en positiv lov. Det vil si en lov som skal brukes for å kunne gi tillatelser. Det har dessverre vist seg at mange kommuner bruker loven feil, slik at lovverket brukes til å stanse utbygging. Endringen av loven har medført et tilbakeskritt. Den "nye" plan og bygningsloven har økt byråkratiet og forsinket saksbehandlingen, og for mange føles det som en papirmessig hengemyr. Det er grunn til å anta at følgene av loven medfører økt ulovlig byggeaktivitet. Hensikten skulle være det motsatte. Oppland Fremskrittsparti vil arbeide for å endre loven slik at loven ikke blir ei tvangstrøye verken for boligbygger eller kommune.
Så lenge loven eksisterer, vil Fremskrittspartiets representanter praktisere den så liberalt som overhodet mulig, og ta mest hensyn til eiendomsretten.I tillegg gjør denne loven det nesten umulig å drive næringsvirksomhet innenfor bygg og anlegg for små firmaer. Oppland Fremskrittsparti vil være en pådriver for å få vekk de bestemmelsene i loven som gjør det vanskelig for småbedrifter.
Oppland Fremskrittsparti vil:
Begrense all byråkratisk planlegging som ikke er lovpålagt.
La den enkelte huseier selv få bestemme detaljer i egen bolig.
Se positivt på alle søknader om byggetillatelse og private forslag til reguleringsplaner som ikke krenker andres eiendom.
Arbeide for å forenkle godkjenningskravene, slik av seriøst og dyktig fagpersonell ikke blir tilsidesatt.
11.2 Kommunal boligutbygging
Kommuner og fylkeskommunen bør i minst mulig grad eie boliger. Selv om det i enkelte spesielle tilfeller føles naturlig at kommunen er eier, har de kommunale boliger alt for lett for å bli oppholdsplass for gjenger av rusmisbrukere eller andre kriminelle. Ungdomsboliger var ment som et tilbud til personer i etableringsfasen, men i stedet er det blitt innvandrerboliger eller sosialboliger. Oppland Fremskrittsparti vil arbeide for at disse boliger omsettes for en rimelig pris til den gruppen de var tenkt til å betjene.
11.3 Boliger for eldre og funksjonshemmede
Kommunene må legge til rette for at eldre og funksjonshemmede bo i sine egne boliger så lenge de ønsker det. Det offentlige bør ikke bygge boliger så lenge private kan dekke behovet. Kommunen bør likevel legge til rette for å skaffe tomter til utbyggerne.
Oppland Fremskrittsparti vil:
Legge til rette for bygging av trygdeboliger.
Legge til rette for bygging av boliger tilpasset funksjonshemmede.
At eldre som må flytte på institusjon skal ha krav på egne rom.
At ektefelle/samboere der den ene må flytte på institusjon, skal ha krav på å få bo sammen.
12.0 Barn og unge
Fremskrittspartiet vil oppmuntre og arbeide for at den fine overføringen av verdier og erfaringer som skapes gjennom kontakten mellom barn, foreldre og besteforeldre gis de beste muligheter. En slik samhørighet og kontakt øker forståelsen og respekten for mennesker også utenfor familien.
Fremskrittspartiet tar avstand fra at politikere og byråkrater ivaretar stadig mer av ansvaret for barn, unge og eldre. En familie kan aldri erstattes av offentlig ansatte.
12.1 Barnehager
Foreldrene må selv få velge hvordan deres barn skal oppdras. De må gis reelle valgmuligheter. De må selv få velge om de ønsker plass i barnehage eller barnepark, om de ønsker at en av foreldrene skal være hjemme eller om de ønsker en annen form for barnepass.
Fremskrittspartiet vil gi foreldrene større valgfrihet. All offentlig støtte til barnefamilier, her under kontantstøtte, barnehagesubsidier og fødselspenger, skal samles i en ytelse; en sterkt øket barnetrygd. Hensikten er å fjerne dagens diskriminerende fordelingspolitikk ovenfor de foreldre som velger å være hjemme med barna. Fremskrittspartiet vil likevel understreke at det er viktig å legge forholdene til rette for tilstrekkelig barnehageutbygging samt at barnehagenes åpningstider blir mer fleksible.
Fremskrittspartiet tar avstand fra de rigide kravene som gjør det umulig å skape valgfrihet og et rimeligere barnehagetilbud.
Oppland Fremskrittsparti vil:
Overlate opprettelse og drift av barnehager og barneparker til private institusjoner, organisasjoner og bedrifter.
Gi private og offentlige barnehager nøyaktig de samme betingelsene, så lenge det finnes offentlige tilbud.
Utbetale kontantstøtten direkte til alle barnefamiliene, i stedet for å betale beløpet til barnehagene.
Samle all offentlig støtte i en sterkt øket barnetrygd.
Gjøre det mulig å gi et alternativt barnehagetilbud, også for de som ikke kan betale for dagens tilbud, gjennom å si nei til overdrevne bemannings- og arealkrav.
Så lenge dagens krav finnes, si ja til alle søknader om dispensasjon, så lenge de fremmes i forståelse med foreldrene.
12.2 Barnevern
Formålet med barnevernet er å sikre alle barn en god og trygg oppvekst. Dette skjer best hvis vi erkjenner at barna er foreldrenes ansvar. I de aller fleste tilfeller vil det beste for barnet være å vokse opp hos foreldrene. Myndighetene skal derfor ha svært gode grunner for å ta barn fra foreldrene.
For å bedre rettssikkerheten må tvangssaker behandles av det ordinære rettsapparatet. Dette vil bedre muligheten for å få alle opplysninger på bordet, og for at de som tar avgjørelsen er kompetente.
Barnevernet i Oppland må bruke mye mer av sin tid på å hjelpe familier som har vanskeligheter med å klare seg i hverdagen, fremfor å gjennomføre tvangsvedtak.
Oppland Fremskrittsparti vil:
At barnevernet i alle saker skal ha som hovedmål å støtte opp om eksisterende familie i stedet for å bryte den opp.
Gå imot at barn tas fra foreldrene, med mindre det er alvorlig fare for barnets fysiske eller psykiske helse.
At en forsvarer bringes inn i saken med en gang et tvangsvedtak vurderes.
Gå inn for at alle tvangssaker behandles av rettsapparatet.
Bygge ut et nett som sikrer at barn som blir omplassert blir plassert i et trygt miljø straks.
Nedprioritere unødvendig papirarbeid for å forhindre at saker blir liggende ubehandlet.
Trekke barnevernet sterkere med i det rusrelaterte arbeidet.
12.3 Ungdom
Fremskrittspartiet har tro på ungdommen. Ungdom har fantasi og tiltakslyst, og er ingen svak gruppe som er avhengig av offentlige tilskudd på alle områder. Fremskrittspartiet vil se positivt på de tiltakene ungdommen står bak selv, eller i samarbeid med frivillige voksne. I prioriteringen av kulturtilbud vil Oppland Fremskrittsparti prioritere støtte til barn og ungdom, framfor støtte til annen kultur.
Oppland Fremskrittsparti vil:
Ikke behandle ungdommen som noen svak gruppe.
La ungdom og ungdomsorganisasjoner i størst mulig grad selv stå for drift og organisering av egne aktiviteter.
13.0 Kultur og fritid
Gjennom tildeling av stipender og kommunale støtteordninger setter det offentlige normer
for hva som er «god» - og støtteberettiget kultur- og hva som er «dårlig» kultur. Et kulturliv som baserer seg på et slikt system er ikke et fritt og mangfoldig kulturliv, men et kulturliv som utvikler seg ut fra vissheten om offentlig støtte.
Fremskrittspartiet ønsker et kulturliv som bygger på frihet og selvstendighet. Oppland Fremskrittsparti vil kanalisere støtte til kultur gjennom organisasjoner og lag. Det prisverdige arbeid som blir gjennomført av alle frivillige lag og organisasjoner må prioriteres innenfor kulturbudsjettene.
13.1 Ånds og ytringsfrihet
Fremskrittspartiet vil ha et samfunn der alle kan delta i en åpen meningsutveksling.
Uønskede meninger må bekjempes gjennom argumentasjon og ikke gjennom loven.
Ånds- og ytringsfriheten må ikke begrenses gjennom konsesjonsordninger som stenger enkelte ute fra å bruke mediene, eller gjennom offentlig støtte og subsidier som gjør at enkelte premieres på bekostning av andre.
Oppland Fremskrittsparti vil:
La alle trossamfunn fritt få bestemme over sin egen arbeidsform, organisasjon og forkynnelse.
Innenfor Den Norske Kirke gi hver enkelt menighet størst mulig selvstyre.
Avvise offentlig finansiering av radio og TV-selskaper, og gi dem full anledning til selv å velge finansieringsformer.
Så lenge dagens lovverk eksisterer, si ja til alle søknader om konsesjon fra radio og TV-stasjoner, videoutleie og -salg.
Gå imot offentlig styring av videoforhandlere, og la bransjen styres av ordinær lovgivning.
Gå imot ansettelse av fylkesforfattere.
La bygdebokarbeidet drives i regi av ideelle organisasjoner, og gjøre arbeidet selvfinansierende.
Arbeide for å liberalisere den såkalte «pornoloven».
13.2 Teater, kino og musikk
Kulturarrangementer er ingen sak for det offentlige, og skal ikke finansieres ved hjelp av skattebetalernes penger. Den enkelte må selv få velge hva han/hun ønsker å se og høre. Den enkelte må selv vise gjennom sine valg hva det er behov for. Da kan økonomiske og menneskelige ressurser utbyttes bedre.
De best drevne kinoer både i Norge og andre land det er naturlig å sammenlikne oss med, er privat drevet. Det offentlige kinotilbudet har vist seg som et kostbart system som ikke behøver å ta innbyggernes ønsker på alvor. Oppland Fremskrittsparti vil derfor arbeide for å sette driften av kommunale kinoer ut på anbud.
Oppland Fremskrittsparti vil:
Basere teatre, kinoer og konsertlokaler på selvfinansiering.
Si nei til offentlig støtte til teater- og andre sceneprosjekter.
Sette kommunale kinoer ut på anbud.
Si ja til søknader om privat kinodrift.
Redusere antall offentlig ansatte innen kultursektoren.
13.3 Biblioteker, museer og kunst
Museer og biblioteker er et viktig kulturtilbud. Virksomheten må likevel i større grad ta hensyn til etterspørselen etter slike tjenester. Inntektssiden må bli styrket, og målet er at virksomheten drives selvfinansierende.
Biblioteker og museer bør gjøres om til selvstyrte stiftelser, og det offentliges engasjement bør begrenses til å gi et tilskudd pr. besøkende så lenge det gis tilskudd. På den måten oppmuntres institusjonene til å tiltrekke seg publikum, og flere vil fatte interesse for tilbudene.
Kunstnere må som alle andre leve av sitt arbeid. De som ønsker å leve av kunsten, må produsere kunst det er kjøpere til.
Oppland Fremskrittsparti vil:
At bøker må dekkes fullt ut ved tap eller ødeleggelse.
Ta vare på de viktige museumsområdene som finnes, fremfor å opprette nye.
Dekke bibliotektjenesten for funksjonshemmede fullt ut.
Se positivt på økte inntekter til bibliotek og museer, enten det er snakk om sponsing eller egenbetaling.
13.4 Friluftsliv
Norge står fra naturens side i en særstilling, med rike muligheter til et mangfoldig friluftsliv. Dette bør flest mulig få delta i. Derfor må flere av de eksisterende lover og reguleringer liberaliseres eller oppheves.
Fremskrittspartiets lokalpolitikere vil praktisere det nåværende lovverket liberalt.
Oppland Fremskrittsparti vil:
Se positivt på hyttebygging.
Forenkle lovverket og byråkratiet som regulerer mulighetene til jakt og sportsfiske.
Avvise betydelige avgifter på jakt i egen skog.
Se positivt på båtliv og utbygging av småbåthavner.
