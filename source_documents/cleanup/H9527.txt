
Dato: 18. august 2005
Justispolitisk talsmann i FrP. Jan Arild Ellingsen
Krever bedre oppfølging av farlige drapsmenn
Fremskrittspartiets justispolitiske talsmann Jan Arild Ellingsen gir justisminister Odd Einar Dørum ansvaret for at farlige drapsmenn går fritt i samfunnet.
- Denne problematikken har han vist om lenge, men rett og slett unnlatt å ta tak i, sier Ellingsen.
NRK melder i dag at drapsmenn som er dømt til psykisk helsevern går fritt rundt i samfunnet. Flere skal ha blitt skrevet ut av helsevern uten at domstolene har blitt involvert, noe loven krever.
- FrP har gjentatte ganger tatt opp akkurat denne saken med justisminister Odd Einar Dørum. Svaret har vært det samme hver gang, at han lover å gjøre noe med det. Dagens NRK-oppslag bekrefter det jeg hele tiden har hatt inntrykk av. Han gjør ingen ting, fastslår Ellingsen.
- Det er total mangel på samarbeid mellom helse- og justissektoren. Så fort en person er overført til helsesektoren er han glemt. Dette er totalt uaktuelt og en hån mot ofrene for kriminalitet. De risikerer jo å møte de farlige personene fritt ute på gata, sier han.
