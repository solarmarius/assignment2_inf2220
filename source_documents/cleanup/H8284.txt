
2.4.2004
Marit Arnstad, Sp
Må være grenser for statlig styring
-Senterpartiet mener at det skal gis søskenmoderasjon i alle barnehager. Men det må være opp til den enkelte kommune å bestemme hvordan søskenmoderasjonen skal være. Det må være grenser for hvor detaljert staten skal styre de kommunale satsene, sa Marit Arnstad i debatten om søskenmoderasjon i Stortinget i ettermiddag. Stortingsflertallet, bestående av Arbeiderpartiet, Fremskrittspartiet og SV vedtok at det skal være 30% søskenmoderasjon for 2. barn og 50% for barn utover dette.
Arnstad sa videre at det forholdet at barnehagereformen er underfinansiert må følges opp. Et samlet Storting var enig om at barnehagereformen skulle fullfinansiering med statlige midler da reformen ble vedtatt. Nå viser et seg at den reelle økningen i statstilskuddet for 2004 for å innfri målet om makspris på 2.750 fra 1. mai er kun 80 millioner kroner.
Den detaljerte styringen som stortingsflertallet nå legger opp til, sammen med det forhold at reformen er underfinansiert, fører til at handlefriheten forsvinner. -Dette kan bl.a. føre til at kommunenes mulighet til å gi inntektsgradering reduseres, sa Arnstad.
