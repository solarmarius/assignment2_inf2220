
Oslo, 08. mars 2006
SOSIALISTISK VENSTREPARTIS PRESSETJENESTE
SV jubler for CO2-planer
- Det er all grunn til å juble over prosjektet Statoil og Shell legger fram i dag hvor de presenterer en løsning for CO2-rensing av et gasskraftverk på Tjeldbergodden. Dette er et konkret resultat av en aktiv miljø- og energipolitikk og Soria Moria-erklæringen, sier SVs energi- og miljøpolitiske talskvinne, Heidi Sørensen.
Sørensen vil likevel understreke at det gjenstår mye arbeid før planene om et gasskraftverk uten CO2-utslipp kan realiseres på Tjeldbergodden, og hvor CO2 kan brukes til å presse ut mer olje i feltene Draugen og Heidrun.
- Vi er innstilt på at gasskraftverk uten CO2-utslipp må realiseres i et spleiselag mellom oljeselskaper, kraftbransjen og staten. Avtalen mellom Statoil og Shell i dag viser at dette har vært den riktige veien å gå, sier Sørensen.
Hun peker på at vi kan få en spennende konkurranse om miljø rundt Nordsjøen om hvem som får det første storskala gasskraftverket med CO2-deponering i drift, ettersom oljeselskapet BP ønsker et liknende prosjekt knyttet til Millerfeltet som ligger på britisk sokkel.
- Nå må Norge også arbeide aktivt på internasjonale arenaer for å fremme teknologiutvikling knyttet til CO2-fangst og deponering. Dette er teknologi som bør skape ny optimisme med tanke på å løse de store klimautfordringene, avslutter Sørensen.
Vedlagt: 1. Pressemeldingen fra Shell og Statoil:
----
Shell og Statoil lanserer verdens største offshore prosjekt for bruk av CO2 til økt oljeutvinning
Shell og Statoil har undertegnet en avtale om å samarbeide om å utvikle et storskala prosjekt for å bruke CO2 for å øke oljeutvinningen (EOR) i offshore felter.
Prosjektet består av et gasskraftverk på Tjeldbergodden i midt-Norge, som skal forsyne CO2 til bruk i olje- og gassfeltene Draugen og Heidrun. Elektrisitet fra kraftverket vil også bli overført til plattformene og vil dermed bringe disse installasjonene ned mot null utslipp av CO2 og NOx.
Fordelene som en kan oppnå gjennom dette prosjektet er:
· Storskala bruk av CO2 for EOR-formål
· Forlenget levetid av viktige olje- og gassfelter
· Betydelig reduksjon av CO2 og NOx-utslipp
· Industriell verdiskaping og teknologiutvikling
· Bidrag til den langsiktige kraftbalansen i Midt-Norge
Å etablere denne CO2 verdikjeden er teknologisk og økonomisk utfordrende. Prosjektet vil derfor være avhengig av betydelig statlig finansiering og samarbeid, særlig når det gjelder CO2 fangst og transport. Et stort kraftverk i denne regionen vil innebære store samfunnsøkonomiske besparelser som må komme prosjektet til gode. Prosjektet vil også være avhengig av engasjement fra andre industri- og kraftselskaper i regionen.
Statoil og Shell vil gjennom 2006 bearbeide de kommersielle og teknologiske sider forbundet med prosjektet for å avklare forutsetningene for lønnsomhet. Statoil og Shell ønsker å være konstruktive bidragsytere for å få på plass robuste industrielle løsninger på CO2-omkrådet, og er derfor beredt til å påta seg forpliktelser i forhold til de industrielle behov de har. De ulike elementene av prosjektet vil etter planen bli faset inn i perioden 2010 til 2012.
"Vårt mål er å etablere et bredt partnerskap for å realisere dette nyskapende prosjektet, som responderer på grunnleggende fremtidige utfordringer som samfunnet står overfor innenfor energiproduksjon og miljø," sier konsernsjef Helge Lund i Statoil.
Prosjektet er i tråd med internasjonale og nasjonale målsettinger for klimatiltak og svarer på utfordringene som knytter seg til behovet for økt energiproduksjon og dermed økende CO2-utslipp. Prosjektet kan potensielt utnytte og lagre mellom 2 og 2,5 millioner tonn CO2 hvert år i Draugen- og Heidrunfeltet.
"Dette er en viktig milepæl for Shell i retning av vår visjon for grønnere fossile brensler med det meste av CO2 utslippene fanget og lagret i undergrunnen", sier konsernsjef Jeroen van der Veer i Shell.
Shell var et pionerselskap for å ta i bruk CO2 for økt oljeutvinning på 1970 tallet.
Statoil har vært et pionerselskap ved å fange og lagre CO2 på Sleipnerfeltet fra 1996 og gjennom arbeidet i prosjektene Snøhvit utenfor Hammerfest og In Salah i Algerie.
