
Søndag 15. august 1993
KrF-leder Kjell Magne Bondevik på valgkampåpning i Akershus:
SYSSELSETTING ER GOD FAMILIEPOLITIKK
- KREVER BEDRE STUDIEFINANSIERING
Kampen mot ledigheten er god familiepolitikk. Spesielt viktig er det å sette inn tiltak for å få unge inn på arbeidsmarkedet. Unge må ha mulighet til å kvalifisere seg for en jobb. Derfor trenger vi en god studiefinansiering. Kristelig Folkeparti vil legge om studiefinansieringen med større vekt på stipend, og på sikt øke stipendandelen til 40 prosent. Dette sa KrF-leder Kjell Magne Bondevik under valgkampåpningen i Akershus KrF i Asker søndag 15.august 1993.
I Akershus er det nå 9512 helt arbeidsledige. Ledigheten er høyest blant unge under 25 år. I denne aldersgruppen danner mange egne husholdninger og inngår ekteskap. At denne gruppen kommer inn på arbeidsmarkedet, er viktig både økonomisk og sosialt, og er god familiepolitikk. Ingen parti har fasitsvar på hvordan ledigheten skal løses, men Kristelig Folkeparti mener det er nødvendig med flere tiltak. KrF vil arbeide for å gi unge mulighet til å kvalifisere seg for en jobb gjennom en god studiefinansiering med høyere stipendandel når Stortinget skal vedta en ny studiefinansieringsordning kommende år, sa Kjell Magne Bondevik.
Bondevik sa også at den nye studiefinansieringsordning måtte gi forbedringer av de sosiale ordninger for studenter med barn, og at gifte studentektepar ikke må diskrimineres i forhold til samboende ved tildeling av stipend og avskrivning av lån i forbindelse med svangerskapspermisjon.
Akershus med sine høyskoler og forskningsmiljø, har gode muligheter for å gi unge gode kvalifikasjoner for et framtidig arbeidsliv. Fylkets samlede muligheter på Kjeller og Norges Landbrukshøgskole på Ås innenfor miljøteknologi er interessant. Utfordringen er å utnytte disse miljøene og de unges ressurser til lokal næringsutvikling og jobbskaping, sa Kjell Magne Bondevik.
