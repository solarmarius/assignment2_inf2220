
03.07.02
Vegard Martinsen, (DLF)
Rentesirkuset igang igjen - og alle legger skylden på andre
Norges Bank hever nå foliorenten med 0,5 prosentpoeng, slik at foliorenten blir 7,00%, mens dagslånsrenten blir 9,00%. Dette fører til at alle som har lån får større utgifter. Hvem har skylden for dette? Opposisjonsleder Jens Stoltenberg skylder på regjeringens skattelettelser. Helt feil, sier finansminister Per Kristian Foss; han legger skylden på de gode lønnsoppgjørene.
Dette skjer hver gang, og ingen av deltagerne blir klokere av diskusjonen. Men hvordan burde det være? En liberalistisk politikk ville ha vært helt uten dette sirkuset, og også helt uten de forutgående problemene. I et liberalistisk system vil lønningene blitt avgjort i bedriftene - går bedriften godt vil det være muligheter for lønnsøkninger, trenger bedriften flere eller bedre ansatte vil også lønningene kunne gå opp.
Dagens system, som innebærer at lønnsøkninger i alt for stor grad gis etter synse-kriteriet («jeg synes at denne gruppen bør ha høyere lønn») er totalt useriøst.
I et liberalistisk system ville det heller ikke vært en kolossal kjøpslåing blant politikerne om skattenivå og utgiftsposter. I et liberalistisk system vil folk selv disponere de penger de tjener, og problematiske skatteoppgjør vil ikke forekomme. Dessuten, i et liberalistisk system ville ikke staten ha kunnet manipulere pengemengden og rentenivået, og derfor ville man hatt en stabil pengeverdi. Renter vil bli avtalt når lån opptas og vil ikke kunne bli endret underveis, slik de blir idag. Derfor ville folk visst hva renten er så lenge lånet løper.
Dagens sirkus bør erstattes av en seriøs politikk med stabilitet og forutsigbarhet for alle lønnstagere, forbrukere, låntagere, bedriftsledere og skatteytere. Dessverre er det kun DLF som står for dette alternativet.
