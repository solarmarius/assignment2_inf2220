
Dato: 30. januar 2006
Formann i FrP, Carl I. Hagen
- Norge har ingenting å beklage
Formann i FrP, Carl I. Hagen mener Norge ikke har noe å beklage overfor muslimer som føler seg støtt av at avisen Magazinet publiserte tegninger av Muhammed.
- Publiseringen av Muhammed-tegningene i Magazinet er langt innenfor det ytringsfriheten tillater. Derfor har heller ikke Norge noe å beklage overfor muslimer i Norge eller i utlandet, mener Carl I. Hagen.
Han minner om at publiseringen heller ikke skjedde med noe motiv om å krenke muslimer eller Islam som religion.
- Jyllands-posten publiserte tegningene for å vise hva forfatteren av en barnebok ikke turte å trykke. Bakgrunnen for at bildene ble trykket var altså å vise begrensningene i trykkefriheten, og hadde ingen provoserende hensikt. Det samme var tilfellet da avisen Magazinet trykket tegningene her i Norge, legger han til.
Carl I. Hagen mener det var galt av Utenriksdepartementet å bagatellisere trykkingen av Muhammed-tegningene i Magazinet.
- UD har ingen politisk ryggdekning for å bagatellisere ytringsfriheten. Siden Magazinets publisering av bildene er klart innenfor ytringsfriheten, burde UD heller forklart og forsvart hvordan denne friheten slik den praktiseres i Norge og vesten for øvrig.
- Dessuten er reaksjonene fra den muslimske verden et paradoks sett i forhold til at ytterliggående muslimer i Oslo i fjor publiserte boken "Satans sønner", som inneholdt sterke påstander om kristne nordmenn. Nordmenn skal altså måtte godta at ytterliggående muslimer kaller oss satans sønner, samtidig som norske aviser nektes den samme ytringsfriheten, avslutter Hagen.
