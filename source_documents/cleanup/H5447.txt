
Oslo, 9.1.2002
Trekk norske styrker ut av den USA-ledete "Enduring Freedom"
- Forsvarsminister Kristin Krohn Devolds forsvar for at norske spesialstyrker deltar i USAs operasjon "Enduring Freedom" er et alvorlig politisk valg. Det er et nytt og langt steg for å oppheve folkerettens strenge grenser mot å sette inn krigførende styrker på området til en annen suveren stat. Dette føyer seg inn i en rekke norske unnlatelsessynder når USA de siste årene har handlet i strid med folkerettens regler. Men Norges rolle blir alvorligere nå, fordi norske bakkestyrker deltar i tilretteleggingen for USAs militære angrep å fremmed jord, sier RVs nestleder Erling Folkvord.
Han minner om at Norge unnlot å protestere da USA i august 1998 gjennomførte rakett- og bombeangrep mot Afganistan og Sudan. I det siste tilfellet ble en medisinfabrikk bombet. USAs pressetalsmann hevdet å ha beviser for at det ble produsert kjemikalier for terrorister der. Siden har USA unnlatt å legge fram beviser og i stedet betalt erstatning til eieren av fabrikken.
- Ethvert slikt angrep betyr en liten forandring i det som kalles krigens folkerett. Når USA og Norge tilstrekkelig mange ganger har brutt folkeretten, så er den erstattet med den sterkestes rett, sier Folkvord. Han krever derfor at de norske spesialstyrkene må trekkes ut av enhver deltakelse i den USA-ledete "Enduring Freedom" som pågår i Afghanistan.
