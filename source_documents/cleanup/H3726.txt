
12.5.97
Anne Enger Lahnstein,
SENTERPARTIETS ELDRESATSING:
Vil prioritere pleietrengende eldre som trenger heldøgnsomsorg
Flere må få omsorgskontrakter med lønn og avlastningstiltak
Øke minstepensjonen med 1000 kroner pr. måned
Under et møte om eldrepolitikk i Trondheim mandag kveld forsikret Senterpartiets leder Anne Enger Lahnstein at Senterpartiet vil være en pådriver for å få til gode løsninger ved behandlingen av Regjeringens eldremelding som legges frem tirsdag.
- Det er spesielt for de pleietrengende eldre som trenger omsorg 24 timer i døgnet vi må gjøre en felles satsing. Enerom er viktig, men ikke nok. Vi trenger flere heldøgnsplasser og omsorgsboliger. Det er behov for flere ansatte og de må sikres bedre arbeidsvilkår, understreket Lahnstein.
- Senterpartiet vil i tillegg fremheve det omfattende og betydningsfulle omsorgsarbeidet som mange pårørende gjør for sine pleietrengende familiemedlemmer. Vi vil arbeide for at pleietrengende og deres pårørende sikres rett til omsorgskontrakt om blant annet omsorgslønn og avlastningstiltak. Vi har i den forbindelse foreslått at staten skal dekke 50 prosent av utgiftene til omsorgslønn, slik at kommunene gis mulighet til å tilby omsorgslønn til de med tyngende omsorgsoppgaver.
En annen prioritert oppgave for Senterpartiet, er å gi minstepensjonistene et økonomisk løft. Vi vil derfor i forbindelse med Langtidsprogrammet foreslå en økning på 1000 kroner pr. måned, sa Lahnstein. Det skal etter vår mening ikke betales skatt av minstepensjon. I tillegg må hjemmesykepleie være gratis.
