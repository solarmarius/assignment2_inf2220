
5.9.2005
Stortingsrepresentant Morten Lund, Senterpartiet
BONDEVIKS LURERI OM SKATTELETTE
I valgdebatten har Bondevik og Foss påstått at deres planlagte skattelettelser i stor grad vil gå til de med låge og midlere inntekter fordi minstefradraget skal økes med 6 milliarder kroner. Det er en mer enn tvilsom sannhet.
Beregninger fra Finansdepartementet fra 2004 viser at gjennomsnittlig bruttolønn for kvinner var i underkant av 225.000 kroner. De 1.5 millioner personer med inntekt under denne grensa får bare 680 millioner pga det økte minstefradraget. De om lag 900.000 med inntekt over 350.000 kroner - som var gjennomsnittsinntekt for menn - får 2700 millioner pga økt minstefradrag. Tar vi med Bondeviks planer om å redusere toppskatten med 9 milliarder, får denne siste gruppen en samlet skattelette på 11,7 milliarder kroner!
Det kan med rette snakkes om skattelette-smuler til de med låge inntekter. Tas også effekten av redusert formueskatt og boligskatt med, blir smulene bittesmå.
Kvinner kommer dårlig ut. Lettelsene for en gjennomsnittlig kvinnelønn av økt minstefradrag og redusert toppskatt vil bli 4000 kroner lågere enn for en gjennomsnittlig mannslønn. 300.000 menn vil få en skattelette på over 10.000 kroner, men bare 60.000 kvinner. Regjeringens planer om skattelette er et byks bakover for likestillingen!
De meget store skattelettelsene vil fordele seg svært ujevnt på Norges-kartet. Innbyggerne i Bærum får like mye i redusert toppskatt som innbyggerne i Nordland, Troms og Finnmark til sammen: 450 mill kr. Innbyggerne i Oslo og Akershus får 3062 millioner i redusert toppskatt. De er like mange som innbyggerne i Hedmark, Oppland, Nord-Trøndelag, Nordland, Troms og Finnmark som får en gevinst på bare 915 mill. kr. ifølge Finansdepartementet.
En Regjering som foreslår slike endringer må vel ønske at de økonomiske forskjellene i samfunnet skal øke! Senterpartiet ønsker ikke en slik utvikling. Vi har foreslått at matmomsen skal reduseres med de 6 milliardene. Det vil gi en gevinst på 3000 kroner for en vanlig husstand. Også pensjonister og folk med svært liten inntekt vil få den samme nytten av et slikt minstefradrag.
