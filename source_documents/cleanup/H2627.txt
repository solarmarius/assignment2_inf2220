
Fredag 28. januar 1994
Komitéleder Jon Lilletun (KrF):
BEHOV FOR "OSLO-AVTALE" I SKOLEN - UTFORDRER HERNES
Det er behov for en fredsavtale - kall det gjerne en "Oslo-avtale" mellom skolen og departementet, for å sikre arbeids-roen i norsk skole. Jeg utfordrer kirke-, utdannings- og forskningsminister Gudmund Hernes til å ta initiativet til en slik avtale. Det sa stortingsrepresentant Jon Lilletun, som er leder i Stortingets kirke- og undervisningskomité, i sitt foredrag da Kristelig Folkeparti arrangerte en skolepolitisk konferanse i Bergen fredag.
Jon Lilletun mente at uroen rundt lærernes arbeidstidsavtale er i ferd med å få et slikt omfang at det truer mange elevers mulighet til å få avlagt eksamen i vår.
-En "Oslo-avtale" i skolen vil bidra til å sikre arbeids-glede og arbeidsro i skolen, sa Jon Lilletun, som minnet om at KrF hele tiden hadde vært skeptisk til at den nye arbeidstids-avtalen skulle gjøres gjeldende midt i et skoleår. Han mente reaksjonene rundt om i landet hadde vist at denne skepsisen var berettiget. I tillegg har fortolkningen av avtalen skapt mye frustrasjon blant lærerne, la han til.
Jon Lilletun minnet også om det uavhengige beregnings-utvalget som Stortinget før jul vedtok skulle opprettes for å beregne kostnadene ved gjennomføringen av nye reformer.
-Kristelig Folkeparti vil fremme forslag om at dette utvalget så snart som mulig må gå gjennom Reform-94 for å få fram de reelle kostnadene. I forbindelse med Revidert Nasjonal-budsjett må det så arbeides for at staten skal bevilge de nødvendige midlene, i den størrelsesorden som dette utvalget kommer fram til, sa Jon Lilletun.
-De store avvikene i kostnadsberegningene fra henholdsvis departement og Kommunenes Sentralforbund viser behovet for at et slik utvalg kommer i arbeid, konkluderte Jon Lilletun i foredraget sitt på KrFs skolepolitiske konferanse i Bergen fredag.
