
11.06.03
Rød Valgallianse
Norsk helsevesen feirer 400 år med pomp og prakt i Bergen
Fødeavdelingen ved lokalsykehuset i Lærdal legges ned, kirurgiske indremedisinske avdelingen ved sykehuset i Florø leges ned
Helseministeren må gripe inn!
Helse Vest har i styremøte i dag vedtatt å legge ned fødeavdelinga ved lokalsykehuset i Lærdal, og å legge ned aktiviteten ved kirurgisk indremedisinsk avdeling ved sykehuset i Florø. Samtidig har Helse Vest sendt ut en brosjyre der de presenterer samarbeid med nye, private institusjoner innen kirurgi i Bergen.
På tross av omfattende protester blir lokalsykehus, akuttberedskap og fødetilbud foreslått nedlagt, ikke bare i Lærdal og Florø, men over hele landet. Dette er en utvikling Rød Valgallianse ikke kan godta.
"Vi krever at helseministeren griper inn og overprøver Helse Vests avgjørelse. Hvis denne nedlegginga ikke stanses betyr det i realiteten at fødetilbudet blir satt langt tilbake i tid." sier Torstein Dahle, leder i RV
"Denne raseringen av fødetilbudet er et overgrep mot folk i området, og underminerer akuttberedskapen generelt ved sykehuset i Lærdal. Vi frykter for sykehusets fremtid uten fødeavdeling," fortsetter Dahle.
Til helgen skal 400 år med norsk helsevesen feires på helsepolitisk toppmøte i Bergen.
"Det er fullstendig grotesk at dette vedtaket, som totalt underminerer folks rett til et anstendig sykehustilbud i sitt nærområde, kommer samme uke som helseministeren, statsministeren, Gro Harlem Brundtland og Kong Harald skal feire helsevesenet i Norge!" avslutter RV lederen.
