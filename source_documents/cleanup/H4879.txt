
12. februar 2001
Gunn Olsen
Sykelønna er trygg!
Den godse sykelønnsordningen vi har her i landet, er og forblir trygg og er et stort gode. Alle forsøk på å svekke den vil bli avvist, sier Telemark Arbeiderpartis leder, stortingsrepresentant Gunn Olsen.
- Det spekuleres stadig i at sykelønnsordningen kan bli svekket. Vi vil ikke akseptere noen svekkelse av arbeidstakernes rettigheter på dette området, sier fylkespartileder Gunn Olsen bestemt. Hun viser til at mediene til stadighet lanserer dette som en sak som er vanskelig for Arbeiderpartiet og Stolteberg-regjeringen. Og her fins unektelig mange krefter som hevder at sykelønnsordningen er for dyr, og som forsøker å legge press på regjeringen for å få den endret til det dårligere. For få dager siden kunne en avis dessuten offentliggøre en liste over hvilke statsråder som vil verne sykelønnsordningen slik den er, og noen som angivelig ville svekke den.
-Dette er bare spekulasjoner, sier Gunn Olsen. Hun viser til at Arbeiderpartiets regjering selvsagt er bundet av Arbeiderpartiets program. Og i denne sammenheng vedtok landsmøtet følgende helt klare løfte: Arbeiderpartiet vil ikke svekke arbeidstakernes rettigheter i sykelønnsordningen, men satse på tiltak som fremmer helse og forebygger sykdom i arbeidslivet.
-Dette lar seg ikke tolke vekk, sier Gunn Olsen. -Dersom det, mot all formodning, skulle finnes statsråder som vil forsøke seg på å bortforklare programmet, skal vi sørge for å lese høyt for dem og slik minne dem på hva landsmøtet vitterlig har vedtatt, sier hun. Men tilføyer at hun ikke regner med at det blir nødvendig: Programmet vårt er den rettesnor både vi i stortingsgruppa og alle statsråder i en arbeiderparti-regjering ganske enkelt har å forholde seg til og sørge for å følge opp, sier Gunn Olsen.
