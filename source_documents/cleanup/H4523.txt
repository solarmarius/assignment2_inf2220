
torsdag 29. mars 2001 16:15:29
Langtidsprogram uten kultursatsing
Tross fagre løfter fra statsministeren og kulturministeren om en kraftig satsing på kultur over hele landet, er regjeringas langtidsprogram helt uten forpliktende opptrappingstiltak på kulturområdet. Det sier Venstres nestleder og 2. kandidat ved høstens stortingsvalg, Aud Folkestad, i en kommentar til langtidsprogrammet.
Det ser ikke ut til at regjeringas ekstrasatsing på 4 mrd. til barn og ungdom, vil komme kulturlivet til gode. Regjeringa avspiser nok en gang kulturministeren med gode intensjoner, og hun henvises til vage løfter og uklare prioriteringer.
Regjeringas hovedsatsingsområde, Den kulturelle skolesekken, er i langtidsprogrammet nevnt med en setning:" Gjennom den kulturelle ryggsekken vil regjeringa bidra til å styrke kulturtilbudet i skolen." Aud Folkestad beklager sterkt at regjeringa ikke kommer med forpliktende og langsiktige mål for den framtidige kultursatsinga i skolen. Prosjektet er overmodent for realisering og norske skoler har et akutt behov for profesjonell kunst- og kulturformidling, men midlene lar vente på seg. Venstres nestleder beklager sterkt at ikke kulturministeren kommer med en egen tilskuddsordning for Den kulturelle skolesekken som gjør det mulig å gjennomføre ordningen over hele landet.
Folkestad er også skuffa over regjeringas signaler om NRK. - De sier at de har som mål å opprettholde NRKs sterke posisjon som allmennkringkaster, men det er sterkt beklagelig at de ikke kommer med noen konkrete forslag til hvordan denne viktige oppgaven skal løses. Hvis regjeringa mener at NRK er en viktig kulturinstitusjon, må de bidra med de midler som er nødvendig for at NRK skal kunne hevde seg i en moderne medievirkelighet - det holder ikke med fagre ord.
Langtidsprogrammets kulturkapittel preges i det hele tatt av påpekninger av viktige oppgaver og problemer knyttet til disse, og er uten forpliktende tiltak. Avsnittet Nye utfordringer i kulturpolitikken er en ren beskrivelse av dagens situasjon:"Mange kulturtilbud har stor publikumstilstrømning", "Teaterbesøket holder seg stabilt." og "Mediebruken har gjennomgått store endringer de siste tiårene" !
Hvis vi skal få noen kultursatsing her i landet, må Arbeiderpartiet sørge for å gi sin kulturminister et langt bedre arbeidsgrunnlag enn det regjeringa legger opp til i sitt langtidsprogram, avslutter Venstres nestleder Aud Folkestad.
