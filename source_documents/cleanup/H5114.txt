
08.09.2001
Vil rasere skolene
De siste dagene før valget har Høyre spredt en anonymisert løpeseddel utformet som en trafikkbot der Arbeiderpartiet beskyldes for å sløse bort 45 milliarder. Det er den mye omtalte rapporten fra Statsconsult - som selskapet selv har advart mot ukritisk bruk av, som brukes. - Det Høyre ikke forteller er at partiet ved å trykke denne rapporten til sitt bryst, dermed også sier ja til å rasere norsk skole, sier lederen for Oslo Arbeiderparti, Bjørgulv Froyn.
10 av disse milliardene er nemlig hentet fra norsk skole - dersom vi legger ned en fjerdedel av alle skoler, samler elever i større skoler, dobler elevtallet i klassene, sparker lærere og kutter vekk alt annet enn rent pugg. Bare for Oslo vil Høyres tall bety et kutt på svimlende 840 millioner kroner, sier Froyn.
Hvor urealistisk tallet er vises når en vet at grunnskolen i Oslo hadde driftsutgifter på 2,4 milliarder kroner i år 2000.
Et slikt kutt vil få enorme konsekvenser landet rundt - størst blir kuttet i Akershus og Hordaland med over 1 milliard kroner, mens det i et fylke som Finmark blir om lag 170 millioner kroner mindre å drive skoler for, med Høyres kutt.
Det er greit at vi på denne måten får bekreftet at Høyre er villig til å gå svært langt for å innfri sine skatteløfter til de rikeste. Folk bør få vite at de dermed også sier nei til en høyst nødvendig opprusting av norsk skole. Tvert om, så vil norsk skole miste hver fjerde eller femte krone som brukes i dag.
Oslo har ikke råd til Høyres skolekutt
- Vi har sett på virkningene for noen Oslo-skoler, dersom Høyres skatteløfter skal holdes. Med en nedkjæring på 10 milliarder - et tall som Høyre mener "Jens sløser bort" blir kuttet per elev 16.884 kroner per elev. Hvis Høyre "nøyer " seg med 20 prosent kutt blir kuttet per elev 9.596 kroner Dette vil gjelde for samtlige skoler i landet. Dette er et enormt kutt, når vi vet at kommuner flest bruker fra 35.000 til 50.000 kroner per elev per år
I det verste tilfellet vil f. eks. Groruddalsskolene Bjøråsen skole tape 5 millioner, Gran skole 7.7 millioner, Ammerud skole 9 millioner, For enkelte av skolene i Oslo syd er tallene 8,6 millioner for Holmlia og 9,5 millioner for Prinsdal skole. På Oslo vest vil Bestum skole tape 7,6 millioner og Lysejordet skole 8,6 millioner kroner
- Hva slags undervisning hver enkelt skole skal få til for dette og hvilke konsekvenser det blir for skoleorganiseringen, må Høyre gi et svar på - så lenge de stadig vekk mener at "Jens sløser bort" 10 milliarder på norsk skole, sier Froyn.
Kan vi la tallmagikerne styre
- Spør elever, foreldre og lærere rundt om i Oslo-skolene om dette er mulig. Hvordan dette skal skje, bør Høyre gi et svar på. Hvis ikke bør de snarest trekke tilbake sine løpesedler og beklage slik bruk av tall, sier Froyn. - Å love slike skattekutt uten samtidig å opplyse om konsekvensene er å føre folk bak lyset
- Men når en kjenner Høyres evner som tallmagikere, har jeg ingen tro på at de vil beklage dette. sier Foyn. Men tallbruken viser baksiden av Høyres gigantiske skatteløfter. I andre sammenhenger snakker partiet om 70 milliarder i skattelette.
- For øvrig synes jeg det er svært merkelig at ingen medier har grepet skikkelig fatt i Høyres bruk av tall. Skatteløftene har åpenbart virket, men velgerne fortjener også å få greie på hva som ligger bak disse tallene, mener Froyn som særlig har gått inn på konsekvensene for Oslo.
- Men denne saken har interesse for hele landet. Høyre skal spre denne propagandaen i nesten 100.000 eksemplarer landet over de siste dagene før valget, i følge Aftenposten..
Med et kutt i skolebudsjettene på 10 milliarder kroner - som Høyre må mene dersom 45 milliarder "sløses bort" blir kuttet slik på fylkene:
Østfold: 530 millioner
Akershus: 1.010 millioner
Oslo: 840 millioner
Hedemark: 407 millioner
Oppland: 409 millioner
Buskerud: 503 millioner
Vestfold: 490 millioner
Telemark: 365 millioner
Aust-Agder: 250 millioner
Vest-Agder: 380 millioner
Rogaland: 927 millioner
Hordaland: 1.010 millioner
Sogn og Fjordane: 261 millioner
Møre og Romsdal: 600 millioner
Sør-Trøndelag: 600 millioner
Nord-Trøndelag: 340 millioner
Nordland: 580 millioner
Troms: 362 millioner
Finmark: 167 millioner
