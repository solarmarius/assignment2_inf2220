
1.6.2001
Morten Lund,
Pressemelding fra
STUDENTENE BØR FÅ TOMTEN PÅ ROSENBORG.
Senterpartiets stortingsrepresentant fra Sør Trøndelag, Morten Lund, er overrasket og bekymret over at NTNU velger å selge en tomt på Rosenborg til Heimdalgruppen og Veidekke, når Samskipnaden har bedt om å få kjøpe tomten for å oppføre studenthybler. Lund er kjent med mangelen på studenthybler i Trondheim, som fører til at mange studenter må betale en svært høy pris for et lite krypinn på det private markedet.
-Dette er etter mitt skjønn uakseptabelt fra NTNU sin side. Vi er alle klar over den underdekningen vi har på rimelige boalternativer for studentene i Trondheim, og ikke minst NTNU burde kjent til dette. Dessuten er jo NTNU forpliktet i henhold til Lov om høyskoler og Lov om Studentskipnader til å ha det overordnede ansvar for studentenes totale læringsmiljø, og innunder dette begrepet faller også studentenes boligforhold, sier Lund i en kommentar fra Stortinget.
Lund sier videre at han allerede har bedt Kirke- Utdannings- og Forskningsminister Trond Giske om en forklaring i saken anledning i og med at NTNU jo er et statlig organ og dermed direkte underlagt statsråden. Lund regner med å få svar i løpet av en ukes tid.
-Dette er ingen vanskelig sak for statsråden. Her bør han gå inn og instruere NTNU om at Samskipnaden bør få tomten med en klausul om at det skal bygges hybler for studentene der, og det er nettopp det som ligger i mitt spørsmål til statsråd Giske, avslutter Lund fra Stortinget.
