
Stortinget, 31. juli 2003
Stortingsrepresentant Karl Eirik Schjøtt-Pedersen, Arbeiderpartiet
Den registrerte arbeidsledigheten øker
- Den registrerte arbeidsledigheten økte med om lag 6.000 personer fra juni til juli. Over 97.000 mennesker er nå ledige. Dette er en alvorlig utvikling og en stor belastning for de menneskene som blir rammet av ledighet, sier Arbeiderpartiets kommunalpolitiske talsmann, Karl Eirik Schjøtt-Pedersen i en kommentar til Aetats ledighetstall for juli.
- Statistikken viser at det nå er 17.600 flere arbeidsledige (økning på 22 prosent) enn det var for ett år siden. Det sesongjusterte tallet for summen av helt arbeidsledige og ordinære tiltaksdeltakere er på over 111.000 personer. Dette tallet har ikke vært høyere siden mars 1997. Veksten i arbeidsledigheten viser at Regjeringen ikke har gjort jobben sin når det gjelder å bekjempe den, sier Schjøtt-Pedersen.
- Arbeid til alle er den viktigste oppgaven for Arbeiderpartiet. Derfor må vi få til et kjempeløft for å få ned arbeidsledigheten og for å styrke norsk næringsliv på lang sikt. Vi må styrke innsatsen for å skape nye arbeidsplasser, blant annet gjennom økte rammer til SND, og vi må styrke forsknings- og utviklingsarbeidet i bedriftene, sier Schjøtt-Pedersen.
- I tillegg må vi styrke tilbudet til de som er arbeidsledige: Ved å opprette flere tiltaksplasser for de som er ledige, ved å gi en garanti om arbeid, utdanning eller tiltaksplass for alle under 25 år og ved å gi bedrifter i utsatte bransjer mulighet til å permittere ansatte lenger enn 26 uker, slik at en unngår å måtte si opp ansatte. Arbeiderpartiet gikk kraftig imot Fremskrittspartiet og regjeringspartienes vedtak om å svekke arbeidsledighetstrygden med inntil 20.000 kroner per år for arbeidsledige, avslutter Schjøtt-Pedersen.
