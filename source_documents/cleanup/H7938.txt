
23. oktober 2003
ARBEIDERPARTIETS STORTINGSGRUPPE
Stortingspresident Jørgen Kosmo
- Vi trenger et løft for å ta vare på kulturarven
- Statsråd Viktor Norman som samordningsminister, må ta noen dyptgående initiativ for å komme i gang med å bevare og vedlikeholde de tusenvis av bygninger med kulturhistorisk verdi som vi har i landet. Det understreket stortingspresident Jørgen Kosmo i en interpellasjon i dag.
- Det finnes tusenvis av verneverdige hus og eiendommer i Norge. Slott og husmannsplasser, som det norske samfunn har ansvar for å vedlikeholde. Men selv om vi er et lite og rikt land, har vi ingen gjennomtenkt strategi for å sikre vedlikehold og bevaring av våre kulturminner. Jeg har sjekket i fagbudsjettene og må konkludere med at det er ingen av departementene som bevilger tilstrekkelig til vedlikehold, og derfor er forfallet i denne bygningsmassen stor og dette vil fortsette. Jeg er overbevist om at det ikke er manglende vilje som er årsak til dette, men at bevaring av bygninger taper kampen med andre hovedoppgaver og at budsjettene er presset.
Derfor trenger vi nå en helhetlig plan for forvaltning av disse byggene og omgivelsene rundt dem. Arbeids- og administrasjonsministeren må koordinere dette viktige arbeidet i regjeringen, og komme med en melding til Stortinget om saken. Dette arbeidet haster dersom vi ikke skal miste uvurderlige kulturskatter, sa Kosmo.
Han viste blant annet til Rollag kommune som i år har fem tusen kroner for å vedlikeholde stavkirken sin fra 1300 tallet.
- Det sier seg selv at riksantikvaren må inn for å bevare kirken for ettertiden. Det skulle være rart om vi lot den forfalle nå, etter at den har stått der fra 1300 tallet. Det er en skam, og det kan ikke være kirken eller kommunens ansvar alene å bevare den, sa han.
Kosmo viste også til Alstadhaug kirke som har slike skader i taket, at området rundt kirken må sperres av fordi takstein faller ned.
- Slik har kirken stått siden i sommer og regnet har allerede gjort ytterligere skade. Dette kan vi ikke være bekjent av, sa Kosmo.
Han understreket også at det er viktig å utdanne håndverkere som har kunnskap om gammel håndverkstradisjon og kan ta oppdrag av denne type.
- I en tid med høy ledighet kan det være et alternativ å trekke inn arbeidsledige og gi dem tilbud om opplæring på dette viktige området i stedet for at de går ledige. Det må utarbeides en politikk på området, og statsråden må sette et skikkelig fokus på området, sa Kosmo blant annet.
