
20.mars 2003.
Karmøy KrF
Kommunevalget 2003
KRISTNE VERDIER - OMSORG - LIKEVERD - GODE LEVEVILKÅR
Innledning
Kristelig Folkeparti legger det kristne menneskesynet, de 10 bud og den bibelske forvaltertanken til grunn for alt sitt politiske arbeid. Kristne verdier, omsorg, likeverd og gode levevilkår - er overordnet for KrFs målbevisste og aktive arbeid i Karmøy.
KrF går inn for:
· Å styrke den kristne kulturarv i hjem, skole og samfunn.
· Best mulig livsvilkår og livskvalitet for alle innbyggerne i kommunen.
· En stadig bedre kommune å leve i for alle generasjoner.
· En rettferdig fordeling til alle i kommunen.
Demokrati - folkestyre i praksis
De folkevalgte skal styre virksomheten, samtidig som administrasjonen gis tillit og myndighet til å yte god og effektiv service.
KrF vil gå inn for:
· At kommunens innbyggere skal møtes med åpenhet og god informasjon.
· Å lytte til og videreutvikle samarbeidet med nærmiljøgrupper.
· En god service til kommunens innbyggere i form av rask og effektiv saksbehandling.
· Frivillige organisasjoners rett til å arbeide ut fra sin overbevisning og egenart, og samarbeide med disse for å løse aktuelle oppgaver i fellesskap.
· Mest mulig lik representasjon av kvinner og menn.
Barn og unges oppvekstmiljø
Et trygt og godt oppvekstmiljø er viktig både med hensyn til personlig utvikling og til nytte for lokalmiljøet. Personlig engasjement og ansvarsfølelse må stimuleres slik at det blir en rimelig balanse mellom eget og felles ansvar for de ulike oppgavene.
Kristelig Folkeparti i Karmøy går inn for:
· Støtte til initiativ/organisasjoner som er engasjert i positivt barne- og ungdomsarbeid.
· Å styrke samarbeidet med organisasjoner og lag for å utvikle gode og rusfrie miljøer.
· Å legge forholdene til rette for at alle barn og unge skal få ta del i positive aktivitets- og fritidstilbud i alle kommunens soner/kulturhus.
· At rusfrie miljøer er en forutsetning for offentlig støtte.
· Alkoholfrie helgetilbud til ungdom i tettstedene.
· Å sikre gode lekemuligheter og fritidsaktiviteter for barn i nærmiljøet.
· Etablere en varig løsning for kulturhusene på Norheim, Skudeneshavn og i Kopervik.
Hjem og familie
Gode hjem er grunnlaget for et godt samfunn. Ekteskapet anses som den rette samlivsform. KrF vil styrke hjemmets stilling og fremme tiltak som skaper harmoniske familieliv og styrker foreldrerollen.
KrF vil arbeide for:
· At alle barn tas vare på, får omsorg og gode oppvekstvilkår.
· At utsatte barnefamilier får rådgivning, hjelp og tverrfaglig oppfølging som forebyggende tiltak på et tidlig tidspunkt.
· Støtte til organisasjoner, menigheter og lag som driver forebyggende virksomhet, omsorgsarbeid, og arrangerer foreldre- og samlivskurs.
· Fortsatt støtte til krisesenter for kvinner og barn.
· Støtte til lokalt AAN-kontor.
Skoler og barnehager
Skolen skal bistå foreldrene i oppdragelse og undervisning av barna. Det må legges vekt på videreutvikling av samarbeid mellom hjem, skole og barnehage.
KrF går inn for tiltak som kan bidra til at den kristne formålsparagrafen realiseres i det praktiske arbeidet i skolen og i barnehagen.
KrF vil arbeide for:
· At foreldrene får mer reell medinnflytelse i skolehverdagen.
· At barnehagene skal være et godt pedagogisk tilbud.
· Å legge til rette for integrering av barn med ulike funksjonshemminger.
· At barnehagetilbudene til enhver tid må tilpasses barnas og foreldrenes behov.
· Samarbeid med menigheter, organisasjoner og lag om barnehagetilbudet i kommunen.
· Å støtte tiltak for barn med sterk funksjonshemming i barnehage og skolefritidsordning (SFO).
· At grunnskolen og SFO får gode arbeidsbetingelser for å realisere læreplanen (L97).
· Å legge til rette for læring tilpasset det nivå den enkelte elev er på.
· Å kvalitetssikre læring og arbeidsmiljø i skolene våre.
· Skape en inkluderende skole og arbeide aktivt for å hindre mobbing.
· At elever og ansatte får gode arbeidsforhold som fremmer læring og trivsel.
· Å opprettholde en desentralisert skolestruktur.
· Å videreutvikle gode uteanlegg, undervisningslokaler, skolemiljø og trygge veier.
· At Karmøy kulturskole skal utvikles slik at den kan gi tilbud innen ulike kunstarter til flest mulig av barna i grunnskolen.
· Ny skole på Vormedal.
Kirken og de kristne organisasjonene
Vår åndelige arv og nasjonale kulturtradisjon må tas vare på og gis gode muligheter for berikelse av kulturlivet. Den Norske Kirke, frikirkene og de forskjellige kristne organisasjonene gjør en innsats av grunnleggende verdi i lokalsamfunnet.
Krf vil arbeide for:
· At Kirkens og organisasjonenes behov for tomteareal blir tatt med i kommunens planer.
· At kirker og kirkegårder holdes i best mulig stand.
· At Kirken gis rimelige økonomiske rammer og utviklingsmuligheter.
· Realisering av ny kirke for Vedavågen.
Kultur og verdivalg
Kulturpolitikken må være åpen for nye impulser som kan gjøre livet rikere for ulike grupper av unge og eldre. KrF vil arbeide for at det blir kulturtilbud for alle i kommunen, slik at flest mulig får anledning til å engasjere seg.
KrF vil:
· Fremdeles satse på et aktivt samspill mellom det frivillige og det offentlige kulturarbeidet.
· Støtte det positive arbeidet som drives av frivillige organisasjoner og foreninger.
· Prioritere barne- og ungdomsarbeidet.
· Støtte fritidsaktiviteter for funksjonshemmede og psykisk utviklingshemmede.
· Støtte kulturarbeid for eldre.
· Støtte formidling av profesjonelle forestillinger/utstillinger.
· Gå inn for at kristent kulturarbeid likestilles med annet kulturarbeid ved tildeling av økonomisk støtte.
· Arbeide for økt bruk av skolene til fritidsaktiviteter.
· Styrke bibliotekvirksomheten, særlig med tanke på barn og ungdom.
· Etablere bibliotek på Norheim.
· Støtte Karmøy kino slik at den kan fremme høyverdig kultur og kjøre kvalitetsfilmer.
· Arbeide for å fremme Karmøys varierte historie fra alle tidsepoker.
· Arbeide for å realisere Norvegen Historiesenter på Avaldsnes.
LIVSSTIL, HELSE OG SOSIAL TRYGGHET
KrF bygger sin politikk på det kristne menneskesyn, rettferdighetstanken og nestekjærlighetsbudet.
Forskning viser en klar sammenheng mellom livsstil, helse og velferd. Livsstilssykdommene utgjør en stadig større del av det totale sykdomsbildet. Vektøkning og redusert fysisk aktivitet er blitt vanlig, også blant barn og unge. I de kommende år må det satses videre på forebyggende og helsefremmende arbeid.
Forskning viser også en sammenheng mellom voldspåvirkning fra film, TV og video og økende alvorlig voldsbruk i samfunnet. KrF vil motarbeide denne påvirkningen.
Karmøy KrF mener at det er nødvendig å prioritere tilbudene til grupper med de største behovene. Pleietrengende eldre, funksjonshemmede, foreldre med funksjonshemmede barn og barn tilmeldt barnevernet er eksempler på slike grupper.
Rusfri livsstil
KrF vil arbeide for en rusfri livsstil blant alle grupper i samfunnet. Erfaringene viser at økt bruk av alkohol og narkotika fører til mer vold og økt kriminalitet. Alkoholkonsumet i Karmøy er stigende. Forbruk av narkotika er urovekkende høyt.
Barn og unge må gis gode oppvekstvilkår og positive aktivitetstilbud i rusfrie miljøer.
En rusfri livsstil vil redusere sykehuskøene, sykefravær og menneskelige lidelser, samtidig som den vil øke kvaliteten på samværet mellom mennesker.
KrF vil:
· Styrke forebyggings- og ettervernsarbeidet.
· Samarbeide med lag og organisasjoner for rusfri livsstil og fremme positive miljøer.
· Støtte tverretatlig samarbeid i kampen mot rus og kriminalitet, og bl.a. nytte oss av det tilbudet ABR-senteret gir.
· At alkoholpolitikken i Karmøy skal være restriktiv.
· Støtte tiltak som bevisstgjør foreldrene/de voksne sitt ansvar.
· Ha en streng håndtering av regelverket for omsetning av rusbrus.
· Gi hjelp til behandlingsmotiverte personer.
Barnevern
KrF vil prioritere hjelp til vanskeligstilte barn og unge, en god saksbehandling innen barnevernet - for barn og unge som særlig trenger støtte og trygghet i sin livssituasjon. Barnets beste må være utgangspunktet når hjelpetiltak settes inn.
KrF går inn for:
· At barn i nød må hjelpes tidlig og følges opp til en trygg og god oppvekst.
· At tiltak settes i gang for å bøte på skader hos barn som har vært utsatt for omsorgssvikt, seksuelt misbruk og annen fysisk eller psykisk mishandling.
· At forebyggende tiltak settes inn så tidlig som mulig.
Funksjonshemmede
Respekten for menneskeverdet tilsier at alle sikres likeverdige vilkår. Den enkelte må gis anledning til å utfolde evner og egenskaper ut fra egen funksjonsevne. KrF vil arbeide for:
· Fleksible og alternative løsninger når det gjelder boligtilbud.
· At den enkelte må sikres trygghet og sosialt fellesskap gjennom skole, arbeid og kulturtilbud.
· Å sikre en god avlastningsordning.
Helsetjeneste og sosialtilbud
KrF vil medvirke til å skape gode miljørelaterte forhold, og dermed forebygge sosiale og helsemessige problemer.
Omsorgstrengede må få et tilfredsstillende tilbud uavhengig av bosted, alder og sosial status.
KrF går inn for:
· Å prioritere forebyggende og miljørettet helsevern.
· Å utnytte helsestasjonenes kompetanse i ungdom-foreldre kontakt.
· At forholdene legges til rette for at den enkelte i størst mulig grad skal kunne ivareta sin egen helse og trivsel.
· At befolkningen får et faglig forsvarlig og effektivt tilbud som dekker den enkeltes behov.
· At sosialhjelp kan bli hjelp til selvhjelp.
En trygg og aktiv alderdom
KrF ønsker at respekt, omsorg og ansvar må være grunnleggende verdier i vår eldreomsorg. Det må legges til rette for at de eldre kan delta aktivt i samfunnslivet.
De fleste eldre ønsker å bo hjemme så lenge som mulig. En målsetting for eldrepolitikken må være å legge forholdene til rette for at dette kan være et trygt alternativ til institusjonsplass.
Ved utformingen av boligtilbud må det være en klar forutsetning at alle har rett til eget hjem, uansett alder eller funksjonsnivå.
KrF går derfor inn for:
· Å stimulere aktivitets- og velferdstiltak i samråd med eldre, og i samarbeid med kristne, humanitære og sosiale organisasjoner.
· Å gjøre tjenestetilbudene lett tilgjengelige for brukerne.
· Å gi høy prioritet til eldre med behov for pleie og omsorg.
· Å sikre at mennesker med sterk aldersdemens får et godt omsorgstilbud i skjermede enheter.
· At hjelpen blir gitt på riktig nivå.
· Gi støtte til frivillighetssentralen, som kan bistå eldre med praktiske oppgaver.
NÆRINGSLIV OG SAMFERDSEL
Arbeidsliv, industri, service og reiseliv
En positiv utvikling i næringslivet er nødvendig for at målet om arbeid til alle skal nås. Dette krever utstrakt samarbeid mellom kommunene på Haugalandet. Karmøy bør være en pådriver for å få til en slik utvikling.
KrFs mål er:
· At alle skal få mulighet til arbeid.
· Sikre at Karmøy fremstår som attraktiv for næringslivet.
· Reell likestilling mellom kvinner og menn i arbeidslivet.
KrF mener at kommunen kan bidra til dette ved:
· Å prioritere all saksbehandling som har betydning for arbeidsplasser i Karmøy.
· Aktivt å nytte alle muligheter som byr seg for økt sysselsetting i nært samarbeid med næringsliv, kommuner, næringsorgan og enkeltpersoner på Haugalandet.
· Å arbeide for utvikling av god infrastruktur (veier, havn, energi, flyplass).
· Tilrettelegge av tomteområder som dekker næringslivets arealbehov i kommunen og regionen.
· Å være pådriver for at gass tas i bruk til flest mulige formål der dette er lønnsomt og miljømessig fordelaktig.
· Å være aktiv i utvikling av reiselivet i samarbeid med de som satser på denne bransjen. Kommunens rolle må være av koordinerende karakter, i tillegg til aktiv drift av museer og andre attraksjoner som Karmøy kommune har tatt på seg ansvar for.
Jordbruk og skogbruk
Hovedmålsettingen for landbrukspolitikken må være å opprettholde selvforsyningsgraden og sikre at kulturlandskapet blir holdt ved like. Prinsippet om et bærekraftig landbruk som tar vare på det biologiske mangfold legges til grunn. Det er viktig å støtte opp om jordbruksmiljøene, og se sammenhengen i alt planarbeid mellom jordbruk og utmarksnæringer som er nær knyttet til hverandre.
KrF går inn for:
· Vern av dyrket og dyrkbar jord og opprettholdegode jordbruksmiljø.
· Å legge forholdene til rette for et rasjonelt og attraktivt jordbruk, blant annet ved naturlig tilførsel av tilleggsjord.
· Å se positivt på tilleggsproduksjoner som kan styrke næringen og trygge driftsgrunnlaget i bygdene (slik som gårdsturisme med bygging av hytter til utleie, gårdsutsalg og lignende).
· Fortsatt skogreising hvor dette ikke ødelegger kvaliteter ved kulturlandskapet eller får negative følger for planter, dyr og fugler som allerede er fåtallige, sårbare eller trua i kommunen.
Fiskeri og sjøfart
Karmøy er blant de største fiskeri- og sjøfartskommunene i landet. KrF vil arbeide for at denne stillingen blir styrket.
Karmøy KrF vil medvirke til:
· En aktiv og positiv holdning til de utfordringer som fiskerinæringen til enhver tid står overfor, herunder nødvendig fornyelse av flåten.
· Bærekraftig ressursutnyttelse og rettmessig fordeling av kvoter mellom de ulike brukstyper.
· Tilrettelegging for at fisket kan drives uhindret av oljevirksomheten.
· At det må foreligge et undervisningstilbud som kan styrke kompetansen og sikre rekrutteringen i næringen.
· Å bidra til en videre utvikling av Karmsund Fiskerihavn til en av landets viktigste fiskerihavner.
· Å legge til rette for havbruksnæring med oppdrett og videreforedling av fisk, skjell og lignende.
· Å påvirke de nasjonale arbeidsbetingelsene for norsk sjøfart, slik at rammebetingelsene blir de samme som for andre sjøfartsnasjoner.
Samferdsel
Hensyn til miljø, ressursbruk og trafikksikkerhet tilsier at bilbruken må begrenses. Kollektivtilbudet må derfor være dimensjonert, priset og organisert slik at det er konkurransedyktig med bilen. Det må særlig tas hensyn til dem som ikke har andre alternativ enn kollektivtransport.
KrF vil for øvrig:
· Legge opp til et aktivt samarbeid med fylkeskommunale myndigheter om å legge bedre til rette for kollektive løsninger, som også ivaretar arbeidsreiser og pendlernes behov på en god måte.
· Se til at ferjesambandet over Skudeneshavn har en frekvens og kapasitet som imøtekommer befolkningens og næringslivets behov.
· Være åpen for at drosjene kan spille en mer aktiv rolle i kollektivtrafikken.
· Gi trafikksikkerhetsarbeidet fortsatt prioritet - spesielt med vekt på gang- og sykkelstier samt utbedring av krysningspunkter på RV47.
· Arbeide for at de høyest prioriterte veikryssene blir utbedret. Bø-krysset, Bygnes og tiltak på strekningen Flyplasskrysset - Håvik nevnes som prosjekter som må prioriteres høyt.
· Arbeide for at T-forbindelsen blir ferdigstilt snarest mulig.
· Finne løsning på de vanskelige trafikkforholdene på FV832 mellom Kolnes og Skre.
· Økt engasjement for videreutvikling av flyplassen slik at den i enda større grad kan bli til nytte for vår region.
· Arbeide aktivt for at Karmsund havn skal bli en del av hovedhavnen for sørvest Norge.
Miljø
Miljøvern er å ta vare på livet og forvalte ressursene. Gjennom en bærekraftig utvikling vil vi sikre fremtiden for våre barn og etterkommere. Kommuneplanen er et viktig og langsiktig styringsredskap i denne sammenhengen.
KrF vil arbeide for:
· Å øke befolkningens kunnskap om kommunens naturkvaliteter.
· Å bedre holdningen til naturen generelt.
· Å forvalte og styrke vernet om de ulike naturverdier og biotoper i kommunal arealplanlegging.
· Å stimulere og støtte tiltak i bomiljøet for å bedre kontakten mellom beboerne.
· Å skjerme boligstrøk og rekreasjonsområder for sjenerende støy og annen forurensning.
· Å gjennomføre vedtatte planer for vedlikehold og utbygging av vei, vann og kloakkavløp, og være lydhøre for lokale tilpasninger.
· At planlegging av nye boligområder i forskjellige deler av kommunen må ses i sammenheng med skolekapasitet, barnehagetilbud, trafikkforhold, kollektivtilbud og andre nødvendige servicetilbud.
