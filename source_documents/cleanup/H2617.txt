
Fredag 27. mai 1994
KrF-nestleder Jon Lilletun på Askøy:
SENTERPARTIET HAR NØKKELEN TIL KONTANTSTØTTEN
-I forrige uke vedtok Sverige å innføre kontantstøtte til småbarnsforeldre. Nå må Norge komme etter, og jeg utfordrer Senterpartiet til å bruke den nøkkelen de sitter med for å få gjennom et vedtak om dette. Jeg tror kontantstøtte for småbarns-foreldre er en rettferdighetsreform som er i pakt med det felles verdigrunnlaget til KrF og Senterpartiet. Det sa Kristelig Folkepartis nestleder Jon Lilletun i et foredrag i Askøy KrF fredag kveld.
-Det er KrFs svenske søsterparti KdS som har vært pådriveren i gjennomføringen av denne reformen. Fra 1. juli i år vil svenske småbarnsforeldre få utbetalt 2000 kroner pr. måned for hvert barn mellom 1 og 3 år som ikke går i barnehage. Dette ble støttet av Centern, som er Senterpartiets søsterparti, understreket Jon Lilletun i foredraget sitt, og la til at han håpet det svenske og det norske Senterpartiet står nærmere hverandre i denne saken enn i EU-saken.
-Å legge til rette for at foreldre og barn får mer tid sammen, vil styrke familien som oppdrager- og omsorgsarena. En kontantstøtteordning vil for mange foreldrepar være det avgjørende elementet som bidrar til at de både velger å bruke mer tid til omsorg av egne barn, og makter det, sa han.
-Det er vektleggingen av oppdragelse og omsorg i familien som er den ideologiske hovedforskjellen mellom et kristendemokratisk familiesyn og et sosialdemokratisk familiesyn. Jeg utfordrer derfor Senterpartiet til å vise i praktisk politikk hvilken av disse to ideologiske modellene de identifiserer seg med, sa Jon Lilletun på møtet i Askøy KrF fredag.
