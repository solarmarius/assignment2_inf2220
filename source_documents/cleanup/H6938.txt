
01.04.03
Arbeiderpartiet
Arbeid for alle på 1. mai
"Arbeid for alle" blir hovedparole på 1. mai, og inntekten fra årets innsamlingsaksjon skal gå til Norsk Folkehjelps prosjekter i Irak. Partileder Jens Stoltenberg er 1. mai-taler i Fredrikstad og Sarpsborg.
Nestleder Hill-Marta Solberg holder tale i Sulitjelma og Saltdal, mens partisekretær Martin Kolberg taler i Steinkjer. LO-leder Gerd-Liv Valla er hovedtaler i Trondheim.
Leder for kvinnepolitisk styre, Karita Bekkemellem Orheim, holder seg i hjemfylket Møre og Romsdal i likhet med AUF-leder Gry Larsen som er i Oppland.
Flere veteraner er også på farten denne dagen. Det gjelder for eksempel tidligere LO-leder Yngve Hågensen (Eidskog), tidligere miljøvernminister Thorbjørn Berntsen (Akershus) og tidligere partileder Reiulf Steen (Notodden).
