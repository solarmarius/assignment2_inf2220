
19. april 2002.
Venstres stortingsgruppe
Eierskapsmelding i Venstre-ånd
Regjeringens eierskapsmelding er godt i samsvar med Venstres program. Vi er enig i hovedprinsippet om at statlig eierskap skal ha en politisk begrunnelse, og at staten derfor bør selge seg ut der hvor en slik begrunnelse ikke lenger finnes. Vi er også enig i viktigheten av å styrke privat eierskap i norsk næringsliv og nyskaping, og at staten skal være en mer profesjonell eier der eierskap opprettholdes.
Det sier Venstres parlamentariske leder, Trine Skei Grande, etter at næringsminister Ansgar Gabrielsen i dag la fram regjeringens eierskapsmelding. Det er kjent at Venstre og Kr.F har fått gjennomslag når det gjelder Statkraft og SAS:
- Det er rett at Statkraft blir aksjeselskap, men ikke børsnoteres. At det åpnes for allianser for å sikre selskapet handlefrihet i et liberalisert, internasjonalt energimarked er helt nødvendig, og det gjøres klart fra regjeringen at dette skal vurderes særskilt dersom det blir aktuelt. Når regjeringen nå også har vedtatt å opprettholde hjemfallsretten, vil vannkraften sikres som nasjonal ressurs. Dette bør gi grunnlag for bred enighet i Stortinget, sier Skei Grande.
Hun mener det også er riktig å beholde statens aksjer i SAS i denne omgang. ­ Det ville ha vært et galt signal å selge seg ut i SAS nå, men det må hele tiden vurderes om SAS er et redskap til å opprettholde et godt flytilbud, eller om det faktisk kan være det motsatte. I alle fall vil Venstre ha mer konkurranse i innenriks luftfart.
