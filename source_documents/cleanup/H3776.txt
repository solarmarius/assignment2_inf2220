
26.2.97
Terje Riis-Johansen,
STORE ORD, MEN LITE KONKRET INNHOLD
Stortingsrepresentant Terje Riis-Johansen fra Senterpartiet kommenterer Stortingsmeldingen om innvandring og det flerkulturelle Norge.
- Vi hadde store forventninger til denne stortingsmeldingen. Vi må derfor si at vi er skuffet over at den på en rekke områder er så uforpliktende og vag. Dette sier Terje Riis-Johansen, stortingsrepresentant fra Senterpartiet, i en kommentar til meldingen.
Norskkunnskaper og deltagelse i arbeidslivet er nøkkelfaktorer for en vellykket integrering. Det er derfor bra at regjeringen framhever disse feltene som sentrale i integreringsarbeidet. Men sett i forhold til at dette er en melding som har vært forberedt over svært lang tid er det skuffende at den ikke innebærer flere forslag til konkrete tiltak. På flere punkter er de mest konkrete utspillet fra regjeringen at den vil utrede spørsmål nærmere, eller at den vil oppfordre kommunene til å iverksette tiltak.
- Vi savner en klar linje i forhold til spørsmålet om nivåbasert eller timebasert norskopplæring. Senterpartiet ønsker en nivåbasert norskopplæring som en del av et løft for språkundervisningen for fremmedspråklige.
- Meldingen er også preget av en manglende differensiering mellom gruppen av arbeidsinnvandrere som kom til landet før innvandringsstoppen ble innført i 1975 - og gruppen av flyktninger som har dominert innvandringen seinere. Disse to gruppene har ulik bakgrunn både fra hjemlandet og her i Norge og det er dermed behov for ulik tilnærming til hovedsatsingsområdene språk og arbeid for de ulike gruppene, understreker Riis- Johansen. Et sentralt eksempel på dette gjelder tilbudet om norskkurs. Her foreslår regjeringen at tilbudet om gratis norskopplæring skal borfalle fem år etter bosetting. Dette vil ramme personer fra den tidligere arbeidsinnvandringsgruppen som har vært i jobb i mange år - men som av ulike grunner ikke har lært godt nok norsk
- Vi ser i dag at personer med dårlige språkkunnskaper står i fare for å miste jobben som følge av at nye krav settes til de arbeidsoppgavene de utfører. Det må derfor utarbeides en plan for hvordan språkopplæring kan kombineres med arbeid, påpeker Riis-Johansen.
