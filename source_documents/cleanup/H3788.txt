
30.5.97:
Johanne Gaup,
FRYKTER HØYERE FLYPRISER I DISTRIKTENE
- Regjeringens ensidige vekt på økt konkurranse og markedstilpasning innen luftfarten frykter jeg vil gi høyere billettpriser på flyreise og et dårligere flytilbud i distriktene, sier Johanne Gaup, i en kommentar etter at Stortingets samferdselskomite avga innstilling til Norsk Luftfartsplan. Senterpartiet vil for å sikre et godt flytilbud i alle deler av landet sette av midler både for å opprettholde gode rutetilbud, samt til investering i de regionale flyplassene for å bedre sikkerheten.
I tillegg til Regjeringens markedstenkning, vil arbeidet i EU med et direktiv som kan sette forbud mot at flyplassavgiften settes slik at store flyplasser subsidierer små flyplasser, få store konsekvenser for flyplasstilbudet. EU-direktivet strir med den solidariske norske luftfarts­politikken som fram til nå har vært basert på at store lufthavner subsidierer lufthavner med lavt trafikkgrunnlag. EU-direktivet som en følge av EØS-avtalen blir gjeldende for Norge, kan føre til økonomiske problemer for de fleste lufthavner, da det er svært få lufthavner i Norge som er selvfinansierende.
