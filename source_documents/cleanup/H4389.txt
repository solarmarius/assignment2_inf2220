
søndag 13. august 2000 12:08:42
Venstre vil ha økt arbeidsinnvandringen
Venstres sentralstyre ønsker å åpne for en kraftig økning i arbeidsinnvandringen til landet og føre en mer offensiv og liberal innvandringspolitikk. I dag er asyl eneste mulighet for å komme seg inn i landet. Vi skal selvsagt hjelpe de som trenger tilflukt, men det må også åpnes for større grad av arbeidsinnvandring. Venstre har tidligere foreslått å se på ulike ordninger som gjør det enklere for norske bedrifter å rekruttere arbeidstakere også utenfra EØS-området. Slik vil blant annet fagarbeidere i industrien får adgang til å bo og arbeide i Norge.
En økt arbeidsinnvandring kan også hjelpe kapasiteten i den norske økonomien. Vi mangler arbeidskraft som innsatsfaktor og denne mangelen hindrer oss i å bruke mer oljepenger innenlands. Det er blant annet derfor vi nå har fått en renteøkning.
Venstres sentralstyre tror også at større variasjon i bakgrunn blant innvandrere vil lette integreringen. I dag oppfattes alle som mennesker i en fluktsituasjon. Med arbeidsinnvandring vil også nordmenns oppfatninger endre seg.
