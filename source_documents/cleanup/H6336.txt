
08.11.02
Kristin Krohn Devold
Strakstiltak for sikring av HV-våpen
- Vi kan ikkje ha ein situasjon der våpna til Forsvaret blir misbrukte. Eg vil difor foreslå strakstiltak og tek opp igjen forslaget om kammerlåsar, seier forsvarsminister Kristin Krohn Devold, som med dette følgjer anbefalingane frå Forsvarssjefen og Heimevernet.
Saka er tidlegare framlagt Stortinget ved St.prp. nr. 55 (2001-2002) og Innst. S. nr. 232 (2001-2002), der forslaget om å iverksette innføring av kammerlåsar på HV-våpen i private heimar ikkje vart godteke. Arbeidet med å gå igjennom rutinane for klarering av personell for å sikre betre kontroll av dugleiken er iverksett slik Stortinget har forutsett. Sett i lys av den siste skyteepisoden, spørsmål frå komiteen om saka og ein ny gjennomgang av dei ulike sikringsalternativa, ser regjeringa det som naudsynt å fremje forslag om strakstiltak.
Det har den seinare tid blitt fremja ei rekkje ulike forslag for å sikre HV-våpen. Regjeringa ser det difor som naudsynt å fremje sitt forslag, som er i tråd med den fagmilitære tilrådinga. Forsvarsdepartementet vil åtvare mot ei løysning som medfører sentral lagring av våpen, fordi det er ei kostbar løysing og fordi lagra vil vere sårbare med tanke på sabotasje og innbrot.
Innføring av kammerlåsar vil reint operativt medføre få konsekvensar. HV-mannskapa møter på sine objekt- eller samlingsstader og får der fjerna låsane i løpet av få minutt. Dersom ein krise eller konfliktsituasjon utviklar seg over tid, vil den enkelte soldat eller befalingsmann kunne få nøkkelen til eige våpen utlevert og då ha optimal beredskap. Økonomisk sett vil innføring av kammerlåsar krevje investeringar på 50-70 mill. kroner, noko som kan dekkjast innanfor eksisterande investeringsrammer for HV. Dette tiltaket kan gjennomførast innanfor ei tidsramme på to-tre år.
Som strakstiltak foreslår Forsvarsdepartementet å iverksette inndraging av tennstemplet, som er ein del av sluttstykket. Dette er i tråd med anbefaling frå Forsvarssjefen. Operativt sett vil dette vere ei akseptabel løysning, då tennstemplet ikkje er tilpassa det enkelte våpen, slik som sluttstykket er. Klargjering av avdelingar for å løyse gitte oppdrag, vil såleis gå langt raskare enn om heile sluttstykket vart inndrege. På objekt- eller samlingsstadene får mannskapet utlevert tennstemplet, og om ein konflikt eller krise oppstår over tid, kan den enkelte soldat eller det enkelte befal få utlevert tennstemplet og då ha optimal beredskap ­ ut over dette gjeld same rutiner som for nøkkel til kammerlås.
Inndraging av tennstemplet vil ikkje gje like god sikring som innføring av kammerlåsar då det er mogeleg å skaffe nye stempel. Dette vil først og fremst ha verknad mot affektdrap. FD ser difor på dette som ei mellombels løysing.
Innlevering av tennstemplet kan gjennomførast i løpet av ein månad, utan større kostnader. Eventuell inndraging av heile sluttstykket vil krevje meir tid og ressursar då dette må gjerast ved personleg oppmøte.
