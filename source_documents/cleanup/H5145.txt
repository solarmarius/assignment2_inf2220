
24.09.93 - 26.09.93
Triaden Hotell, Lørenskog, Akershus
LANDSSTYREMØTER 24/9-93
Møtet behandlet følgende saker:
1. Den politiske situasjonen - utfordringer framover, v/Thorbjørn Jagland.
2. Oppsummering av valgkampen - strategi for det videre arbeid, v/Dag Terje Andersen.
3. Regjeringens arbeid, v/Gro Harlem Brundtland.
4. Idedebatt om sosialdemokratiets utfordringer, v/Thorbjørn Jagland.
5. Tidspunkt for det 55. ordinære Landsmøte.
6. Oppnevning av æresmedlemmer.
Landsstyret vedtok uttalelser om:
"Den politiske situasjonen"
Stortingsvalget innebærer at Arbeiderpartiet har fått tilslutning til hovedlinjene i sin politikk. For første gang siden 1977 har en sittende regjering fått økt tilslutning fra folket ved valg. Valgresultatet må tolkes som en klar støtte til det budskapet Arbeiderpartiet presenterer for velgerne i valgkampen.
Arbeiderpartiet vil legge opp arbeidet i Stortinget med sikte på å få best mulig gjennomslag for den politikk vi har gått til valg på. Arbeiderpartiet vil derfor samarbeide med andre partier og søke støtte der det vil være nødvendig for å få flertall for våre løsninger.
Arbeiderpartiet vil fortsatt bygge sin politikk på solidaritetsalternativet, slik det i valgkampen ble konkretisert gjennom sju punkter. Det betyr at vi vil videreføre vår politikk for å få flere i jobb ved å bedre vilkårene for næringslivet og ved å styrke offentlig sektor. Vi vil også holde fast ved at en ekstra innsats i eldreomsorgen, helsevesenet og for barn og unge skal skje ved å omfordele penger fra passive overføringer til slike oppgaver. Dessuten må den aktive miljøpolitikken videreføres. Arbeiderpartiet vil samtidig understreke behovet for en rettferdig fordelingspolitikk slik at de med de høyeste inntekter og formuer bidrar mer til fellesoppgavene. De enkelte delene av solidaritetsalternativet henger nøye sammen og må derfor betraktes som en helhet.
Stortingsvalget gå også et klart signal om at Arbeiderpartiets strategi for behandling av EF-saken må ligge fast. Det betyr at forhandlingene med EF om medlemskap skal fortsette med sikte på å oppnå et best mulig forhandlingsresultat. Dersom regjeringen lykkes i å forhandle fram en avtale som kan anbefales, legges spørsmålet om EF-medlemskap fram for folket. Et samlet Arbeiderparti vil respektere resultatet av folkeavstemningen.
For Arbeiderpartiet er det viktig å forsterke debatten om de langsiktige utfordringene vi står overfor både nasjonalt og internasjonalt. Det gjelder for eksempel den teknologiske utviklingen, forholdet mellom økonomisk vekst og bærekraftig utvikling, forholdet mellom utdanning, arbeid, omsorg og fritid, det nye familiemønsteret, fordelingspolitikken og miljø- og fattigdomsproblemene i verden. Arbeiderpartiet vil ta initiativ til en bred debatt om disse utfordringene.
Gunnar Mathisen har meldt reservasjon til formuleringene om EF i uttalelsen.
"Den internasjonale situasjonen"
Midt-Østen
Landsstyret hilser velkommen den historiske fredsavtalen mellom Israel og PLO. Et viktig grunnlag er lagt for den videre fredsprosessen i hele Midt-Østen. For å skape varig fred i regionen er det imidlertid helt nødvendig å bidra til en positiv økonomisk og sosial utvikling i de okkuperte områdene. Uten økonomisk utvikling vil det være vanskelig å oppnå fred og stabilitet.
Norge må være innstilt på å bidra til å bistå partene i arbeidet for fred og spille en sentral rolle for å mobilisere det internasjonale samfunn til å bidra i den økonomiske utviklingen i de palestinske områdene. De nordiske land har allerede annonsert at de vil bidra med nærmere en milliard kroner, men det er avgjørende at de store industrilandene følger opp. Norge må arbeide for en internasjonal samordning av bistanden, slik at den samlede hjelpen blir mest mulig slagkraftig.
Jugoslavia
Det må finnes en fredelig løsning på krigen i det tidligere Jugoslavia dersom man skal unngå ytterligere menneskelige lidelser, særlig med tanke på at man står overfor en ny vinter. En løsning må finne sted gjennom forhandlinger, og bygge på at Bosnia bevarer sin integritet som stat. Derfor vil vi gi sterk støtte til fredsmeklernes arbeid. Det er videre viktig å styrke den humanitære innsatsen, og stille de nødvendige fredsbevarende styrker til rådighet slik at det kan skapes en varig fred i Bosnia.
Russland
I den politiske og konstitusjonelle krise Russland nå befinner seg i, vil Landsstyret gi sin støtte til fortsatt demokratisering og reformer. Det er viktig at det skapes klare makt- og ansvarsforhold i Russland og at den nåværende krisesituasjonen avklares gjennom demokratiske valg, slik president Jeltsin legger opp til. Framfor alt er det viktig at den politiske krisen kan løses uten at de væpnede styrker griper inn i konflikten. Videre må menneskerettigheter og demokratiske rettigheter sikres.
Afrika
Landsstyret er glad for de viktige skritt som er tatt i retning av demokrati i Sør-Afrika. Dersom man lykkes i å avskaffe raseskillepolitikken, apartheid, er et viktig grunnlag lagt for en positiv utvikling i hele det sørlige Afrika. Men i andre områder av dette hardt prøvede kontinent er situasjonen svært alvorlig. I Angola raser borgerkrigen og i Somalia synes FN å stå overfor store og vanskelige oppgaver. Det er viktig at det internasjonale samfunn bidrar på en positiv og konstruktiv måte for å løse disse alvorlige konflikter. Også her har Norge, sammen med de andre nordiske land, en viktig rolle å spille.
