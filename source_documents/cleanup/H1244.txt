
29. mars 2001
Høyres Stortingsgruppe
Jan Tore Sanner
ØK VRAKPANTEN
Det er fortsatt 740.000 personbiler i Norge uten katalysator. Disse bilene representerer et betydelig miljøproblem. Miljøpolitisk talsmann i Høyre Jan Tore Sanner sender i dag et spørsmål til Miljøvernministeren hvor han utfordrer henne til å foreslå en økning av vrakpanten eller andre tiltak som kan få bort de mest miljøskadelige og trafikkfarlige bilene.
Hvis forhøyet vrakpant vil bidra til å få ned gjennomsnittsalderen på bilparken, vil et slikt forslag få Høyres støtte. Derfor utfordrer jeg i dag Miljøvernministeren til å komme med forslag til tiltak for få bort de miljøskadelige bilene, sier Sanner i en kommentar.
Tall fra Opplysningsrådet for veitrafikk viser at gjennomsnittsalderen for den norske personbilparken gikk ned fra 10,4 til 9,9 år da vrakpanten sist ble øket fra 1.000 til 6.000 kr. Etter at vrakpanten ble satt ned igjen har gjennomsnittsalderen økt. Høyre mener at det også kan være andre tiltak som kan hjelpe, men dersom vrakpanten kan få de mest miljøskadelige bilene vekk fra veien er det absolutt et tiltak som bør gjennomføres.
