
04.12.02
Åse Gunhild Woie Duesund (KrF)
NEI TIL TERAPEUTISK KLONING
Kristelig Folkeparti mener det er viktig å satse på forskning som åpner for nye muligheter innen medisinsk behandling av alvorlig syke mennesker. Men slik forskning må skje innenfor rammer som er etisk forsvarlige, og som ivaretar menneskets unike stilling i naturen og skaperverket. Vi mener derfor det er riktig å satse på forskning på stamceller fra fødte personer, fordi denne forskningen ikke reiser de samme etiske vanskelighetene som forskning på stamceller fra befruktede egg, eller på egg som er framstilt ved kloning.
Nyere forskning har vist at stamceller kan ha et stort potensiale til bruk i forskning og behandling. En stamcelle er en uspesifisert celle som kan fornye seg selv ved celledeling og gi opphav til to identiske celler, og som også kan utvikle seg til en mer spesialisert celle. Den evnen stamcellene har til selvfornying, gjør at de kan dyrkes i kultur i laboratoriet.
Stamcellene kan brukes til å effektivisere utviklingen av nye legemiddel. I den medisinske behandlingen ser det ut til at det er mulig å utnytte den evnen stamcellen har til selvfornying og spesialisering, til behandling av alvorlige sykdommer eller skader som kommer av sykt eller skadd vev.
Jeg mener at det er viktig å prøve å finne måter å behandle og lindre sykdom på. Stamcellene kan vi framskaffe fra befruktede egg, ved bruk av terapeutisk kloning eller fra fødte personer. Tidligere mente man at stamceller fra fødte personer hadde et avgrenset potensiale til å utvikle seg. Nyere forskning kan imidlertid tyde på at de har mye større utviklingspotensiale enn man trodde tidligere.
Å benytte stamceller fra befruktede egg reiser etiske problemer. Kristelig Folkeparti mener livet begynner ved unnfangelsen, og at mennesket har en verdi i seg selv. Det kan derfor ikke aksepteres at menneskelivet er et middel for andre mennesker. Vi ønsker å føre en politikk som verner om de spesielt svake. Ingen av større behov for vern og omsorg enn menneske ved starten av livet.
For Kristelig Folkeparti er det et grunnleggende prinsipp at hvert menneske er et mål i seg selv. Det må ikke reduseres til å bli et middel til gode for andre. Ved terapeutisk kloning blir det framstilt et liv som trolig har potensiale i seg til å utvikle seg til et menneske dersom det blir satt inn i en livmor. Målet for forskning på terapeutisk kloning er å medvirke til å utvikle behandlingsmetoder for alvorlige sykdommer som ikke kan leges. Dette reiser vanskelige etiske spørsmål, men vi mener at et "forbrukerperspektiv" på mennesket ikke er etisk akseptabelt.
