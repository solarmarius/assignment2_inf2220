
Torsdag 28. april 1994
Stortingsrepresentant Valgerd Svarstad Haugland (KrF) om Himdal-deponiet:
AURSKOG-HØLAND HAR TATT SIN DEL AV ANSVARET!
-Jeg synes det er grunn til å spørre om ikke Aurskog-Høland kommune allerede har påtatt seg sin del av fellesansvaret for vår tids problemavfall. Jeg minner om at firmaet Renor, som er lokalisert i Aurskog, er mottak og lagringsplass for problem-avfall. Det sa stortingsrepresentant Valgerd Svarstad Haugland (KrF, Akershus) da Stortinget torsdag behandlet regjeringens forslag om å opprette kombinert lager og deponi for lavt og middels radioaktivt avfall i Himdalen.
Valgerd Svarstad Haugland minnet i innlegget sitt om at det ikke bare er lokal-befolkningen og naboene som har reagert mot regjeringens planer, men også en rad eksperter på ulike områder.
-Kjente geologer er svært kritiske til at dette området skal brukes på denne måten. Med mye fjellsprekker og fare for grunnvannsforurensing blir ikke området betegnet som særlig egnet til deponi for lagring av lavt og middels radioaktivt avfall, sa Valgerd Svarstad Haugland, som minnet om at det er avrenning både til Øyeren og Hemnessjøen, og dermed til hele Halden-vassdraget.
KrF-representanten viste også til at planene om å legge et slikt deponi til Himdalen har vakt sterke reaksjoner både i flere Akershus-kommuner, og i Østfold.
-Reaksjonene går ikke først og fremst på at lokalbefolkningen ikke ønsker et deponi i sin kommune, men fordi departementet ikke har innfridd sine egne krav til hvordan et slikt lager skal bygges. Det inngir ikke tillit dersom Stortinget vedtar å bygge et slikt deponi i et område som ikke tilfredsstiller de krav som skulle vært innfridd i utgangspunktet, sa hun, og viste blant annet til kravet om at et deponi skal legges i et geologisk stabilt område, og at det ikke bør ligge i nærheten av eller i kontakt med grunnvannsressurser.
-Mindretallet i miljø- og energikomiteen er sterkt i tvil om disse kravene kan sies å være innfridd når man har valgt et område der det har vært flere jordskjelv i dette århundret, der det er store sprekksoner i fjellet, og som ligger i nærheten av grunnvanns-ressurser, sa Valgerd Svarstad Haugland, som konkluderte med at det ikke er akseptabelt å ta en avgjørelse som såpass tunge fagmiljø er tvilende til som i dette tilfellet.
