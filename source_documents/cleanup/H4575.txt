
8. desember 1999
Gunhild Øyangen
Sosialkomiteen styrker statsbudsjettet
Stortingets sosialkomite avgir i dag innstilling til statsbudsjettet. Arbeiderpartiets sosialpolitiske talskvinne Gunhild Øyangen uttaler at sosialkomiteen har foretatt en rekke forbedringer til beste for norske pasienter i forhold til Bondevik-regjeringens forslag til statsbudsjett.
Sosialkomiteen går inn for at sykehusene får etterbevilget 250 millioner kr og helseministeren må snarest komme til Stortinget med redegjørelse for den økonomiske situasjonen og forslag til nye bevilgninger for 2000. Helseministeren må for øvrig tåle sterk kritikk i innstillingen i forbindelse med sykehusøkonomien. - Helseminister Dagfinn Høybråten må gjøre en bedre jobb for å sikre sykehusene en forutsigbar og tilstrekkelig betaling for pasientbehandlingen, sier Øyangen.
Etter forslag fra Arbeiderpartiet går en enstemmig komite inn for en forpliktende opptrappingsplan for medisinsk forskning. Øyangen uttaler at målet er at norsk medisinsk forskning i løpet av noen år skal måle seg med det beste i verden.
I forhandlingene i sosialkomiteen har Arbeiderpartiet og sentrumspartiene blitt enige om å bevilge 20 millioner kroner ekstra til opptreningsinstitusjonene. - Den økte bevilgningen vil sikre driften ved opptreningsinstitusjonene, og innebære reduserte egenandeler for pasientene, uttaler Øyangen. Flertallet i komiteen går også inn for å bevilge 4 millioner kroner for å sikre full behandlingskapasitet ved Glittre-klinikken.
Sosialkomiteen ber regjeringen om å utrede deregulering og innføring av mer konkurranse i legemiddelmarkedet, med sikte på om det kan bidra til lavere priser på medisin i Norge.
