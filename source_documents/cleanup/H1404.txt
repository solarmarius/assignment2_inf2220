
21. april 1999
FREMSKRITTSPARTIETS
STORTINGSGRUPPE
fra Stortingsrepresentant Ulf Erik Knudsen, FrP
Fremskrittspartiet og Arbeiderpartiet seiret i Stortinget:
Kortere lærerutdanning for ufaglærte lærere!
- Ufaglærte lærere og skoleassistenter vil nå få mulighet til en forkortet utdanning  frem til formell kompetanse som lærer. Kravene er at de kan dokumentere sin erfaring og har videregående skole, sier stortingsrepresentant Ulf Erik Knudsen fra Fremskrittspartiet.
Knudsen, som er medlem av Stortingets Kirke-, Utdanning og Forskingskomité, opplyser at man helst ser at den forkortede utdanningen legges opp som deltidsstudium  slik at de som ønsker det kan ta studiet ved siden av jobb.
Fremskrittspartiet fremmet i Stortinget i slutten av forrige uke et forslag hvor man påla Regjeringen å utarbeide og iverksette retningslinjer for et forkortet utdanningsløp basert på videregående skole og realkompetanse for å føre ufaglærte lærere og lærer/ skoleassistenter frem til formell lærerkompetanse. Forslaget fikk støtte fra Arbeiderpartiet, og således flertall i Stortinget. - Vi ønsker å ta mangelen på faglærte lærere på alvor, og vi er meget glade for at forslaget fikk flertall, sier Knudsen.
Fremskrittspartiet tror forslaget også kan motvirke tendensen til flukt fra læreryrket. - Det arbeider i dag det svært mange flinke mennesker i skolen, men som regnes som 2. klasses arbeidskraft fordi de ikke har den formelle utdanning. Jeg tror disse vil bli i skolen dersom de får et tilbud om et forkortet utdanningsløp frem til formell kompetanse som lærer. Stortingets vedtak i denne saken er også et stort løft for å forbedre kvalitetssikringen i skolen, sier Ulf Erik Knudsen.
