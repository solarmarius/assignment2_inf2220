
mandag 21. mai 2001 10:47:06
Odd Einar Dørum (Venstre):
- Venstre krever trygghet i studiefinansieringen
- Venstre vil gå inn for at den vekttallsuavhengige stipenddelen i studiefinansieringen på 30% skal beholdes, i tillegg til at ytterligere minst 10% av lånet omgjøres til stipend i takt med avlagte vekttall. Det gir en grunnleggende trygghet for studentene som Trond Giskes opplegg mangler, sier Venstres medlem i Stortingets utdanningskomité, Odd Einar Dørum.
Stortinget behandler nå stortingsmeldingen om reformer i høyere utdanning. Ap-regjeringen har her foreslått å gjøre hele stipendandelen i studiestøtten avhengig av avlagt eksamen, og dermed skyve hele ansvaret for studiekvaliteten over på studentene.
- Regjeringens melding om reformer i høyere utdanning er rik på ord, men fattig på penger og ressurser. For Venstre er det et ufravikelig krav at reformer skal kombineres med forpliktende løfter om at pengene følger med, sier Odd Einar Dørum. Studenter og forskere skal slippe å bli prøvekaniner for Giskes tabloide lettvintheter. Bedre studiefinansiering, storsatsing på forskerrekruttering og kraftig økning av undervisnings- og forskingsmidlene må derfor gå hånd i hånd med reformene. Dette har Trond Giske valgt å gli unna, og det blir nå opp til Stortinget å sørge for at reformer følges av ressurser. Venstre kommer til være en pådriver for å få til dette, varsler Odd Einar Dørum.
