
Pressemelding 12. januar 1999
fra stortingsrepresentant Are Næss
PRIORITER MUSKEL/SKJELETTLIDELSER!
Pasienter med kroniske muskel/skjelettlidelser bør nå være et prioritert satsingsområde, sa Are Næss i sin interpellasjon i Stortinget i dag, og stilte helseministeren spørsmålet om hva han kunne gjøre for å forbedre tilbudet til disse pasientene.
Næss sa seg enig i den prioriteringen som helseministeren har foretatt og som har resultert i store løft innenfor psykiatri, kreftomsorg og utstyr i sykehus. Men nå mener han pasienter med kroniske og ofte smertefulle lidelser i bevegelsesapparatet må prioriteres.
Dette er en stor og sammensatt gruppe pasienter med forskjellige sykdommer, hvor det ofte ikke finnes helbredende behandling. Problemet er alvorlig for den enkelte og for samfunnet, både med hensyn til smerte og nedsatt livskvalitet, sykefravær og uførhet. Eksempelvis gikk 3.1 milliarder av trygdebudsjettet i 1996 til ulike rygglidelser, og 10 mennesker ble uføretrygdet hver dag pga. ryggplager. To tredeler av alle fraværsdager ved langtidssykemelding skyldes kroniske muskel/skjelettlidelser.
Disse sykdommene har vært lavprioriterte, muligens fordi de oftest rammer kvinner og er relatert til belastninger og manuelt arbeid, hevdet Næss. På grunn av sykdommens mangfold finnes det ingen enkle løsninger, men Næss pekte på fem nøkkelord for forsterket innsats;
Tverrfaglighet: pasientene trenger hjelp fra ulike faggrupper, og regelverket må støtte, ikke hindre dette.
Organisasjon: tilbudet til pasientene må organiseres effektivt, slik at flest mulig får hjelp. Kompetansenettverk for rygg er en god start.
Forskning er nødvendig pga. manglende kunnskap om årsaker og behandlingseffekt. Det er positivt at osteoporoseforskningen nå blir prioritert.
Fordi det i svært mange tilfeller ikke finnes helbredende behandling, må det satses på funksjonsbedring og smertebehandling. Behandlingsopphold og spesialiserte smerteklinikker er viktige.
Informasjon er viktig med henblikk på forebygging og mestring av sykdom. Pasientenes organisasjoner er viktige medspillere.
Næss hevdet at en satsing på disse pasientene vil gi samfunnsøkonomisk gevinst, men så ikke dette som det viktigste: "Jeg er mer opptatt av å redusere sykdom og smerte enn av å redusere utgifter", sa Are Næss, som sa seg enig i de prioriteringer helseministeren gav uttrykk for i sitt svar.
