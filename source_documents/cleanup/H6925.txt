
26.03.03
Morten Lund (Sp)
STATKRAFT MÅ SIKRE NORSK EIERSKAP TIL KRAFTPRODUKSJONEN
[Full tittel: Etter spørretimespørsmål om Trondheim Energiverk: STATKRAFT MÅ SIKRE NORSK EIERSKAP TIL KRAFTPRODUKSJONEN
-Det blir helt feil dersom Statkraft gis anledning til å kjøpe opp alt som tilbys av kraftverk for i neste omgang å selge til utlendinger det som Regjeringen forbyr dem å eie av konkurransemessige årsaker, sier Morten Lund etter dagens spørretime. -Statkraft fikk ikke 6 milliarder i ny egenkapital og 10 milliarder i statlig lånegaranti for å opptre som mellomstasjon for salg til utlendinger.
Lund spurte hva departementet vil foreta seg for å sikre nasjonalt og fortrinnsvis lokalt eierskap til de kraftproduksjonsanlegg som Statkraft nå må selge i Midt-Norge.
Olje- og energiminister Stensnæs brukte sitt svar til å redegjøre for de gode konsesjonsregler som vi har hatt i lange tider, og som hindrer at utlendinger får kjøpe mer enn 1/3 av aksjene i et kraftverk. Bestemmelsen om hjemfall uten vederlag til den norske stat etter 60 år, har til nå hindret salg til utlendinger. Steensnæs har nylig trukket tilbake sitt forslag om å svekke den beskyttelse av norsk eierpreferanse som denne bestemmelse gir.
-Det er betenkelig at statsråden ikke har en sterkere preferanse for norsk eierskap enn det vi her hørte. Noe av poenget med å beholde Statkraft som helstatlig selskap, må være at olje- og energiministeren skal kunne legge politiske føringer for selskapets oppkjøpsvirksomhet. Det er neppe til fordel for strømkundene i Midt-Norge at verdifulle vannkraft-ressurser får utenlandske eiere, sier Morten Lund.
-Mitt ønske og håp er at de midt-norske energiselskapene nå får på plass ett eller flere selskap som kan overta det Statkraft må selge, og at dette kan skje fort. Det er allerede gått mer enn ett år siden Trondheim Energiverk ble overtatt. Jeg håper det kan være mulig å tenke seg at Statkraft kan delta som minoritetseier dersom dette ønskes av lokale aktører som kan være aktuelle kjøpere, avslutter Morten Lund. -Det kan da umulig innebære monopolmakt.
