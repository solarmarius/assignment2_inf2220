
17.09.02
Senterpartiet
Det står om barnas oppvekstvilkår og de eldres omsorg!
En arbeidsgruppe ledet av Jan Thorsen, ordfører i Nome i Telemark, la i dag fram forslag om kommuneaksjon for Senterpartiets 100 ordførere. - Målet med Senterpartiets kommuneaksjon er å sette bevaring og utvikling av kommunale velferdstjenester på dagsorden. Vi må sørge for at dette blir hovedsak ved valget i 2003 og sikre Sp eierskap og gjenkjennelse på dette området, sier Jan Thorsen. Budskapet blir sammenfattet i følgende tekst: "Det står om barnas oppvekstvilkår og de eldres omsorg."
Planen ble lagt fram på Senterpartiets ordførerkonferanse i dag på Gardermoen. - Jeg vil ta med de meninger som kommer fram fra 100 Sp-ordførerene i dag og høre på hva som kommer fram på ordførerkonferansen som Kommunenes Sentralforbund (KS) arrangerer for alle landets ordførere i morgen. Deretter vil arbeidsgruppen oppsummere og i samråd med Senterpartiets sentralstyre komme med råd om hvilke aksjonsformer vi vil foreslå for Sps kommunepolitikere. Vi må få fram konsekvenser av dagens utarming av lokalsamfunn og lokaldemokrati gjennom den svake kommuneøkonomien, sier Jan Thorsen.
Arbeidsgruppa har forslag om kraftige aksjonsformer, sier Thorsen. Vårt foreløpige tips til aksjoner lokalt kan være f. eks å:
Synliggjøre hva kuttene betyr for den enkelte og be folk om å aksjonere Svelge kutta, men synliggjøre hvem som har ansvaret Ta beslag i skattepenger eller arbeidsgiveravgift inntil staten viser ansvar Be rådmannen utarbeide et budsjett for hva det vil koste å oppfylle statlige krav og pålegg for å synliggjøre hvor innkonsekvent regjering og storting styrer Bryte offentlige krav om rapportering for å bruke administrative ressurser til tjenesteproduksjon
På dagens ordførerkonferanse overrakte Senterpartileder Odd Roger Enoksen en symbolsk verdisjekk på 5.677.000.000 kroner til Odd Arild Kvaløy, nestleder i Kommunenes Sentralforbund (KS). Denne milliard-sjekken er samme beløpet som Senterpartiet i Stortinget foreslo å øke bevilgningene til kommunene for neste år.
Sentralstyret i Senterpartiet skal diskutere kommuneaksjonen på sitt møte 23. september.
