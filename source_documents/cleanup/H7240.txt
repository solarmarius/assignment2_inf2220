
30.06.03
KrFU
KrFUs landsmøte 2003: Bekjemp egoismen, bekjemp fattigdom!
Bekjempelse av fattigdom må settes i fokus under WTO-forhandlingene. Det er på tide å legge bort egoismen og forme reglene i internasjonal handel i de fattiges favør, uttaler Kristelig Folkepartis Ungdom (KrFU) samlet til landsmøte i Stavanger 20-22 juni.
De pågående WTO-forhandlingen, kalt Doha-runden har allerede pågått i to år. Denne runden var ment å sette fokus på fattigdom og målet er å få til en avtale som gir utviklingsland bedre handelsvilkår. Problemet er at viljen fra industrilandene blir stoppet av egoisme i frykt for at det vil skade deres egen produksjon.
Handel har positiv innvirkning på landenes økonomiske utvikling. Det er derfor hårreisende at handel med utviklingsland ikke blir prioritert høyere. Norge må være et foregangsland i forhandlingene for å sette fattiges behov i fokus.
KrFU krever mer fattigdomsorienterte handelsregler ved
· at utviklingsland får tilgang til industrilandenes markeder
· at det kuttes i toll og kvitebegrensninger for utviklingsland
· at det kuttes i handelsvridende intern støtte som hindrer utviklingsland i å bli konkurransedyktige
· at eksportsubsidier som utkonkurrerer u-landenes varer fases ut
· at anti-dumpingsregelverket blir mer slagkraftig
· at utviklingslandene får anledning til å beskytte sine egne markeder
Hensynet til verdens fattige må være viktigere enn egne økonomiske interesser. Handel med utviklingsland er en viktig faktor for å skape utvikling. Bistand og gjeldsslette gir ikke gode nok resultater alene.
Legg bort egoismen og prioriter handel. Når vi stenger døren til våre markeder, så stenger vi fluktveien som fører vekk fra fattigdommen, uttaler KrFUs landsmøte.
