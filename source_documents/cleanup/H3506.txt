
Torsdag 17. oktober 1996
KONTANTSTØTTEFORSLAG TIL STORTINGET
Et omsorgstillegg til barnetrygden er den nye modellen for Kristelig Folkepartis idé om en kontantstøtte til småbarnsforeldre. Et forslag om dette fra partileder Valgerd Svarstad Haugland og parlamentarisk nestleder Solveig Sollie legges fram i Stortinget i dag. Ventres leder Lars Sponheim er også med-forslagsstiller.
Forslagsstillerne ønsker å ivareta behovet for at småbarnsforeldre skal ha en reell mulighet til å velge arbeid i eller utenfor hjemmet. "Skal valgfriheten bli reell, må det kunne gis tilbud både om arbeid og barnehageplass. Samtidig må de økonomiske overføringene til barnefamiliene være så store at foreldrene har økonomi til å kunne velge å arbeide hjemme med omsorg for egne barn på hel- eller deltid," skriver de.
I forslaget vises det til at barnetrygden er hovedelementet i de statlige overføringene til barnefamiliene, og gis for alle barn opp til 16 år, uavhengig av familieinntekt og foreldrenes deltakelse i arbeidslivet. Foreldre som har barnehageplass får i tillegg indirekte overføringer fra det offentlige i form av subsidiert barnehageplass. I forslaget pekes det på at dette fører til at de som har barnehageplass blir favorisert, sammenliknet med de som velger andre omsorgsformer. Samtidig viser flere undersøkelser de siste årene at stadig flere foreldre ville velge å være mer hjemme med barna en tid dersom de hadde hatt økonomisk mulighet til det. Dette tas det for lite hensyn til i den offentlige barnepolitikken, mener de tre forslagsstillerne.
Et omsorgstillegg til barnetrygden (kontantstøtte) forutsettes gitt til den person som har den daglige omsorgen for barnet, når barnet ikke har heltids barnehageplass med statsstøtte. Ved eventuell redusert plass i barnehage, reduseres omsorgstillegget tilsvarende. Omsorgstillegget skal gis fram til skolealder, og i sum tilsvare de til enhver tid gjeldende statser for statlige driftstilskudd til barnehagene. Dermed vil de statlige overføringene til barnefamiliene bli mer like, uavhengig av foreldrenes yrkesaktivitet og måte å organisere barneomsorgen på, heter det i forslaget fra KrF og Venstre.
