
5.9.2003
Eli Sollied Øveraas, stortingsrepr. Sp
Lesarinnlegg
Ein målretta næringspolitikk er god distriktspolitikk!
Senterpartiet ser med uro på den stadig aukande arbeidsløysa. For første gang på svært mange år, er antal personar utan arbeid over 100 000! Senterpartiet forventer at Regjeringa snarast vil signalisere tiltak for å stimulere næringslivet og redusere arbeidsløysa.
Det er eit paradoks at dette skjer når vi veit at vi har ei rekke uløyste oppgaver rundt om i landet! I eit fylke som Møre og Romsdal er det nok å peike på alle dei uløyste samferdselsprosjekta vi har i alle deler av fylket. Ledige hender kan setjast i arbeid med bygg og vedlikehald av vegar, rassikring, bruer og tunnellar. Og det må t.d. vere betre å bygge trygge gang- og sykkelvegar enn å betale ut arbeidsløysetrygd!
Vi har ledig kapasitet innan bygg- og anleggssektoren til å utføre desse oppgavene!
Senterpartiet vil ha ein aktiv og målretta næringspolitikk. Vi vil legge til rette for at folk har arbeid der dei bur. Det er viktig å ha noko å leve for, men det viktigaste er å ha noko å leve av!
Vi er lei av å høyre om regjeringas næringsnøytralitet!
Vi er lei av å høyre om næringsministerens tomme verktykasse!
Vi er lei av kommunalministerens: Mer igjen for pengene!
Senterpartiet vil ha fortgang i bygging av 4 gassferger - i Norge!
Vi vil ha ei utviding av permitteringsreglane.
Vi vil avsette ei fond på 20mrd kroner til SND`s kapitalbase til regionale næringsfond. Det kan gi grunnlag for systematisk å tilrettelegge for vidareutvikling i næringslivet i heile landet med utgangspunkt i naturressursar, kapitalstyrke og kunnskap.
Vi vil at bortfall av differensiert arbeidsgivaravgift vert kompensert fullt ut.
Vi vil at kommunane skal ha økonomiske rammer slik at lokal velferd vert ivaretatt.
Verdiskapinga skjer i distrikts-Norge, og Møre og Romsdal er eitt av fylka med høgast verdiskaping. Vi er nå vitne til ein gedigen sentraliseringspolitikk. Som eit eksempel kan nemnast Vegdirektoratet sitt framlegg om at over 50 pst av NTP (Nasjonal Transportplan) skal gå til Oslo og det sentrale Østland. (12 -mils sona kring Oslo!)
Senterpartiet vil kjempe for levande lokalsamfunn i by og bygd. Då treng vi ein aktiv næringspolitikk- ikkje ei tom verktykasse!
Mvh,
Eli Sollied Øveraas
