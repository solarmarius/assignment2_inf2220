
torsdag 14. desember 2000 20:17:23
Venstre om Statoil og SDØE:
Opplegg for bredt kompromiss
- Regjeringens opplegg for delprivatisering av Statoil og organisering av SDØE er i store trekk sammenfallende med Venstres synspunkter slik partiets landsstyre utformet dem høsten 1999. Venstre åpner for salg av inntil en tredjedel av Statoil og for å overlate en mindre del av SDØE til Statoil, Hydro og andre selskaper, sier Gunnar Kvassheim. Kvassheim er Venstres energipolitiske talsmann.
- Det kan være behov for justering av regjeringens opplegg, men hovedtrekkene bør det være mulig å samle bred oppslutning om. I en så viktig sak som dette vil Venstre medvirke til at det kan bli et bredt kompromiss i Stortinget. Det naturlige vil være at Arbeiderpartiet, Høyre, Kristelig Folkeparti og Venstre står sammen om en framtidsrettet løsning som kan bidra til å videreutvikle Statoil og gi optimal forvaltning av olje- og gassressursene.
