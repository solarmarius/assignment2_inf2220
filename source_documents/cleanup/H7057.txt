
08.05.03
Rune J. Skjælaaen (Sp)
Reiser interpellasjonsdebatt i Stortinget: Sp krever fokus på fådelte skoler
- Til tross for lokalbefolkningens ønske om å bevare grendeskolene har det foregått en dramatisk sentralisering av grunnskolene gjennom de siste 16 årene, sier Rune J. Skjælaaen som denne uka leverte inn en interpellasjon i Stortinget med denne problemstillingen.
Et inntektssystem som gjør skolenedleggelser til kommunens eneste styringsvariabel tvinger årlig fram nedlegging av et stort antall grendeskoler. Fordi utgiftene til drift av fådelte skoler er høyere enn i de ordinært delte skolene, er det disse skolene som nedlegges når budsjettene skal salderes.
- Nyere rapporter påpeker imidlertid at det ikke finnes faglig-pedagogiske begrunnelser til støtte for nedlegging av fådelte skoler. Tvert i mot er det konstatert flere pedagogiske fordeler med aldersblanding, sier Skjælaaen og viser til at mange ordinære skoler praktiserer alderblanda grupper i enkelte fag.
- Senterpartiet mener nærskolens betydning i lokalsamfunnet ikke lar seg tallfeste i kroner og øre, sier Skjælaaen. - Dagens utvikling gjør det nødvendig for Stortinget å debattere disse spørsmålene som opptar og berører så mange barn og lokalsamfunn. Senterpartiet vil utfordre statsråd Clemet til å diskutere tiltak som kan redusere kostnadsulempene ved de fådelte skolene og foreslår blant annet at det settes i gang et nasjonalt utviklingsprogram for fådelte skoler.
