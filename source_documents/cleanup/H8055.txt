
6.12.2003
Venstre
- Klar tale om oljeboring
Lars Sponeim ga klart utrykk for hva som var Venstres holdning til oljeboring langs kysten av Nord-Norge og i Barentshavet da han åpnet Venstres landsstyremøte i Oslo i dag. Han ba samtidig landsstyret om å vise tålmodighet og vente til regjeringens konklusjon ligger på bordet.- Miljøet er særlig sårbart langs kysten av Nord-Norge og i Barentshavet. Derfor er føre-var-prinsippet avgjørende for våre standpunkter. Det er ingen tvil om at oljeboring i områdene utenfor Lofoten og i Barentshavet er en av de mest problematiske sakene vi har hatt på regjeringens bord. Det er heller ingen stor hemmelighet at spesielt Venstre og Høyre til dels er grunnleggende uenige i disse spørsmålene, sa Lars Sponheim.
- Ingen er i tvil om hva Venstre mener, og det er heller ingen grunn til å tvile på at vi skal slåss alt vi kan internt i Regjeringen for å få gjennomslag for vårt syn. Spørsmålet er hva vi gjør dersom Venstre ikke vinner fram i regjeringen med vårt syn, enten helt eller delvis. Formelt er det opp til Venstres stortingsgruppe å fatte den avgjørelsen, men det er ikke unaturlig at partiets styrende organer blir konsultert. Tidspunktet for dette er imidlertid ikke i dag eller i morgen, fordi saken ikke er konkludert i regjeringen, vi har faktisk ikke begynt saksbehandlingen ennå, sa Sponheim.
- Vi er fortsatt i en tidlig fase, samtidig har vi varslet en konklusjon før jul. Det som er avgjørende for meg i det viktige arbeidet vi nå skal gjennomføre i de kommende ukene, er at dere har tillit til at jeg i samråd med Venstres stortingsgruppe og Venstres øvrige statsråder vil trekke de nødvendige konklusjoner for å ivareta Venstres interesser og for å finne gode løsninger for miljøet, avsluttet Sponheim.
