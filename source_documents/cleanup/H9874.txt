
2.2.2006
Ola Borten Moe, Energi og Miljøkomiteen, Senterpartiet
Kraftkrise i Midt Norge - hva nå?
Det er ingen tvil om at Midt Norge står foran store utfordringer for å sikre nok kraft i årene som kommer. Det er viktig å peke på at årsaken hovedsakelig er store og vellykkede industrietableringer på Møre. Noe av det mest oppsiktsvekkende med denne situasjonen er at det først nå er fokus, og at det er først nå konkrete tiltak drøftes for å løse denne ekstraordinære situasjonen. Her må et samlet politisk miljø med den forrige regjeringen i spissen, men også statens fagetater, ta ansvar. Rett og slett fordi de tiltak som kan løse problemet ikke er på plass før 2 til 4 år etter at kraftkrisen kan være et faktum. Slike situasjoner kan ikke et godt utviklet samfunn som det norske være kjent av.
Det er ingen tvil om at vi trenger mer kraft. I den næringspolitiske debatten er omkvedet at vi i Norge er for dårlige til å videreforedle våre ressurser. Norsk industri representerer akkurat det. Vi bruker vår rene vannkraft og godt utviklede teknologi til å lansbasert verdiskaping. En verdiskaping som er fordelt over store deler av landet, representerer landets desidert største eksportinntekter utenom oljen og ett sekssiffret antall arbeidsplasser. Noen synes å mene at vår mangel på kraft kan løses gjennom å legge ned eller redusere denne næringen. Det er kortsiktig og lite miljøvennlig. Kortsiktig fordi vi trenger denne næringsveien, spesielt i en framtid med mindre oljeinntekter. Lite miljøvennlig fordi alternativet er tilsvarende produksjon et annet sted i verden, sannsynligvis med dårligere krav til utslipp og arbeidsmiljø. Behovet for balanse i kraftproduksjonen er avgjørende for industriens framtid. Dette er spesielt synlig i Midt Norge nå. Den tiden da man koblet ut husholdningene for å holde industrien i gang er forbi. Om det blir strømmangel i Midt Norge vil det være den tradisjonelle, kraftkrevende industrien som må koble ut. Dette kan også bli det nasjonale bildet om vi ikke får orden på energibalansen og helst etablert et kraftregime som gir industrien tilgang på rimelig kraft.
En del miljøromantikere betviler for det første at det eksisterer en krise, og om den eksisterer lar den seg løse med hjelp av pellets og bioenergi. For Midt Norges del vil underskuddet på kraft være 8,5 twh i et normalår. Det er omtrent like mye strøm som de tre store midtnorske energiselskapene (TEV, TE og NTE) produserer til sammen. Selv om bioenergi er en del av løsningen er det urealistisk å tro at man kan frigjøre slike kraftmengder. Svaret ligger i å gjøre alt. Det må satses på bioenergi og overgang til vannbårne varmesystemer. Vi må bygge ut vindkraft, vannkraft og oppgradere eksisterende kraftstasjoner og nett. Vi må effektivisere energiforbruket vårt og redusere sløsing - og vi må bygge gasskraftverk med CO2 rensing. Regjeringens utfordring er å makte dette innenfor rammen av ett fritt energimarked der det ikke lønner seg å tilføre ny produksjon før strømprisen blir betydelig høyere enn i dag.
Grønne sertifikater vil bety mye for å få inn ny kraftproduksjon. De støtteordningene Enova forvalter gir resultater på energisparing og etablering av nye varmesystemer og ny fornybar energi. Offentlig tilrettelegging for å realisere de planene energiselskapene og Statnett allerede har utarbeidet er viktig og må prioriteres. Vi må lykkes med alle disse tiltakene paralelt om vi skal stole på en effektiv, sikker og rimelig energiforsyning i Midt Norge i fremtiden.
