
2.februar 1995
KrFs leder Kjell Magne Bondevik om bistandskommisjonens innstilling:
Legger ikke grunnlaget for en ny offensiv
i Nord-Sør-politikken
-Kommisjonens innstilling legger ikke grunnlaget for en ny offensiv i norsk Nord-Sør-politikk. På gjeldssiden er forslaget uten tvil svært skuffende. Det samme gjelder synet på næringslivsordningene. Innstillingen er imidlertid bedre på handel. Dårligere bistandsresultater er ikke noe argument for å skjære ned på bistanden, men et argument for å høyne kvaliteten. Her har kommisjonen en del gode ansatser og forslag som KrF gjerne blir med på å diskutere.
Slik oppsummerer KrFs leder Kjell Magne Bondevik innholdet i innstillingen Bistandskommisjonen la frem i dag.
-Når det gjelder forvaltningen av Nord-Sør- og bistandspolitikken, ønsker vi at de fattige landene skal ha en egen talsmann ved Kongens bord; en egen utviklingsminister. For å høyne kvaliteten på norsk bistand støtter vi forslaget om inngåelse av utviklingskontrakter. Disse kontraktene må fungere som en form for partnerskap der gjensidige forpliktelser, kvalitetssikring og reaksjoner når kontrakten ikke innfris står sentralt, sier Bondevik.
Bondevik mener innstillingen ikke går langt nok i gjeldsproblematikken.
-Jeg hadde håpet at en nå ville gå inn for å slette en større del av gjelden u-landene har. Bare et mindretall av medlemmene i bistandskommisjonen støtter forslaget om 80 prosent gjeldslette på ensidig basis og at gjeldssletten ikke skal tas fra bistandsbudsjettet.
Når det gjelder handel, er han enig i at det trengs en gjennomgang av norsk importpolitikk overfor u-land i lys av GATT-avtalen. Forslaget om avvikling av tekorestriksjonene går lenger enn Stortingets forslag, noe han vil vurdere med en positiv innstilling.
-Innstillingen gir imidlertid for svake signaler når det gjelder næringslivsordningene, sier Bondevik.
Bistandskommisjonen går inn for at utgiftene til mottak av flyktninger ikke lenger skal belastes bistandsbudsjettet.
-Dette har KrF arbeidet for lenge. Derfor er vi glad for kommisjonens konklusjon her, kommenterer Bondevik.
-Kommisjonens forslag om inndeling av verdens land i tre grupper; høy-, mellom- og lavvelferdsland kan være en nyttig innfallsvinkel. Men det må advares mot at innsatsen overfor de aller fattigste land svekkes, sier Bondevik videre.
Forslaget om å øke organisasjonenes egenandel ved innsats i mellomgruppeland er KrFs leder imidlertid skeptisk til fordi det kan svekke fattigdomsorienteringen.
-Dette vil i praksis innebære at et mindre antall prosjekter blir satt i gang, sier KrFs leder Kjell Magne Bondevik.
