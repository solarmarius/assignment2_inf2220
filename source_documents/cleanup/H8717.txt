
25.10.2004
Leiar i Senterpartiet Åslaug Haga
Skuffende operavedtak
Statsbygg kunngjorde i dag at den norske opera skal bygges med italiensk marmor. Dermed blir operaen ikke reist i norsk granitt, slik mange hadde håpet.
- Regjeringen hadde her en sjanse til å velge en løsning med norske materialer, noe som hadde blitt en fin markedsføring av norsk stein. I tillegg hadde man slått et slag for norsk steinindustri og sikret viktige arbeidsplasser. I stedet velger kulturministeren å passivt akseptere den utenlandske steinen, sier en skuffet Åslaug Haga.
Senterpartilederen har arbeidet hardt for at operaen måtte bygges med norsk stein. - Vi bor i ei steinrøys. Det er derfor underlig at vi må hente stein fra den andre siden av Europa. Mange land rundt om i verden er mer bevisst enn Norge på å markedsføre eget næringsliv og materialer i nasjonale satsinger som for eksempel bygninger. Den finske ambassaden i New Dehli er ett eksempel. Finland bruker denne bygningen til å presentere både finsk arkitektur, interiør og materialer. Det skulle bare mangle om vi ikke kunne gjøre det samme med den nasjonale operaen, sier Haga
Haga stiller også spørsmål ved kvaliteten på den italienske steinen. - Flere fagfolk har uttalt seg kritisk til å bruke italiensk marmor fordi den skifter farge. Nå blir det også sagt av byggherren at steintypen har 1 mill kroner mer i vedlikeholdskostnader per år, enn det norsk granitt har. Dette ser ikke Regjeringen ut til å bry seg om, sier Åslaug Haga
