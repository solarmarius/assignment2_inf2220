
30.11.2004
Åslaug Haga,Sp
EUs kampgrupper kan bidra til å svekke NATO
Regjeringen vil bidra med 150 norske soldater til skarpe krigshandlinger under EU-kommando.
-Senterpartiet mener det er uakseptabelt og grunnlovsstridig å stille norske soldater under kommando av land i en organisasjon vi ikke er medlem av. Forslaget om deltakelse i EUS-kampgrupper undergraver folkets nei fra 1994. Var det noe vi sa nei til den gang, var det at Norge skulle delta i oppbyggigen av en EU-hær, sier Åslaug Haga.
Krohn Devold hevdet i dag at Norge vil kunne bestemme i hvilke situasjoner kampgruppene skal brukes i. - Senterpartiet mener dette ikke lar seg gjøre i praksis. Fra vedtaket fattes om bruk av kampgruppene til soldatene skal stille er det ti dager. Det gir ikke rom for den type reservasjoner som Krohn-Devold skisserer, sier Haga.
Senterpartiet stiller også spørsmål ved hvor midlene til et norsk bidrag skal tas fra. Forsvaret må stadig nedprioritere tilstedeværelse i nordområdene, og vi stiller heller ikke opp for FN der behovet er skrikende. Senterpartiet mener det nasjonale sikkerhetsbehovet må prioriteres.
Kampgruppene er en del av EUs kontroversielle planer om å utvikle et felles forsvar - noe som opplagt kan føre til spenninger innad i NATO. Hvor komplisert og problematisk EUs stormaktsambisjoner innenfor dette området er, understrekes av at EU-medlemmet Danmark velger ikke å delta. Det er også motstand mot EUs planer i andre EU-land.
-Senterpartiet vil forsvare NATO som vårt primære forsvarspolitiske anker. Bare NATO har den nødvendige kapasitet til å ivareta norske sikkerhetsbehov, sier Haga.
