
Fredag 14. oktober 1994
Solveig Sollie (KrF) i Seljord:
ALTFOR KORTSIKTIGE LANDBRUKSORDNINGER
-Det er langt fra tilfredsstillende når landbruksminister Gunhild Øyangen bare kan gi avklaringer for ett år av gangen når det gjelder opplegget for nordlig landbruk og fordelingen av miljøstøtte fra EU. Øyangen har forsikret at dette ville være klart i god tid før folkeavstemningen. Vi må bare konstatere at dette løftet nå er brutt. Det sa Kristelig Folkepartis parlamentariske nestleder Solveig Sollie på et møte i Seljord fredag kveld.
Solveig Sollie sa at hun godt kan forstå de sterke reaksjonene fra bondeorganisasjonene der man anklager statsråden for løftebrudd. Hun mente at avtalen med EU ikke gir noen garantier, utover at usikkerheten er forlenget med ett år.
-For næringer som er avhengig av langsiktige investeringer og planlegging, er det svært utilfredsstillende ikke å vite hva rammebetingelsene vil innebære i framtida, sa Solveig Sollie.
-Regjeringen har gjort ordningen med "nordlig landbruk" til det viktigste elementet i jordbruksavtalen med EU, men ingen får vite hva "landbrukspakken" gjemmer før etter folkeavstemningen. Mystiske pakker har sin sjarm til jul, men ikke når det gjelder så vitale ting som en hel nærings være eller ikke-være, bosettingen i distriktene og om vi fortsatt skal kunne ha en næringsmiddelindustri her i landet, sa Solveig Sollie på møtet i Seljord fredag kveld.
