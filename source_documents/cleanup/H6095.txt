
19.07.02
Ola D. Gløtvold,
SENTERPARTIET VIL HA OPPTRAPPINGSPLAN FOR MINSTEPENSJONISTENE!
Stortingsrepresentant, Sp:
Eldres livsvilkår og rettigheter, herunder pensjoner har vært mye i søkelyset i den senere tid i media.
Her har det kommet fram påstander om at Senterpartiet var med på å stemme for underregulering av pensjonene sammen med regjeringspartiene, Ap og SV. Dette stemmer ikke. Senterpartiets forslag om å øke grunnbeløpet med 6% i stedet for 5,2% ville gitt nesten 1 milliard mer i utbetalinger i 2002.
Senterpartiet mener det er på tide at minstepensjonistene får det løftet de fortjener og trenger. Det er klart for alle at pensjonistene har hatt dårligere kjøpekraftsutvikling enn det som har blitt lønnsmottakerne til del.
Derfor foreslo Senterpartiet i Stortinget i juni å be Regjeringen komme tilbake til Stortinget med en plan for en opptrapping av minstepensjonsinntektene over en periode på fem år. Denne planen må legges fram slik at Stortinget kan vedta denne i god tid før trygdeoppgjøret i 2003. Dette forslaget fikk bare våre og Frp sine stemmer. Hvorfor ville ikke de andre partiene diskutere en slik opptrapping?
Minstepensjonistene fikk et løft gjennom forslaget som Senterpartiet kjempet fram om 12 000 kroner mer til denne gruppen i 1998, men grunnbeløpet har vært underregulert over tid i forhold til lønns- og prisutviklingen for øvrig i samfunnet. Denne underreguleringen har ført til at verdien av grunnbeløpet ligger vesentlig lågere enn forutsatt da folketrygden ble innført i 1967. Derfor foreslo Sp at grunnbeløpet skulle økes med 6 prosent i denne omgang for så å ta dette igjen i opptrappingsplanen.
Dette fikk bare Sp sine egne stemmer.
I tillegg var Senterpartiet med på et forslag sammen med SV og Frp om at siktemålet for reguleringen (av trygdeoppgjøret) må være å gi pensjonister en inntektsutvikling minst på linje med utviklingen for yrkesaktive og i tråd med de prinsipper og mål som er lagt til grunn for gjennomføringen av det inntektspolitiske opplegget ellers.
Det fikk bare forslagsstillerne sine stemmer, og dermed ikke flertall.
Senterpartiet er opptatt av de gruppene som har sakket akterut i den velstandsutviklingen som de fleste nå tar del i. Det vil vi gjøre noe med!
