
19.11.01
Stortingsrepresentant Jan Arild Ellingsen (FrP)
Turistvisum kamuflerer illegal innvandring
- Det er med stor bekymring jeg konstaterer at den ukontrollerte innvandringen til Norge fortsetter, sier Jar Arild Ellingsen, Fremskrittspartiets justispolitiske talsmann.
Hele 60 prosent av personer som har kommet til landet på turistvisum fra land utenfor Schengen ­ området, reiser ikke tilbake ifølge Aftenposten mandag, 19.11.01. Disse menneskene er så å si sporløst forsvunnet. Et eksempel: Av 60 iranere som kom til Norge på turist visum, har kun fem reist tilbake.
- I en verdenssituasjon hvor internasjonal terrorisme ikke lenger er en potensiell
trussel, men en realitet, er dette en ansvarsløs politikk, slår Ellingsen fast. - Norge er i tillegg hardt belastet med problemer knyttet til en forfeilet innvandringspolitikk. Organisert kriminalitet, kulturkonflikter, gjengkriminalitet og generelle økonomiske belastninger er blitt påført det norske samfunn som følge av denne politikken. Følgelig burde regjering og ansvarlige etater følge opp med en konsekvent strengere og skjerpet innvandringspolitikk som setter det norske folks interesser først, fremholder Ellingsen.
- Alt for lenge har Fremskrittspartiet vært det eneste partiet som har påpekt at landets grenser lekker som en sil. Vårt territorium er slik å betrakte som ubeskyttet, hvis ikke en radikal kursendring i retning av Fremskrittspartiets innvandringspolitikk foretas, sier Ellingsen, og henstiller derfor alle ansvarlige politikere til å ta dette problemet på alvor og sørge for at det umiddelbart iverksettes tiltak for å stoppe illegal innvandring til Norge.
