
Tirsdag 27. juni 1995
KrF-legen på Stortinget:
Pressestoff fra Kristelig Folkeparti
TIL MISJONSSYKEHUS I FERIEN
Han har aldri gjort tjeneste som misjonslege selv, men misjonsarbeidet generelt, og legemisjonen spesielt, har en stor plass i den kristne bevisstheten til legen, professoren, KrF-politikeren og Hordalands-representanten Are Næss. Sentralt i sommerprogrammet til ekteparet Næss står en tre-ukers reise til Etiopia, og et besøk til to misjonssykehusene i Yirga Alem og Arba Minch i Sør-Etiopia.
-Jeg har besøkt disse sykehusene en gang tidligere. Det var høsten 1988. Vi var tre spesialister i indremedisin som hadde opphold av fra fire til seks ukers varighet der vi foreleste ved kurs og var konsulenter med tanke på å planlegge behandlingsopplegg, blant annet. Siden har jeg liksom hatt et "vi-forhold" til disse sykehusene. Jeg har ønsket å opprettholde kontakten med dem og virksomheten deres, dels ut fra en faglig interesse, men først og fremst ut fra en interesse for misjon, sier Are Næss. -Etter sju år syntes jeg det var på tide med en mer direkte kontakt igjen. Misjonsarbeidet er en naturlig og viktig del av livet for vår familie, sier han.
Begge sykehusene drives av Norsk Luthersk Misjonssamband, der familien Næss er blant medlemmene i den lokale misjonsforeningen i Samnanger. Noen sentrale verv i organisasjonen har han ikke hatt, og lokalt har det nok medisinprofessorens sykepleier-kone Hildegunn som har stått for den daglige innsatsen på dette felt.
-Men jeg har da møtt på Misjonssambandets generalforsamling noen ganger. Jeg pleier å si at jeg er "misjonskvinne" hvert tredje år, som utsending fra en kvinneforening, sier han litt selvironisk.
MØTE VENNER OG KJENTE
Are Næss legger ikke skjul på at han gleder seg til å treffe igjen noen av de som "tok seg så godt av meg" da han var i Etiopia sist. Samtidig runder både sjefslege ved Yirga Alem, Gunnar Nysæter og hans Randi, 50-årsmerket. Dette skal i det minste markeres, om ikke direkte feires, sier Are Næss. Gunnar Nysæter har to års permisjon fra sin stilling ved Haukeland sykehus.
Are Næss sier at han tror den presangen legekollegaen i Etiopia helst vil ha, er ett nytt røngtenapparat til sykehuset. Det gamle har takket for seg, etter lang, tro og intens tjeneste.
-Nå er jo ikke en fullt ferdig røngtenapparat av de ting man tar med seg i feriebaggasjen, men det er krefter i gang som arbeider med å skaffe slikt utstyr. Jeg tror ikke noen i de medisinske miljøene her i Norge kan forestille seg hvordan det ville være dersom man skulle drive med den typen kirurgi som drives ved Yirga Alem uten skikkelig røngtenutstyr, sier han.
HØY TEMPERATUR
Are Næss er KrFs forsvarspolitiske talsmann på Stortinget, og har nettopp kommet tilbake fra Paris, der han var norsk delegat ved parlamentarikerdelegasjonens møte i Vestunionen (VEU).
-Det ble et møte med høy temperatur, både fysisk og politisk. Den politiske temperaturen skyldtes Frankrikes vedtak om å gjenoppta prøvesprengninger med atomvåpen. De fleste land ser det som helt uakseptabelt at Frankrike på den måten ensidig kan bryte prøvestansavtalen. Internasjonale avtaler kan ikke bare være virksomme når det behager Frankrike at de skal være det. Blir dette vedtaket iverksatt, vil det få uante konsekvenser. Regjeringen i USA er allerede under sterkt press fra de militære om at de også må gjenoppta prøvesprengningene, så her kan man virkelig få en kjedereaksjon i flere betydninger av ordet, ved at Frankrike setter døren åpen for andre atommakter, og for land som ønsker å bli atommakter. De vil lett tenke "kan de, kan vi", sier Are Næss.
Torsdag 4. juli reiser han til Ottawa i Canada for å være med i den norske delegasjonen til OSSE-konferansen.
-Også fra dette møtet vil det komme en sterk henvendelse til Frankrike om å avholde seg fra å foreta disse åtte prøvespregningene. Frankrike skrur klokken flere år tilbake, både når det gjelder avspenningspolitikk og miljøpolitikk dersom dette blir iverksatt, og landet tar på seg et stort ansvar ved å bryte den enigheten om prøvestans som vi har hatt siden 1992. I denne perioden er det bare Kina som ikke har respektert dette, sier Are Næss til slutt. (KrF-Press/NPE)
