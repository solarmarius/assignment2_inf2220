
2003-2007
Arbeiderpartiet
Østfold Arbeiderpartis program i valgperioden 2003 - 2007
Fra pilletoppen til norgesmester i livskvalitet
Østfold er porten til Norge. Utlendinger som kommer hit er begeistret for et åpent og frodig landskap, trivelige byer, velstelte hus og gårder, fint vær og vennlige mennesker. Men for de fleste er dette en godt bevart hemmelighet. De reiser bare forbi, og vi er blitt kjent for stort pilleforbruk, mange barnevernsaker, industri-nedleggelser og trafikk-problemer.
Østfold Arbeiderparti vil framheve de sterke sidene ved Østfold, og gjøre dette fylket til norgesmester i livskvalitet. Fin beliggenhet, herlig natur og trivelige folk gjør at vi er i nærheten av toppen allerede. Men vi må jobbe hardt for å bli kvitt de negative sidene. Vi må skape et rikholdig og inkluderende arbeidsliv som kan gi flere godt betalte arbeidsplasser nær der folk vil bo. Vi må gjøre den store trafikken i fylket vårt tryggere og smidigere. Vi må jobbe sammen for å skape gode lokalsamfunn og sosiale fellesskap. Vi må skaffe oss bedre kompetanse for framtida og bli flinkere til å verne og fremme helse og velferd. Vi vil også skape et mer mangfoldig tilbud av opplevelser og meningsfylte aktiviteter som kan holde oss i form både fysisk og mentalt, og vi vil gjenskape et godt miljø og en ren natur. En vesentlig oppgave er å sikre at også de som har særlige behov eller vanskeligheter, får et verdig liv.
Skape og dele
Den som har materiell og økonomisk trygghet, får frigjort krefter som kan brukes til nyskaping og økt innsats. Det er ingen motsetning mellom individuell frihet og et sterkt felleskap. De nordiske land hører til de mest produktive i hele verden, og det er også her fordelingen og velferden er best. Skal vi løfte Østfold, må vi gjøre en innsats i arbeidslivet og forbedre kompetansen vår. Men vi må også ta vår del av ansvaret for velferden ved å være hensynsfulle og hjelpsomme, og yte omsorg for våre nærmeste. Da blir det mer å dele. Den enkelte kan øke sin velstand, og fellesskapet kan gjøre mer for å sikre trygd, helse- og velferdstjenester. Folkevalgt styring er en forutsetning for et levende demokrati
Stolte - men ikke fornøyde
Vi har grunn til å være stolte av det vi har oppnådd. Men vi er langt fra fornøyde så lenge det ennå er mennesker som faller utenfor. Derfor må vi fortsatt jobbe for likestilling og utjevning. Vi må gjøre det lettere for ungdom å skaffe seg bolig, hjelpe mennesker ut av fattigdom eller rusmisbruk og sørge for at de som mister jobben eller ikke kan arbeide, får rimelige ytelser. De som trenger behandling eller omsorg, må få dette uten lange ventetider.
Rikholdig og inkluderende arbeidsliv
Arbeid til alle er et helt vesentlig mål for Arbeiderpartiet. Når arbeidsledigheten øker, kreves kraftigere tiltak. Arbeiderpartiet vil ta nye initiativ for sysselsetting og velferd gjennom inntektspolitisk samarbeid, aktiv arbeidsmarkedspolitikk, satsing på forskning og utvikling, ansvarlig økonomisk politikk og fornyelse av offentlig sektor. Vi ønsker å gjøre arbeidslivet mer inkluderende slik at også de med redusert arbeidsevne kan få delta ut fra sine forutsetninger. I Østfold vil vi særlig utvikle kompetanse og forbedre kommunikasjoner. Dette gjør vi for å hindre tap av enda flere arbeidsplasser, og for å skape nye.
Østfold Arbeiderparti vil
· gi industri og andre næringer gode vekstvilkår
· føre mer av grensehandelen tilbake til Norge
· bygge ut stamveier, jernbane, flyplass, havner og bredbånds telekommunikasjoner
· få gassledning til Østfold. Dette vil gi miljøvennlig energi og spennende råstoff til vår store kjemiske industri. Østfold bør være tidlig ute med å produsere og ta i bruk hydrogen som drivstoff
· skape ny økonomisk virksomhet knyttet til kultur- og naturopplevelser, bl.a. ved å utnytte Østfolds naturlige forutsetninger med kyst, vassdrag, kulturlandskap og rike kulturminner
· legge til rette for et produktivt landbruk som tar vare på kulturlandskapet
· stimulere til mer forsknings- og utviklingsarbeid med sikte på å skape framtidas arbeidsplasser
· utvikle utdanningssystemet, både i videregående opplæring og på høyskolenivå for å møte arbeidslivets behov, og for å stimulere nyskaping og vekst
· fremme et inkluderende arbeidsliv med større plass for eldre og funksjonshemmede og andre med behov for tilpasset arbeidstid eller arbeidsplass
· ta i bruk kompetansen til nye landsmenn og gi dem langt bedre tilgang til arbeidslivet
· arbeide for å gi heltidsjobb til alle som har ønske og mulighet for det
· forsvare faglige rettigheter og stå vakt om sykelønnsordningen og den økonomiske tryggheten for dem som mister arbeidet sitt
Tryggere og smidigere trafikk
Østfold er porten til Norge og terskelen til Europa. Gode kommunikasjoner er en nøkkel til utvikling av fylket vårt. Arbeiderpartiet vil at den videre utviklingen må følge prinsippene i "Østfold-pakka" om samtidig utbygging av veier, jernbane, havner og kollektivtrafikk. Målet er god framkommelighet og høy sikkerhet.
Østfold Arbeiderparti vil
· bygge ut E6, E18, stamveiforbindelse Moss-Horten og de andre veiprosjektene i Østfoldpakka
· bygge ut kollektivtransporten, spesielt i de større byområdene, men også på lengre strekninger
· få i gang sivil lufttrafikk på Rygge flyplass
· fortsette arbeidet med havnesamarbeid i Østfold, med sikte på å gjøre våre havner til de viktigste i Oslofjorden
· bedre standarden på viktige fylkesveier
· arbeide for å gjøre livet lettere for pendlerne med mer bekvemme og raske pendlertog og busser
· fortsette arbeidet med bygging av dobbeltsporet jernbane til og gjennom Fredrikstad, og lange krysningsspor på øvrige jernbanelinjer i Østfold
· ruste opp nord-sør-forbindelsene i fylket
· arbeide for å skaffe tilgang til bredbåndsnettet over hele fylket
· videreføre "buzz-kortet" for ungdom (bussreiser med stor rabatt), og arbeide for et felles kollektivkort som kan nyttes både til buss og tog
Levende lokalsamfunn
Alle har behov for å høre til et sted og i et miljø. Arbeiderpartiet vil at Østfold skal være preget av slike miljøer, og at det skal være plass til alle som vil slå seg ned her. Lokalsamfunnet er rammen for barnas oppvekst og for det meste av den omsorg og de velferdstjenester som preger et godt samfunn. Det er godt å bo i Østfold - så godt at mange velger å pendle lange veier. Vi vil samkjøre boligpolitikken med næringsutvikling slik at flere kan få jobb i nærheten av der de bor. Vi vil ha stor byggeaktivitet og særlig satse på rimelige boliger. Kommunene må få bedre økonomi. Det må bli slutt på at Østfold får vesentlig mindre til sine offentlige tjenester enn kommuner ellers i landet.
Østfold Arbeiderparti vil
· gi kommunene økonomi til å løse sine oppgaver innenfor barnehage, skole, eldreomsorg og andre viktige velferdstiltak
· utvikle nabolagene i byer og bygder over hele fylket til levende lokalsamfunn
· arbeide for et godt og trygt oppvekstmiljø
· forbedre tilgang til barnehage, skole, omsorg og tekniske tjenester
· skape samlingssteder og aktiviteter som gir fellesskap
· sikre offentlig eierskap av sentrale samfunnstjenester
· øke boligbygginga og særlig satse på rimelige boliger
· gjøre en større del av boligmassen tilpasset eldre og funksjonshemmede
· skaffe unge mennesker den første egne boligen til overkommelig pris
· slåss for at festeavgifter bare kan reguleres i takt med prisstigningen. Det må bli lettere og billigere å innløse festetomter
· skape bedre samsvar mellom utvikling av boligområder, offentlige tjenester, veier, kollektivtrafikk og arbeidsplasser
· stimulere framtidig utvikling over hele fylket ved aktiv bruk av fylkes- og kommuneplaner
God skole og kompetanse for framtida
Arbeiderpartiet vil arbeide for å øke kompetansen i Østfold-samfunnet, slik at vi kan klare omstillingen til framtidas arbeidsliv og bevare velferd og likeverd. Derfor vil vi satse både på skoler og høyskoler, og på forskning og utviklingsarbeid i arbeidslivet. Vi må gi økt rom for kreativitet på alle områder. Offentlig skole skal være gratis, ha høy kvalitet i undervisningen og gi både trygghet og valgfrihet. Enda flere ungdommer i Østfold bør søke høyere utdannelse. Den erfaring og kompetanse som utvikles på arbeidsplassene, må tas vare på og formidles videre.
Østfold Arbeiderparti vil
· ta initiativ til et samarbeid om offensiv oppbygging av kompetanse for framtidas arbeidsliv.
· slåss for den offentlige felles-skolen, og arbeide kontinuerlig for høy kvalitet i samarbeid med brukere og personale
· høyne kunnskapsnivå og sosial kompetanse, og bedre læringsmiljøet for elevene
· legge til rette for flere lærlinger og styrke oppfølgingen av dem
· gjøre offentlig skole gratis. Leirskoleopphold og ekskursjoner skal være gratis, likedan læremidler og utstyr i videregående skole
· gjøre forsøk med elevombud for videregående skole
· sikre god undervisning i informasjons- og kommunikasjonsteknologi (IKT)
· gjøre teoretiske fag på yrkesfaglige linjer mer yrkesrettet, og bedre kvaliteten på fagopplæringen.
· stimulere til kreativitet, blant annet ved å legge til rette for ungdomsbedrifter
· øke respekten for og verdien av realkompetanse i utdanning og arbeidsliv, og få til bedre ordninger for å vurdere erfaring og egen læring
· fremme bedriftsintern opplæring
· stimulere til omfattende voksenopplæring
· sørge for godt vedlikehold og godt inneklima på skolene
· styrke fysisk aktivitet for barn og unge (minst én time om dagen)
· stimulere Østfold-ungdom til videre studier, og til å benytte sin kompetanse i Østfold
Verne og fremme helse og velferd
Arbeiderpartiet vil føre en aktiv fordelingspolitikk som bygger på likeverd, skaper fellesskap i befolkningen og bidrar til et produktivt, trygt og integrerende samfunn. Vi vil heve standarden for grupper som ikke har fått del i velstanden, og særlig motarbeide fattigdom og forskjeller som rammer barn. Vi vil sette mye inn på å forebygge og behandle rusmisbruk.
Eldrepolitikken må ta utgangspunkt i den enkeltes behov. Alle skal kunne være trygge på pensjonssystemet. Begge kjønn skal ha samme pensjonspremier og rettigheter. Eldre og uføre skal ikke ha egenandeler på nødvendige medisiner.
Vi vil trappe opp det forebyggende arbeidet, og spesielt fokusere på uheldige levevaner som erfaringsmessig får konsekvenser når folk blir eldre. Blant de eldre er fysisk aktivitet og ulykkesforebyggende arbeid svært viktig. Vi vil gi kommunene mer penger til å løse omsorgsoppgavene. Vi vil styrke helsetjenesten ved å bygge ut fastlegeordningen og øke behandlingskapasiteten på sykehusene, slik at vi unngår lange ventetider og korridorpasienter.
Østfold Arbeiderparti vil
· få bygd et nytt Østfold-sykehus som kan gi tilstrekkelig og tidsmessig behandling for de fleste sykdommer
· sikre likeverdige og sammenhengende helse-, sosial-, og omsorgstjenester for alle som har behov, uansett om de ytes av kommunen, fylkeskommunen eller staten
· utvide omsorgstilbudet med flere døgnbaserte sykehjem- og hjemmetjenester
· arbeide for mer brukermedvirkning i utvikling av planer og tiltak
· gjøre aktiv bruk av kultur og sosiale opplevelser for å bedre livskvaliteten til pasienter og pleietrengende
· fortsette helsefremmende og forebyggende arbeid i et samarbeid mellom helseforetak, kommunene, fylkeskommunen og frivillige organisasjoner
· forsterke skolehelsetjenesten, og fortsette forsøk med dette i videregående skole
· gjøre en særlig innsats for å redusere behovet for tungt barnevern og for å minske rusproblemene
· gjøre forbedring i levekår og helse til viktige målestokker for regional utvikling
· øke den fysiske aktiviteten i alle aldersgrupper, og gjøre en særlig innsats for dette blant barn og eldre
· yte tilfredsstillende tannhelsetjeneste til barn og unge, funksjonshemmede og eldre
· skaffe flere forsterkede fosterhjem, og gjøre barnevernet bedre
· skaffe behandlingsplasser til rusmisbrukere som er motivert for å slutte
· oppfylle FNs normer for fysisk og psykisk tilgjengelighet og deltakelse for funksjonshemmede i offentlig virksomhet og offentlige anlegg
· bidra til å styrke krisesentrene
Mangfoldige opplevelser og meningsfylt liv
De fleste mennesker i Norge får sine materielle behov tilfredsstilt. Men vi søker etter mening og tilhørighet. Det kan vi finne i interesser og aktiviteter, i overbevisning og tro. I et tolerant og flerkulturelt samfunn må det være stort rom for mangfold. Arbeiderpartiet vil gi hver enkelt mulighet til opplevelser og utfoldelse. Dette vil bidra til å skape tilhørighet og identitet, samtidig som det gir stor valgfrihet. Det offentlige må spille en aktiv rolle i å skape kulturelle møteplasser, både for opplevelse, medvirkning og skapende aktivitet. Det skal også være rom for tro og utøvelse av religion og livssyn.
Østfold Arbeiderparti vil
· skape et mangfoldig tilbud om kultur, idrett og andre fritidsutfoldelser som vil gjøre Østfold til en ledende region på dette området
· gi alle skolebarn en "kulturell skolesekk" med konserter og andre forestillinger i skoletida
· bygge ut kultur- og musikkskolene
· fortsette støtten til frivillig barne- og ungdomsarbeid
· få til større kultursatsinger i hvert distrikt ("fyrtårn") som sivilt janitsjarorkester ("Divisjonsmusikken"), Galleri F 15 og Østfold teater. Staten må bidra til en profesjonell fylkes-scene og bistå kulturinstitusjoner i alle fylkets fem distrikter
· støtte idretten - spesielt masseidrett og den brede satsingen på barn og unge. Trening i offentlige anlegg bør være gratis
· støtte sang- og musikklivet, og legge til rette for samvirke mellom amatører og profesjonelle
· gå inn for at bruk av forsamlingshus, skoler og idrettsanlegg m.v. til frivillig kultur- og fritidsaktivitet, bør være gratis
· ta vare på kulturminnene i Østfold
· gjennom gode museer som viser fylkets særpreg, og i tillegg bevare og utnytte historiske attraksjoner
· gi rom for tro og utøvelse av religion ut fra prinsipper om toleranse og flerkulturell sameksistens
· støtte menigheter og andre livsynssamfunn i deres arbeid
· utnytte mulighetene for nye arbeidsplasser og næringsutøvelse knyttet til opplevelser av natur, idrett, kunst, historie og annen kultur
Et godt miljø og en ren natur
Arbeiderpartiet vil at alle mennesker skal ha tilgang til et godt miljø og en ren natur. I Østfold betyr dette å ta vare på kysten, skogen og vassdragene. I tillegg må vi sørge for at kulturlandskapet og bymiljøene forvaltes godt. Slik legger vi også grunnlaget for gode opplevelser utendørs i variert miljø. Vi må verne om de truede vassdragene i Østfold. Vansjø med Hobøl-elva, Halden-vassdraget og Tunevannet er i en kritisk forfatning. Her må det settes inn strakstiltak. Et viktig bidrag vil være å legge om landbruket fra intensiv korndyrking til mer eng og beite. Vi må også verne om kysten. Vi har en fin kyststripe med mange soltimer, som oppsøkes av stadig flere for ferie og rekreasjon. Derfor må vi verne om allemannsretten og sikre tilgang for offentligheten i størst mulige områder. Vi må også verne om artsmangfoldet i fjæra og i vannet.
Trafikken er et økende miljøproblem. Vi trenger et mer effektivt kollektivtilbud. Det må satses både på buss og bane.
Østfold Arbeiderparti vil
· opprette skjærgårdspark som strekker seg fra Moss til svenskegrensen, og også tar med områder innenfor Hvaler
· iverksette en samlet plan for å bedre vannkvaliteten i vassdrag (mer eng og beite, flere vegetasjonssoner, fangdammer og våtmarker), rense utslipp fra spredt bebyggelse, og gjenskape den selvrensende evnen
· sørge for gode drikkevannskilder over hele fylket
· sørge for et restriktivt jordvern som trygger framtidig matproduksjon
· styrke allemannsretten ved å håndheve byggeforbudet i 100-meterssonen mot sjø og vann
· styrke allmennhetens tilgang til strandsonen, blant annet ved at det offentlige kjøper spesielt viktige områder og gjør avtaler med berørte grunneiere
· gjøre det lettere for bevegelseshemmede å komme ut i naturen
· ta godt vare på kulturlandskapet og bymiljøene våre
· kreve at alle forurensende virksomheter fortsetter arbeidet med å redusere sine utslipp, og sørge for at avfall gjenvinnes
· endre "Tomtefesteloven" for å sikre rimelig leie og innløsning av hyttetomter
· bygge ut kollektivtransporten, spesielt i de større byområdene, og med ekspressbusser og bedre togforbindelser over lengre avstander
· sikre barn og unge betydelig rabatt på kollektivreiser
· fortsette utbygging av sykkelfelter og merking av trygge sykkelruter
Det gode liv i Østfold - hvordan skal vi få det til?
Dette er et politisk program som bygger på en visjon. Arbeiderpartiet vil gjøre en innsats både på Stortinget, i fylkestinget og i kommunestyrene for å få til et løft for Østfold. Et viktig arbeidsredskap er fylkesplanen. Like viktig er det å påvirke rikspolitikken, slik at Østfold får sin rimelige andel av statlig virksomhet og tilskudd, og at det føres en politikk som gir trygghet for arbeid og velferd.
Østfold Arbeiderpartis mål er at folk i Østfold skal få et godt liv. Programmet viser hvordan vi vil arbeide for dette. Vi vil ha folkevalgt styring, og ønsker å motvirke at stadig flere viktige beslutninger flyttes over til markedet. Demokratiet skal sikre at folk får større innflytelse over sine egne liv. Gi oss din støtte slik at vi kan fortsette arbeidet for demokrati, velstand og velferd, likeverd og frihet, og gjøre Østfold til det beste sted å bo.
Utviklingskontrakt for distriktet
Østfoldinger er sterkt knyttet til sitt distrikt. Vi er fra Indre Østfold, fra Halden-distriktet, Fredrikstad-, Sarpsborg- eller Mosse-distriktet. Arbeiderpartiet ønsker å beholde den nære tilknytningen og sørge for at de fem distriktene i Østfold fortsetter å fungere som naturlige enheter. Hensikten er å få fart i utviklingsarbeidet i alle deler av fylket.
Østfold Arbeiderparti vil
· legge opp til en regional utvikling som tilgodeser alle fylkets distrikter
· legge til rette for utviklingskontrakter mellom kommunene i det enkelte distrikt og fylkeskommunen, statlige myndigheter, frivillige organisasjoner, næringslivet og andre
· gjøre de distriktsvise utviklingsplanene til en sentral del av fylkesplanen.
Kommunen og regionen
For å få til et løft for Østfold, må alle gode krefter bidra. Kommunene må samarbeide mer, og det må bli bedre samsvar mellom tiltak i den enkelte kommune i distriktet og fylket som helhet. Arbeiderpartiets programmer for kommunene og for fylkeskommunen er nøye samstemt. Vi vil gjøre vårt til at samarbeidet blir fruktbart.
Stem Arbeiderpartiet!
