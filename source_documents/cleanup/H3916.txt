
18.1.2000:
Marit Tingelstad,
Pressemelding fra
SP ØNSKER EN DESENTRALISERT DOMSTOLSTRUKTUR
Marit Tingelstad er svært tilfreds med at et enstemmig landsstyre den 16.1. har gitt en så klar uttalelse mot forslag til redusering av sorenskriverembetene: Landsstyret i Senterpartiet mener at utredningen (NOU 99 : 22) om Domstolene i første instans ikke danner et godt nok grunnlag for den halveringen av antall sorenskriverembeter som er foreslått av utvalget. Mange steder i landet vil dette føre til en uholdbar sentralisering. Sammen med at andre offentlige servicekontor, som for eksempel jordskifteretter, lensmanns­kontor og likningskontor, er nedleggingstruet, er dette en alvorlig trussel mot en positiv utvikling av aktive og levende samfunn.
Landsstyret vil peke på at de fleste av dagens domstoler fungerer på en slik måte at Justis­departementets oppsatte effektivitetsmål for gjennomsnittlig saksbehandlingstid nås. Tar en utgangspunkt bare i disse effektivitetskravene, kan det ikke være nødvendig å foreta slik gjennomgripende endringer som det legges opp til av flertallet i utvalget.
Det er en viktig rettssikkerhetsgaranti at domstolene har den nødvendige faglige kompetansen. Hensynet til kompetanse i seg selv er imidlertid etter landsstyrets oppfatning ikke tilstrekkelig til å gå bort fra domstoler med en eller flere dommere. Landsstyret vil peke på at med dagens teknologi og kommunikasjonsmuligheter ligger forholdene godt til rette for faglig oppdatering uavhengig av både bosted og arbeidssted. Nærhet til publikum må etter landsstyrets oppfatning veie tungt når regjeringen skal behandle saken seinere i år. Statlige arbeidsplasser er viktig for å opprettholde sterke lokalsamfunn og for å sikre folketall og næringsutvikling.
