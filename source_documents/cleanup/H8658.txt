
6.10.2004
Ap
"Fra Sem-erklæring til fallitterklæring"
Om lag 25 milliarder kroner gjenstår før Sem-erklæringen er oppfylt
Oppdatert etter framleggelse av statsbudsjettet 2005
Skatte- og avgiftslette: mangler om lag 9,4 milliarder kroner
Løfte: "Samarbeidsregjeringen tar sikte på at det i løpet av stortingsperioden 2001-2005 skal gjennomføres skatte- og avgiftslettelser på om lag 25 mrd. kr. I tillegg kommer oppfølging av vedtaket om fjerning av investeringsavgiften."
Ikke gjennomført. Regjeringen har hittil (inkludert forslag 2005) gjennomført skatte- og avgiftslettelser på om lag 21,6 milliarder kroner (inkludert investeringsavgiften på om lag 6 milliarder kr.). Det gjenstår da om lag 9,4 milliarder kroner før regjeringen har oppfylt Sem-erklæringen.
Vei og kollektivtransport: mangler 3,8 milliarder kroner (NB: hele fireårsperioden)
Løfte: "Samarbeidsregjeringen vil gå inn for et investeringsnivå på veg som representerer en økning på om lag 600 millioner kroner kr pr år i forhold til Arbeiderpartiregjeringens forslag i Nasjonal Transportplan (NTP)." "Samarbeidsregjeringen vil øke satsingen på kollektivtrafikken med om lag 1.5-2 milliarder kroner."
Ikke gjennomført. Med forslag til budsjett 2005 har Regjeringen bevilget 68,3 milliarder i statlige midler til veg og jernbane i fireårsperioden, det er 3,8 milliarder bak planrammene i NTP 2002-2011 for statlige bevilgninger, som skulle vært på 72, 1 milliarder i perioden 2002 - 2005 (side 23 i samferdselsdepartementets fagproposisjon).
Forsvar: mangler om lag 6,6 milliarder kroner (NB: hele fireårsperioden)
Løfte: "Samarbeidsregjeringen vil gjennomføre omleggingen av forsvaret i samsvar med den struktur som er vedtatt av Stortinget, og sørge for at den blir finansiert."
Ikke gjennomført. Den forsvarstrukturen som ble vedtatt våren 2001 ville kostet 123,6 milliarder kr. for perioden 2002-2005, jfr. Innst. S. nr. 232 (2001-2002), s. 22. Det var denne strukturen regjeringspartiene sa de skulle finansiere i Sem-erklæringen av oktober 2001. For perioden 2002-2005 er det bevilget/forslått til sammen 117 milliarder. kr. i forsvarsbudsjettet. Dette gir en manko på om lag 6,6 milliarder. kr. (Forsvarsbudsjett 2002 var på 28,7 milliarder kr., forsvarsbudsjett 2003 var på 28,7 milliarder kr., forsvarsbudsjett 2004 var på 29,2 milliarder kr. og forslag til forsvarsbudsjett 2005 er på 30,4 milliarder kr. Til sammen blir dette 117 milliarder kr. for perioden 2002-2005).
Bistand: mangler anslagsvis om lag 1 milliard kroner
Løfte: "Samarbeidsregjeringen vil øke norsk utviklingsbistand gradvis opp til 1 pst. av BNI innen 2005."
Ikke gjennomført. Bistanden økes til 16,6 milliarder kr. i regjeringens forslag til 2005 - budsjett, dvs. 0,95 prosent av anslått BNI i budsjett 2005. Regjeringen anslår BNI for Norge i 2005 til 1759 milliarder kroner. Det vil si at det mangler om lag 1 milliard kr. (til 17,6 milliarder kr.) for å nå bistandsmålet om 1 prosent av BNI i 2005.
Barnehager: mangler anslagsvis om lag 1 milliarder kroner
Løfte:"En forutsetning for økt valgfrihet og økt likestilling for småbarnsforeldre er at barnefamiliene har økonomi til å velge omsorgsform og at det er tilbud om flere og rimeligere barnehageplasser. Et viktig mål for Samarbeidsregjeringen er å arbeide med sikte på full barnehagedekning i løpet av 2003, bl.a. gjennom likebehandling av private og offentlige barnehager".
Ikke gjennomført. Målet om full barnehagedekning i 2003 ble ikke nådd. I barnehageforliket, som ble inngått i juni 2003, er målet at dette skal skje i løpet av 2005. I budsjettet for 2005 skyver Regjeringen på målet om full barnehagedekning og utsetter innføringen av makspris trinn II. Med dagens makspris på 2.750 kan vi anslå at det mangler om lag 1 milliard kroner i 2005-budsjettet for å få full barnehagedekning i 2005.
Barnefamilier: mangler om lag 1,2 milliarder kroner
Løfte:"Samarbeidsregjeringen vil deretter gi fedre selvstendig opptjeningsrett til pappapermisjonen og øke omfanget av denne."
Ikke gjennomført. Kostnadene ved å innføre rett til fire uker pappapermisjon til de fedre som i dag er avskåret fra muligheten til fødselspenger er anslått til om lag 256 millioner kr. (2003-kroner) (St.meld. nr. 29 (2002-2003), side 81)). I 2005-budsjettet foretar regjeringen en mindre justering av fedrenes rettigheter som innebærer at fedre får permisjon uavhengig av mors stillingsandel, som utgjør 5,5 mill kroner (25 millioner kr. i helårsvirkning). En gradvis utvidelse av pappapermisjon/fedrekvoten som forlengelse av den samlede permisjonstiden, koster anslagsvis 254 millioner kr. pr. uke. (2003-kroner) (St.meld. nr. 29 (2002-2003), side 81). I Sem-erklæringen står det ikke konkret hvor mye permisjonen skal utvides, men Laila Dåvøy har nevnt inntil seks uker. Et forsiktig anslag er derfor fire uker, som koster 1 milliard kr. Regjeringen følger ikke opp dette i statsbudsjettet for 2005.
Forskning: mangler anslagsvis om lag 2,3 milliarder kroner
Løfte: "Samarbeidsregjeringen har som mål å trappe opp norsk forskningsinnsats til minst gjennomsnittlig OECD-nivå innen 2005."
Ikke gjennomført. Hvis vi forutsetter en fordeling på 40/60 når det gjelder offentlig/privat bidrag, gjenstår anslagsvis 2,7 milliarder kroner for å nå målet i 2005, jfr. tall fra Forskningsrådet. Regjeringens budsjettforslag gir en samlet ramme for bevilgningene til forskning og utvikling på om lag 14,2 milliarder kroner. For 2004 er tallet 13,8 milliarder kroner, dvs en økning på om lag 400 millioner kr (UFDs fagproposisjon s 17-18). Legger vi Forskningsrådets tall til grunn, blir mankoen på anslagsvis 2,3 milliarder kroner i 2005.
