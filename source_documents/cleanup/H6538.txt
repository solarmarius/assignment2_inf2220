
04.06.02
Vegard Martinsen, (DLF)
Streik er legitimt, men ...
"Bløt blokade" i Bergen er overskriften i avisa.no, og videre fortelles at " Et hundretalls streikende journalister forsinket i natt utkjøringen av Bergens Tidende og Bergensavisen gjennom en aksjon utenfor trykkeriet."
Hvis de steikende journalistene hadde stanset utkjøringen av avisene, hadde dette helt klart vært en kriminell handling. Selvsagt har ansatte rett til å streike når kontrakter og arbeidsavtaler skal reforhandles, men med fysisk makt å hindre andre i å ta over jobbene, eller å hindre bedrifter i å fortsette virksomheten med andre arbeidstagere, er intet annet enn kriminelt.
I alle år har fagforeninger under streikeperioder dessverre ofte med fysisk makt forsøkt å hindre bedrifter i å fortsette virksomheten med andre arbeidstagere, og DLF tar sterk avstand fra dette. Man har all rett til å legge ned sitt eget arbeid, men man har ingen rett til med fysisk makt å hindre andre i å utføre det arbeid man selv ikke er villig til å utføre.
At denne blokaden er "bløt", dvs. at utkjøringen ikke ble stanset, håper vi innebærer at fagforeningene har gitt opp den voldelige praksis som de tidligere har benyttet.
