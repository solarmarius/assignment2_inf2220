
12.11.2004
Odd Roger Enoksen, Næringspolitisk talsmann i Senterpartiet
Senterpartiet sier nei til at det skal bli dyrere å overta landbrukseiendom!
Regjeringen har i forslaget til statsbudsjett for 2005 foreslått å innføre skatt på gevinst ved salg av landbrukseiendom. I dag er regelen den at landbrukseiendommer som har vært eid i mer enn 10 år kan selges uten at det blir beregnet skatt på gevinsten av salget.
Regjeringens forslag vil føre til at prisene på landbrukseiendommer vil stige, og det blir dermed vanskeligere for unge mennesker å komme seg inn i næringen. Årsaken er at selger må beregne seg en høyere salgspris for å dekke inn skattekostnadene.
Endringen skal gjelde allerede fra 1. januar 2005. En slik omlegging, på så kort varsel, har allerede ført til at flere bønder har valgt å selge gården inneværende år. Stadig får jeg inn meldinger om gjennomføring av hastesalg av gårdsbruk.
Senterpartiet går i mot forslaget fra regjeringen. Vi ønsker å beholde dagens regelverk, samtidig som vi foreslår å heve jordbruksfradraget med 10 000 kroner.
Landbruksnæringen er avhengig av langsiktig planlegging, og trenger derfor i størst mulig grad forutsigbare rammebetingelser. Landbruksnæringen og dens støtteordninger er under kontinuerlig press når det gjelder den pågående WTO - runden. Men på skattesiden er vi ikke under press fra WTO. Likevel velger Regjeringen å stramme inn skattereglene for gevinstbeskatning av landbrukseiendom. Dette fører til manglende investeringslyst, samtidig som bondens positive grunnholdning om å overlate driftsapparatet i bedre stand enn han overtok det, nå skattlegges.
