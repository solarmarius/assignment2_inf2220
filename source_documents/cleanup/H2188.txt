
Torsdag 12. august 1993
KrF-leder Kjell Magne Bondevik:
UNGDOMSLEDIGHETEN TRUER SAMFUNNET
Den store ledigheten rammer ungdom hardest, og er en trussel mot stabiliteten i samfunnet. For å lette ungdoms muligheter til å komme inn på arbeidsmarkedet, vil Kristelig Folkeparti senke arbeidsgiveravgiften for ungdom under 25 år og øke antall lærlingeplasser. Det sa KrF-leder Kjell Magne Bondevik på valgkampåpningen i Buskerud KrF torsdag 12.august 1993.
Stor ledighet blant unge kan få store sosiale og økonomiske konsekvenser for framtida. Arbeidsledighet er sløsing av gode og viktige ressurser. Derfor må det være viktig å sikre at unge kommer inn på arbeidsmarkedet. I Buskerud går over 1900 unge under 25 år helt ledige. Av disse har over 350 vært uten arbeid over et halvt år. Ingen partier har fasitsvar på hvordan ledigheten skal løses, men Kristelig Folkeparti mener det er nødvendig med flere tiltak. KrF vil stimulere næringslivet til å ansette unge ved å redusere arbeidsgiveravgiften for unge under 25 år.
Bondevik sa at KrF også vil gi lærlingeordningen høyere status og øke omfanget vesentlig. Det er bekymringsfullt at antall lærlingekontrakter er synkende i Buskerud. Det er svært få lærlinger i fylke og kommuner. KrF mener det offentlige må gå foran for å tilrettelegge flere plasser for lærlinger, og flere fag må inn under lov om fagopplæring.
Næringsliv, arbeidstakere og myndigheter i Buskerud må gå sammen for å gi unge arbeid. Det vil være en framtidsretta investering og godt forebyggende arbeid, sa Kjell Magne Bondevik.
