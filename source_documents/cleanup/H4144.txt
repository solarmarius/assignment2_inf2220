
tirsdag 25. juni 1996 14:21:04
Pressemelding fra Nordland Venstre
25/6-96. Til media i Nordland.
Guro Fjellanger Venstre-
kandidat i Nordland
Nominasjonsnemnda i Nordland Venstre har vedtatt å innstille Guro Fjellanger fra Hadsel på førsteplass til stortingsvalget neste år. Fjellanger er første nestleder i Venstre, og har sagt ja til å være kandidat i Nordland.
Det er en enstemmig nominasjonsnemnd og et enstemmig fylkesstyre som står bak forslaget om å nominere Guro Fjellanger, og det blir neppe noen uenighet om saken på nominasjonsmøtet, som holdes i Mosjøen midt i november.
Forslag på de resterende navn på Venstres liste i Nordland vil først bli klare etter sommerferien.
Guro Fjellanger er 32 år, og fra Stokmarknes i Vesterålen. Hun er ansatt i Norges Naturvernforbund, blant annet som koordinator for høstens TV-aksjon. Hun er også nyvalgt styreleder i NOAS, Norsk Organisasjon for Asylsøkere.
Guro Fjellanger er mest kjent fra sitt arbeid som generalsekretær i nei til EU. I Venstre har hun hatt verv i en årrekke, blant annet som leder av Unge Venstre og medlem i partiets landsstyre og sentralstyre. På landsmøtet i Drammen i mars ble hun valgt til første nestleder.
Ressursspørsmål og og forholdet mellom sentrale strøk og distriktene tror Fjellanger blir sentrale spørsmål i valgkampen. Hun mener sjansene til det første venstre-mandat i fylket siden Johan Kleppe (1973) er gode.
Gjennomsnittet av meningsmålinger i juni gir Venstre en oppslutning på 5,9 prosent, og det ville gitt partiet 9 mandater ved et stortingsvalg. Nordland er ett av fylkene hvor Venstre ligger best an til et direktemandat.
