
11.12.2003
Stortingsrepresentantene John I. Alvheim og Harald T. Nesvik
FrP medvirket til 350 millioner kroner mer til sykehusene
Under salderingen av budsjettet for 2003 fremmet Arbeiderpartiet, Fremskrittspartiet og Sosialistisk Venstreparti et forslag om å opprettholde enhetsprisen på 30.000 kr i ISF-ordningen for 2003.
Regjeringen hadde redusert enhetsprisen midt i driftsåret med tilbakevirkende kraft fra 30.000 kr til 29.000 kr, noe som ville gitt foretakene en mindreinntekt på hele 350 millioner kr. Regjeringspartiene var i utgangspunktet ikke interessert i å gå for et slikt forslag og beskyldte blant annet Arbeiderpartiet for brudd på budsjettforliket med regjeringspartiene. Regjeringspartiene krøp imidlertid til korset da de skjønte at Arbeiderpartiet, Fremskrittspartiet og Sosialistisk Venstreparti ville få stå fast på sitt forslag om å opprettholde enhetsprisen i 2003 på samme nivå som i 2002, som da ville føre til en tilleggsbevilgning i budsjettåret 2003 på 350 millioner kroner mer til sykehusene. Dette bevilgningsforslaget vil også gi som konsekvens at departementet for ettertiden ikke kan endre sykehusenes planlagte driftsinntekter midt i driftsterminen.
Opposisjonen i Sosialkomiteen påførte med dette vedtaket regjeringen og særlig finansministeren et skikkelig politisk nederlag.
