
NSR
Valgprogram for perioden 2005-2009, valgkrets 11 Midtre Nordland
Våre tanker om livet
Når et barn kommer til, skal det som fødselsgave få det språket som våre forfedre har brukt gjennom uminnelige tider som ett av sine morsmål - samisk.
Gjennom språket skal barna lære seg hvordan det er å være menneske, hvordan de skal oppføre seg mot andre mennesker, og hvilken rikdom familie og slekt er. Barna skal også lære seg hvordan man skal forholde seg til andre mennesker omkring seg, og hvordan man skal forholde seg til naturen og livet i de områdene som vi har fått i arv fra våre forfedre.
Etter hvert som våre barn vokser, skal de utvikle sitt språk slik at de kan bruke samisk ved alle livets anledninger, både overfor andre barn, overfor voksne og overfor eldre, både når de er hjemme og når de er på skole.
Våre barn skal få samme tilhørighet til sine forfedres områder, og få del i deres verdier, kunnskap og visdom. Denne kunnskapen og visdomen skal være de viktigste redskap for deres bruk og forvaltning av våre områder i tiden framover.
Også når våre barn kommer i voksen alder, skal de kunne forklare sine tanker, sine følelser og sine bekymringer, og spinne videre på de tanker som tidligere er tenkt, både til oss som deres nærmeste og når de forholder seg til andre i offentlig sammenheng.
Når tiden kommer og våre barn blir foreldre, skal de være i stand til å overføre til sine barn og sin etterslekt det samiske språket og all den kunnskap og de verdier som de har fått.
På eldre dager skal vi glede seg over at de som tar hånd om oss - hjemme, på sykehjem eller aldershjem - snakker det samme språket som oss og kjenner våre tanker om de viktige ting i livet.
Når vi nærmer oss slutten av vår tid, skal vi se tilbake og føle gleden av å se at vi tilhører et stolt og livskraftig folk og føle gleden av at vi tok del i arbeidet med å gjenopprette den urett som rammet våre besteforeldre, foreldre og oss selv, og føle gleden å leve i et samfunn basert på likeverd og respekt.
Veien videre
For å oppfylle våre tanker om livet, skal vi gjennom NSR i Midtre Nordland valgkrets arbeide for at:
- dagens og framtidas foreldre blir i stand til å gi sine barn et fullverdig samisk språk
- samiske foreldre som selv har mistet språket gis en ubetinget rett til selv å lære seg samisk, slik at de kan overføre det til sine barn
- samiske barnehager inngår som en del av de tiltak som gjøres for å gjenopprette de skadene det samiske språket er blitt påført, og ved å aktivisere og styrke bruk av samisk i barnehagene
- samiskundervisning på grunn- og videregående skole blir likeverdige og selvfølgelige tilbud for våre barn. Det er et langsiktig mål at samiske barn uansett bosted skal ha rett til individuell opplæring på samisk
- våre barn skal få de læremidler og den skjønnlitteratur de trenger for å utvikle sine evner og muligheter
- vår høgskole i Bodø gir sine studenter ferdigheter og kunnskaper som gjør dem i stand til å arbeide i vårt to-kulturelle samfunn, og arbeide for å styrke samisk forskning på høgskolen og på Árran lulesamiske senter i Tysfjord
- vi får anledning til å bruke vårt samiske språk i alle naturlige sammenhenger, både i Tysfjord kommune og i andre områder. Det gjelder både overfor offentlige myndigheter og i privat sammenheng
- våre barn og ungdommer får mulighet til å utforme og gjennomføre ulike tiltak på deres egne premisser, blant annet ved at Infonourra sikres permanent drift gjennom statlig midler
- idrettsaktiviteter styrkes og at samiske idrettsarrangement blir lagt til valgkretsen
- etablering av et samisk helsesenter på Drag, der samiske brukere møtes av fagfolk med kulturell, språklig og helsefaglig kompetanse
- det blir flere institusjoner som jobber med samiske helsefaglige spørsmål slik at de sammen kan utvikle livsviktige og forebyggende tiltak for det samiske samfunnet
- samisk næringsutøvelse i området styrkes, både tradisjonelle næringer og etablering av nye
- det inngås en samarbeidsavtale mellom Nordland fylkeskommune og Sametinget som omfatter tiltak for samer og bygdesamfunn mellom Saltfjellet og Tromsgrensen. Fylkeskommunens småsamfunnssatsing utvides med samiske tiltak som inkluderes i avtalen
- vi får et samisk møtested i Bodø, som delvis finansieres av Sametinget, samt styrke aktivitetene ved Pitesamisk hus
- vi sikres retten til å råde over våre urgamle områder, og at vår rett til å forvalte ressursene i våre områder anerkjennes fullt ut. Samerettsutvalgets arbeid følges opp med lovgivning som sikrer samiske rettigheter, prioriterer lokalbefolkningen og gir allmennheten for øvrig adgang til naturressursene
- prosessen med bruk og vern i Tysfjord-Hellemoområdet skal styrke Musken og Hellemofjorden som levedyktige samiske samfunn. I andre verneprosesser i valgkretsen sikres samiske interesser og reindriften innflytelse på resultatet
- de enkeltpersoner som med stor innsats har fremmet samiske saker, samt de enkeltpersoner og grupper av vårt folk som har vært spesielt utsatt for urett, skal få den anerkjennelse de rettmessig fortjener. NSR vil engasjere seg i gjenoppbyggingen av samepioner og lærer Henrik Kvandahls bolig i Ballangen, samt oppreisning for de av våre folk som var grenseloser under krigen
- den grenseoverskridende reindriften skal ivaretas på en forsvarlig måte ved en ny avtale/konvensjon mellom Norge og Sverige
Politisk regnskap 2001-2005
NSR har arbeidet med en rekke saker i Sametinget i inneværende valgperiode, som har stor betydning for samene i Midtre Nordland valgkrets. Det omfatter blant annet:
- Stortingets vedtak våren 2005 om å utvide forvaltningsområdet for samisk språk til å omfatte Tysfjord kommune
- Sametingets arbeid med tospråklighet i lule- og sørsamiske områder, samisk korrekturprogram for elektronisk tekstbehandling som også omfatter lulesamisk, og utvidelse av Samisk orddatabank til å omfatte lulesamisk
- Styrking av samiske barns rettigheter i ny barnehagelov, blant annet ved at alle samiske barn skal ha en individuell rett til barnehagetilbud tilpasset deres samiske bakgrunn
- Sametingets utvidelse av Samisk utviklingsfonds virkeområde til å omfatte hele Tysfjord kommune og deler av Hamarøy fra 1. januar 2005
- Sametingets næringsavtale for samiske duodjeutøvere (husflidsutøvere)
- Forhandlinger med Nordland fylkes-kommune om en samarbeidsavtale med Sametinget for området Saltfjellet-Tromsgrensen
- Sametingets initiativ om fornyelse av forhandlingene mellom Norge og Sverige om en ny reinbeitekonvensjon
