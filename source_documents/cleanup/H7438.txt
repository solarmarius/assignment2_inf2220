
Program Grimstad Høyre 2004 - 2007
Gode oppvekstvilkår
Barn og unge skal være satsingsområde og dermed prioriteres når økonomiske fordelinger krever et valg!
Grimstad Høyre vil stå for en kompromissløs holdning mot all omsetning og bruk av narkotika, og prioritere på en slik måte at kunnskap om og holdninger til dette tema blir satt på dagsorden overfor foreldre, barn og unge.
Grimstad Høyre vil:
- ha likebehandling gjennom samme rammevilkår for private og offentlige barnehager.
- at helsestasjonen skal videreutvikles til et ressurssenter for familier, ungdom, barnehager og skoler. Det forebyggende og nettverksskapende arbeidet som drives gjennom småbarnskontroller, skolehelse-tjeneste og helsestasjon for ungdom er viktig for familienes fysiske og psykiske helse og trivsel.
- støtte velforeninger i nærmiljøtiltak, opprusting og vedlikehold av lekeplasser, balløkker og badeplasser.
- sørge for forutsigbarhet for frivillige lag og organisasjoner og prioritere barn og unge ved tilrettelegging og økonomisk støtte.
- prioritere sikring av veier der barn og unge ferdes. Hele Sømsveien, Fevik, må opprustes slik at det blir en trygg skolevei. Det samme må veinettet til og i Homborsund.
- påse at rusforebyggende plan for barn og unge blir etterlevd og gitt de nødvendige økonomiske rammer.
Skole
Høyres grunnsyn bygger på frihet, ansvar og tillit til enkeltindividene. Vi erkjenner at en undervisning bedre tilpasset elevenes evner, interesser, behov og læremåte gir motiverte elever med de kunnskaper fremtidens samfunn har behov for.
Vi ser på lærerne og rektorene som skolens viktigste ressurs, og vil gi dem stor grad av frihet til å organisere undervisningen i samarbeid med hjemmene.
Grimstad Høyre vil:
- at skolene gis mulighet til å disponere over budsjettene slik at den enkelte skoles behov for lærere, materiell og utstyr blir ivaretatt på best mulig måte.
- at Grimstadskolen skal være preget av valgfrihet og mangfold slik at elevene opprettholder sin motivasjon.
- at skolen skal gi elevene utfordringer og opplevelse av mestring.
- at basiskunnskapene må vektlegges og sikres, særlig grunnleggende lese-, skrive- og regneferdigheter.
- at skolene i Grimstad skal bedre kvaliteten i opplæringen gjennom lokale og nasjonale tester og brukerundersøkelser.
- at det utarbeides en årlig kvalitetsrapport på hver skole hvor rektor, i samarbeid med lærere og foreldre vurderer skolens sterke og svake sider og legger en plan for forbedring.
- at foreldre får større mulighet til å velge skole dersom kommunen ikke påføres ekstra utgifter.
- fullføre opprustningen av skolebygningene, og sørge for det nødvendige utstyr for et fullgodt læringsmiljø.
- gjennomføre en undervisning som gir elevene kunnskap og dyktighet til å mestre dagens utfordringer i videregående utdannelse for arbeidslivet.
Omsorg og trygghet - et godt sted for alle
Grimstad Høyre vil utfordre enkeltmennesket til å ta ansvar for seg selv og mennesker omkring seg. Vi vil bygge opp bevisste holdninger mot mobbing, rusmisbruk, vold og kriminalitet.
Grimstad Høyre vil:
- sørge for tilstrekkelig tilbud av sykehjemsplasser og opprettholde et senter for eldre i Landvik.
- opprettholde og videreutvikle den hjemmebaserte omsorgen slik at flest mulig kan bli boende hjemme og motta hjelp der hvis de ønsker det.
- gå inn for at det i privat regi bygges boliger som er tilrettelagt for et fremtidig omsorgsbehov. For dette formål bør det sikres arealer i nærheten av kommunens bo- og omsorgssentre.
- gjennom sitt engasjement overfor rette myndigheter påvirke til at politiet prioriterer sine ressurser på en slik måte at folk føler trygghet i dagliglivet. Politiet må være synlige der folk ferdes, og aktivt delta i forebyggende arbeid.
Kriminalitet:
Grimstad Høyre vil:
- i samarbeid med politi, natteravner og andre organisasjoner ha et aktivt engasjement for å skape trygghet for den enkelte innbygger i kommunen, spesielt med tanke på de områder der mennesker samles på dag- og kveldstid.
- gjennom sitt engasjement overfor rette myndigheter påvirke til raske og strenge reaksjoner ved lovovertredelser.
Livskvalitet
På bakgrunn av Ibsens og Hamsuns tilknytning til byen, er det vedtatt at Grimstad skal være "Dikternes by". Det betyr en satsing som støtter opp om et rikt og allsidig organisasjonsliv som tilbyr innbyggere og besøkende økt livskvalitet gjennom gode opplevelser innen kultur, idrett og friluftsliv
Grimstad Høyre vil:
- fortsatt legge til rette for at kultur- og idrettsanlegg kan drives av frivillige organisasjoner ved at det offentlige gjør grunnlagsinvesteringene og gir den nødvendige støtte til drift.
- prioritere ABM-prosjektet (Arkiv, Bibliotek og Museum) og slik få økt fokusering på Ibsen og Hamsun.
- arbeide for at Grimstad får mer igjen for investeringene som er gjort i Agder Teater Fjæreheia gjennom økt tilgjengelighet og variert aktivitet i samarbeid med kommunens organisasjoner og næringsliv.
- stimulere til en videreføring og utvikling av det brede kulturtilbud i kommunen ved å belønne og legge til rette for det personlige initiativ og engasjement i lag og organisasjoner.
- arbeide aktivt med å verne om vår unike skjærgård og strandsone, gamle turstier og naturperler i innlandet. Slike områder øker trivselen og rekreasjonsmulighetene for innbyggere og besøkende og må sikres også for senere generasjoner.
- i planarbeid for rutebilstasjonsområdet sikre grønne arealer og møtesteder.
- ta vare på den enkeltes rett til å bestemme over sin egen eiendom og derfor være restriktiv med bruk av ekspropriasjon og boplikt.
Mer for pengene
Skatter og avgifter - og bruken av dem
Grimstad Høyre vil:
- gjennom effektivitet bremse skatte- og avgiftsnivået, først og fremst redusere/avskaffe eiendomsskatten.
- i planarbeid og økonomisk politikk arbeide for tilrettelegging, likebehandling og lavere skatter og avgifter for næringslivet i Grimstad.
- gjennom effektiv drift, samarbeid med andre kommuner, konkurranseutsetting, et moderat investerings-program og delegert enhetsansvar gi kommunenes innbyggere bedre service og lavere skatter. Kommunen skal konsentrere seg om sine primæroppgaver.
- selge flest mulig kommunale eiendommer og bruke midlene til redusering av lånegjeld.
By- og næringsutvikling:
For at Grimstad skal fremstå som "Det gode sted" er byen avhengig av et sunt og konkurransedyktig næringsliv som tilbyr langsiktige og trygge arbeidsplasser. Grimstad Høyre vil tilrettelegge for en bred næringsutvikling som gir aktive kompetansemiljø og styrke innen både tradisjonelle og moderne næringer.
Grimstad Høyre vil:
- være en aktiv pådriver for rask utbygging av E-18 til 4-felts motorvei.
- være en pådriver overfor handels- og reiselivsnæringen for å styrke Grimstad som handels- og turistby.
- gjennom planarbeid legge til rette for nye næringsområder nær nye E-18 (Morholt).
- være en aktiv medspiller slik at Grimstad Næringsråd blir kommunens overordnede forum for næringsutvikling.
- legge til rette for spredt bolig- og hyttebygging.
- reservere arealer som egner seg for videreutvikling av videregående skoler og HIA.
- arbeide for at Sørlandets Tekniske Fagskole kan opprettholde sin virksomhet i Grimstad.
- legge til rette for styrking og videreutvikling av primærnæringene og deres produkter. Det er viktig å ta vare på dyrket mark og sikre Grimstad sin posisjon som ledende jordbrukskommune i fylket.
- ha forutsigbarhet og likebehandling ved tildeling av salgs- og skjenkebevilling for alkohol. Brudd på lover, regler og forutsetninger skal medføre strenge reaksjoner i henhold til alkoholpolitisk plan.
