
FREMSKRITTSPARTIETS
STORTINGSGRUPPE
fra stortingsrepresentantene Ursula Evje og Ulf Erik Knudsen, FrP
Fremmer forslag om at gode lærere
skal kunne få økt lønn
I Stortinget onsdag 5. mai fremmer stortingsrepresentantene Ursula Evje og Ulf Erik Knudsen fra Fremskrittspartiet et såkalt dokument 8 forslag om at det skal innføres en mer fleksibel lønnspolitikk i skoleverket, herunder at gode lærere må kunne få bedre lønn.
 Skal vi kunne beholde de gode lærerne i skolen, bør vi få til en ordninger der i alle fall en del av lønnsdannelsen kan skje mer lokalt enn i dag, for eksempel på skolenivå. Dette kan oppnås ved å gi skoleledelsen nødvendig myndighet til å kunne forhandle om lokale lønnstillegg med undervisningspersonalet, sier forslagsstillerne.
- I den norske skole har man hardnakket holdt på at lærere, skal tjene det samme - nesten uansett hvilke skole man arbeider ved, individuelle prestasjoner osv. Man har avvist at dyktige pedagoger skal kunne belønnes med høyere lønn. Dette mener Frp må endres, sier Evje og Knudsen. Forslagsstillerne viser til at det blant annet fra skolelederhold (Norsk Skolelederforbund) er påpekt at mange rektorer savner at de ikke har anledning til å kunne honorere lærere etter innsats, initiativ, pedagogisk kreativitet og jobbutførelse.
Mange lærere har lyst og evne til å ta et ekstra tak. Svært mange gjør også det, selv om de er fullstendig klar over at det ikke gir noen uttelling i lønningsposen heter det i en uttalelse fra Norsk Skolelederforbunds leder Roald Beck (trykket i bladet Skolelederen 3/99). Beck uttrykker beklagelse over at rektor bare kan gi klapp på skulderen og strø noen verbale blomster rundt seg.
- Det må være klart at det er entusiastene som yter noe ekstra som har mye av æren for at man i norsk skole kan opprettholde en viss kvalitet, og at de således er motorer i systemet.
Etter FrPs mening må det vært mulig for skoleledelsen å kunne honorere disse. Mennesket trenger et incitament til større innsats, sier forslagsstillerne  som for øvrig mener at det å vurdere den enkelte lærers jobbutførelse i forhold til uttelling i form av et lønnstillegg ikke er mer problematisk i skolen enn i arbeidslivet for øvrig.
Frp tror også at forslaget kan ha en positiv påvirkning på flukten fra, og den manglende rekruttering til, læreryrket. - Manglende rekruttering til læreryrket er et stadig økende problem  og svekker kvaliteten i skolen. Forslagsstillerne mener det er logisk at enkelte er skeptiske til å gå inn/forbli i et yrke der egen innsats og dyktighet ikke belønnes økonomisk, sier Evje og Knudsen.
- Leser man enkelte media oppsalg den siste tiden kan man få inntrykk av at individuelle lærerlønner er en ny ide fra partiet Høyre. Faktum er at forslaget ble tatt opp av Frp i Stortinget allerede 3. desember 1987. Det at dette gamle Frp forslaget nå ser ut til å få gjennomslag i andre partiet og i organisasjoner med tilknytning til skolen, er bakgrunn for at forslaget nå tas opp på nytt, sier Ursula Evje og Ulf Erik Knudsen.
