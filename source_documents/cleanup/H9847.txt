
24. januar 2006
Høyres Stortingsgruppe
Behov for kvalitetsløft i eldreomsorgen
- Høyre er helt enig med KrF-leder Dagfinn Høybråten i at det er behov for et kvalitetsløft i eldreomsorgen, sier Høyres helsepolitiske talsmann, Inge Lønning.
- Siden Handlingsplanen for eldreomsorgen ble i iverksatt i 1997 er det satset 40 milliarder kroner på bygging av nesten 39.000 nye plasser i sykehjem og omsorgsboliger. Også fremover må det satses tungt på eldreomsorgen, fordi behovet er sterkt økende, men fokus må vris fra bygninger til kvalitet, uttaler Lønning.
- En av de aller viktigste utfordringene er å rekruttere nok kompetent personell til pleie- og omsorgssektoren. Videre er det avgjørende at vi klarer å styrke samhandlingen mellom den kommunale helse- og sosialtjenesten og spesialisthelsetjenesten. Vi må se på tiltak for å styrke legetjenesten i institusjon, demensomsorgen må styrkes, og det må legges til rette for økt valgfrihet og brukerstyring, sier Lønning.
- Jeg er glad for at KrF og Dagfinn Høybråten har det samme synet som Høyre på hvilke hovedutfordringer vi står overfor i eldromsorgen, og Høyre vil mer enn gjerne være med på et kvalitetsløft, sier Lønning.
- Derimot er jeg mer usikker på om Jens Stoltenberg og hans regjering har riktig fokus i omsorgsdebatten. Foreløpig har de ikke kommet med andre signaler enn en lovnad om 10.000 nye årsverk i omsorgssektoren, men de har for eksempel ikke svart på Høyres utfordring om å legge frem en strategi for hvor alle de nye fagfolkene skal hentes fra. Også når det gjelder valgfrihet og brukerstyring er signalene fra Stoltenberg-regjeringen illevarslende, avslutter Lønning.
