
5.12.2003
Jorunn Ringstad, nestleiar i samferdselskomiteen (Sp):
Næringslivet må skjermast i tasksomlegginga
Vi må få forsikringar om at næringslivet og pendlarar vert skjerma i dei forsøka som nå vert gjort knytt til nytt takstsystem på ferjene. Det er positivt at passasjerar skal kunne få reise gratis, men dette må ikkje føre til ein stor ekstrabelasting for dei som er avhengig av ferja for å komme til jobb og for å drive næringsverksemd, seier stortingsrepresentant for Senterpartiet Jorunn Ringstad.
Senterpartiet har i heile haust arbeidd aktivt for å få departementet til å sjå dei uheldige konsekvensane som ein får av prøveprosjekt med endringar av takstane på ferjene. Prøveprosjekta har mange stadar vorte sett i gang utan at det lokale næringslivet har fått uttala seg. For enkelte bedrifter har dette ført til stor auke i transportkostnadane, noko som gjer at forskjellane mellom sentrale strok og distrikta vert større. Samstundes rammar det nye systemet pendlarar som ikkje har noko anna alternativ enn å bruke eigen bil til jobben.
Ringstad stilte i dag spørsmål til Statsråd Skogsholm der ho ba om å få forsikring for at det ikkje einsidig skal være næringsliv og pendlarar som no får ei ekstra økonomisk byrde. Senterpartiet er glad for at statsråden i sitt svar lova å sjå på denne saka ein gong til, og vi vil følgje dette nøye i tida som kjem for å sjå at dette fører til konkrete endringar og ikkje berre tome løfter, seier Ringstad.
