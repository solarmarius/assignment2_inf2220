
Oslo, 1. oktober 2001, kl. 14:30
Venstres sentralstyre tilrår regjeringsforhandlinger
Venstres sentralstyre har på et møte kl. 13:00 i dag enstemmig tilrådt Venstres Stortingsgruppe å inngå i forhandlinger med Høyre og Kristelig Folkeparti med sikte på å utarbeide en felles plattform for et regjeringssamarbeid mellom de tre partiene.
Sentralstyret la i sin beslutning avgjørende vekt på at det etter de samtalene som har funnet sted mellom de parlamentariske lederne i partiene nå blir flertall for en bedre og mer moderne miljøpolitikk enn det den sittende regjering har ført og det som det tidligere var flertall for i Stortinget.
Sentralstyret har oppnevnt Lars Sponheim, Aud Folkestad og Odd Einar Dørum til forhandlingsdelegasjon på vegne av Venstre.
