
9.8.2004
Liv Signe Navarsete, 2. nestleiar Senterpartiet og medlem av Distriktskommisjonen
Lesarbrev
Er privatisering viktigare for Regjeringa enn god infrastruktur i heile landet?
Samarbeidsregjeringa har det travelt med å innføre privatisering og fri konkurranse på alle felt. Om det er til gagn eller skade for folk er mindre viktig å analysere.
No står siste rest av Posten sine tenester for tur, om Regjeringa får viljen sin. Alt frå 2007 skal resten av Posten Norge privatiserast, to år før EU skal vurdere å privatisere sine posttenester. Samferdsleminister Skogsholm frå Venstre har det til og med så travelt at ho ikkje kan vente på EU si utgreiing av eventuelle negative konsekvensar for distrikta, langt mindre gjere ei grundig vurdering av konsekvensar for næringliv og busetnad i dei norske distrikta.
For å sleppe private firma til i konkurransen om dei mest lønsame delene av post-tenestene, krev Posten avvikling av prinsippet om lik porto i heile landet. Etter at vi endeleg er kvitt lokla- og rikstakst på teletenester skal vi altså innføre det på posten.
"Frimerkeprinsippet" med lik porto uavhengig av avstand vart innført då Posten vart etablert, og var det reelle grunnlaget for at vi fekk ei landsdekkande postteneste i Noreg. Å ta bort dette prinsippet vil rive bort grunnlaget for at denne viktige infrastrukturen skal vedlikehaldast etter dagens standard i alle deler av landet.
Direktør i Post- og Teletilsynet, Torstein Olsen, hevda i debatt på NRK fredag 5. august at det er næringlivet i dei store byane som vil få størst kostnad ved innføring av differensiert porto fordi dei har kundar over heile landet. Bedrifter i distrikta har ikkje det, ifølge Olsen, dei sender berre post til kvarandre! Det vitnar om lite kunnskap og innsikt i distriktsbedriftene sine marknadsområde når ein kan hevde noko slikt.
Eit fleirtal på Stortinget har hittil stått samla om viktige prinsipp kring post-tenester; lik pris på porto i heile landet, postombering alle virkedagar og krav til utleveringsstader og framsendingstid. Senterpartiet staår fast på desse prinsippa.
Regjeringa fekk støtte frå FrP til å gjere dei første stega mot privatisering av Posten i 2003. Senterpartiet, SV og Arbeiderpartiet hadde ei anna haldning, men er i mindretal. Ved valet i 2005 må det etablerast eit anna fleirtal i Stortinget, som reverserer dei distriktsfientlege forslaga til dagens regjering og legg til rette for vekst og utvikling både i byane og distrikta. Infrastruktur, som post, tele- og ikt, samferdsle og kraftforsyning er tenester som er avgjerande for at det skal kunne bu folk i det langstrakte landet vårt. Senterpartiet vil at fellesskapen skal ha ansvar for at alle innbyggjarar og næringsdrivande får tilgang til desse tenestene med god servicegrad og til same pris uavhengig av geografisk bustad. Vi krev difor at det vert gjennomført ei forskingsbasert utgreiing som avdekkar konsekvensar av den politikken som er ført dei siste åra og kva ytterlegare liberalisering av Posten vil bety for utvikling av næringliv og busetnad i distrikta.
