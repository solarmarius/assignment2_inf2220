
7.3.2005
FREMSKRITTSPARTIETS UNGDOM
- Likestillingsombudet skaper forskjellsbehandling!
Likestillingsombudet har gitt klarsignal til at Høgskolen i Buskerud skal få bruke ekstra stipendmuligheter til jenter for å tilstrekke seg flere jenter til ingeniørstudiet. Hele 25 000,- skal den offentlige skolen bruke per nye kvinnelige student.
Hanne Blåfjelldal, sentralstyremedlem i FpU, raser mot det nye forslaget:
- Det er uhørt at Likestillingsombudet vil bruke skattebetalernes penger til å finansiere ren forskjellsbehandling! Selv om Likestillingsombudet kaller det «positiv særbehandling» for jenter, så vil det være negativ særbehandling av gutter!
Blåfjelldal mener Likestillingsombudet ser seg blind på såkalt kvinnepolitikk, og baserer seg på misforstått feminisme og søstersolidaritet.
- Kvotering av denne typen holder liv i myten om at kvinnen er undertrykket, har begrensede evner, og trenger offentlig særbehandling for å komme seg oppover i samfunnet. Slike offentlige ordninger kan, isteden for å hjelpe til med kvinnelig frigjøring, få kvinner til å tro på en kvinnelig underlegenhet og godta forskjellsbehandling av mann og kvinne. Selvfølgelig er jeg for likestilling i alle yrker, men det må komme som en følge av at kvinnene selv ønsker det! avslutter Blåfjelldal.
