
Pressemelding mandag 15.mai 1995
KrF-leiar Valgerd Svarstad Haugland:
Regjeringa slaktar Omsorgsvikariatet på feil grunnlag
-Det irriterar meg grenselaust at regjeringa har tatt utgangspunkt i den danske modellen i staden for den norske når dei skulle utreie ordninga med omsorgsvikariat. Den norske modellen for omsorgsvikariat har vesentlege avvik i høve til den danske både når det gjeld vilkåra for dei ledige og prislappen. Slik kan ein sleppe unna ein del av dei negative konsekvensane den danske modellen har hatt for Danmark. Kvifor har ikkje regjeringa tatt hensyn til dette, spurde KrFs leiar Valgerd Svarstad Haugland på eit KrF-møte i Harstad mandag kveld. Ho utfordra regjeringa til å utreie ordninga med omsorgsvikariat ein gong til, men då med ugangspunkt i det norske forslaget som har kome frå KrF og Venstre.
Regjeringa konkluderar med at "ordninga har fleire uheldige sider, og vil vere lite eigna som eit arbeidsmarknadspolitisk verkemiddel". Regjeringa viser også til frykt for reduksjon i arbeidskrafttilbodet "som svekkar evna til å løyse prioriterte oppgåver", vil "forsterke flaskehalsproblema på arbeidsmarknaden" og "bidra til lønspress".
-I frå KrF og Venstre er vårt forslag å utvide ordninga med Vikarplass for arbeidsledige som vi allereie har i dag. Utvidinga inneber at yrkesaktive småbornsforeldre kan ta løna permisjon, på det vilkår at ein arbeidsledig går inn som vikar i permisjonstida. Den arbeidsledige må vere kvalifisert for arbeidet. I Danmark vert det ikkje sett krav til at ein arbeidsledig må inn som vikar. Dermed er ikkje tiltaket utan vidare med på å gje arbeidsledige nyttig erfaring frå arbeidslivet. Arbeidsgjevar kan i staden risikere å sitje att med ein arbeidstakar mindre over ein periode fordi det ikkje finnast ein kvalifisert vikar. Dette vil påføre både arbeidsgjevar og samfunn eit økonomisk tap. Vel den danske arbeidsgjevaren å ta inn ein vikar, risikerar han dessutan å måtte betale dei ekstra kostnadene sjølv utan å få nokon økonomisk støtte. Den norske ordninga unngår alle desse minussidene, poengterte KrF-leiaren.
Den norske modellen er også langt meir samfunnsøkonomisk lønsam enn den danske fordi Omsorgsvikariatet i hovudsak skal finansierast gjennom omdisponeringar innan arbeidsmarknadstiltaka. Pengar som i dag går til arbeidsledighetstrygd, sosialhjelp, kurs og andre tiltak for arbeidsledige, vil i staden bli brukt til å finansiere vikarordninga.
-I utreiinga si overser Regjeringa desse positive, samfunnsøkonomiske sidene som KrF og Venstre legg til rette for gjennom sitt forslag. No må regjeringa finne seg i å utreie ordninga med omsorgsvikariat ut frå den norske modellen, sa KrFs leiar Valgerd Svarstad Haugland på eit møte i Harstad mandag. (KrF-Press/MMH)
