
Mandag 9. mai 1994
KrF-nestleder Valgerd Svarstad Haugland:
BIOTEKNOLOGI STILLER OSS OVERFOR UMENNESKELIGE VALG
-Den utvelgelse av fostre som teknologien har gjort mulig, stiller oss overfor umenneskelige valg. Når Stortinget behandler Regjeringens forslag til lov om medisinsk bruk av bioteknologi, avgjør vi samtidig om disse valgene skal bli enda vanskeligere, eller om vi skal stramme inn på valgmulighetene. Det sa stortings-representant Valgerd Svarstad Haugland på en pressekonferanse i Oslo mandag.
-Ved at vi signaliserer at disse valgene er mulige, signaliserer vi samtidig at samfunnet støtter tanken om at mindre perfekte liv kan velges bort, sa Valgerd Svarstad Haugland, som la til at dagens abortlov er den største hindringen for en positiv medisinsk bruk av bioteknologi. Abortpresset blir hengende over alle gravide som får vite at det kan være noe som ikke er helt i orden med barnet de bærer.
-Selv om den genetiske og medisinske forskningen har som utgangspunkt et livreddende og helbredende formål, fører loven om fri abort til at forskningen også fungerer slik at mennesker blir sortert allerede på fosterstadiet. Dette er etisk helt uakseptabelt, sa Valgerd Svarstad Haugland på pressekonferansen.
Svarstad Haugland beskrev regjeringens forslag til Lov om medisinsk bruk av bioteknologi som altfor deffensiv i forhold til grunnleggende menneskerettigheter, og inkonsekvent i forhold til hva det åpner for.
-På den ene siden åpner lovforslaget for at langt flere skal få barn ved hjelp av metoder som er uakseptable for KrF. På den andre siden åpnes det for at vi skal få "angrefrister" dersom vi ikke er fornøyd med de barna vi bærer på. Dette betyr i realiteten ikke større valgfrihet, men er et press på kvinner som å føde "perfekte" barn, sa Valgerd Svarstad Haugland.
KrF-nestlederen sa at hun fulgte med interesse debatten i de andre partiene på Stortinget om disse spørsmålene, og spurte om det ikke er på tide at også Arbeiderpartiet tar et oppgjør med seg selv og de holdninger og det menneskesyn som 20 år med fri abort har vært med og lagt grunnlaget for.
