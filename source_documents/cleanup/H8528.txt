
1.8.2004
Sp
Sp-leder Åslaug Haga om WTO-forhandlingene: Et gedigent tap for Norge
-For alle som er opptatt av trygg mat, miljø og arbeidsplasser på bygdene, er WTO-avtalen et voldsomt tilbakeslag. Tusenvis av arbeidsplasser trues - ikke bare i landbruket, men også i næringsmiddelindustrien og turistnæringen, sier Sp-leder Åslaug Haga.
Haga sier det er absurd at det er landene som produserer småskala og miljøvennlig som er de største taperne i Geneve. Regjeringen har gjort Norge til en av de desidert største taperne. De store landbrukseksporterende landene som produserer industrielt for verdensmarkedene er seierherrene, slik som USA, EU, Australia og Brasil. At eksportsubsidiene er på vei ut, endrer ikke dette bildet.
-At prisen på mat kan gå noe ned, vil være en kortsiktig gevinst for forbrukerne når økt handel med mat vil føre til større omfang av sykdommer (som salmonella og kugalskap) og usikkerhet om bruk av miljøgifter. Industrijordbruket har også ført til mindre etisk dyrehold, sier Haga.
Haga mener det ikke er overraskende at Høyre har latt Norge tape i Geneve. -Partiet får nå gjennomført sine programformuleringer som innebærer nedbygging av norsk landbruk. Fremskrittspartiet vil juble. Nedleggelser av antall gårdsbruk har økt til 4.000 pr. år under samarbeidsregjeringen. Dette har vært en villet politikk. Den nye WTO-avtalen vil føre til at bruksnedleggelsene skyter ytterligere fart. Arbeidet med å finne mottiltak for å sikre levedyktige bygder må nå intensiveres, sier Haga.
