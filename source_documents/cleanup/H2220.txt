
Søndag 15. august 1993
Stortingskandidat Valgerd Svarstad Haugland, KrF:
KRISENE I SAMFUNNET KREVER TILTAK
-Intitativet fra Øvre Romerike prostiråd om å få opprettet et femte kirkelig familie-rådgivningskontor i Akershus, er et flott initiativ, og på vegne av Kristelig Folkeparti lover jeg at vi skal være pådrivere for å skaffe midler til dette. Det sa Kristelig Folkepartis førstelandidat i Akershus, Valgerd Svarstad Haugland, da fylkespartiet åpnet sin valgkamp i Asker søndag.
-Samfunnsutviklingen har ført til at mange enkeltpersoner og familier er kommet opp i store kriser, både følelsesmessig, sosialt og økonomisk. Ikke minst gjenspeiler dette seg i skilsmissestatistikken, sa Valgerd Svarstad Haugland. Hun la til at selv om familie-rådgivning er definert som en statlig oppgave, har Akerhus selv vært pådriver for at fylkeskommunene skal ta seg av dette, og det er en prioritering man kan være stolt av.
-Vi ser også at det er lange ventelister til psykiatisk behandling, og at det er problemer med å få gitt tilbud til de som trenger det. Det er en kjent sak at dersom psykiske problemer blir behandlet tidlig, er det lettere å hjelpe, og både de menneskelige og økonomiske konsekvensene blir mindre. Derfor er det prisverdig at fylkestinget har satt av 40 millioner kroner på langtidsbudsjettet til investeringer i det psykiske helsevernet. Vi må huske på at Akerhus er det fylket som ligger på bunn når det gjelder overføringer pr. innbygger, og at den nære beliggenheten til Oslo er mer et problem enn en fordel. Som stortingsrepresentant for dette fylket kommer jeg til å arbeide meget aktivt for at dette blir endret, lovet Valgerd Svarstad Haugland da Akerhus KrF åpnet sin valgkamp i Asker søndag.
