
30/08-2001
Rød Valgallianse
MENNESKERETTIGHETENE BRYTES OGSÅ I NORGE
LEGG NED SEFO OPPRETT EN EGEN MENNESKERETTIGHETSKOMMISJON
Menneskerettighetene brytes, også i Norge. Selv om den norske regjeringen gjerne vil framstå som verdensmestre, også på dette området. Menneskerettigheter brytes på flere måter i Norge.
En Menneskerettighetskommisjon kan blant annet bli et alternativ til SEFO, politiets særskilte etterforskningsorgan. SEFO har gang på gang vist sin utilstrekkelighet i forhold til å fungere som kontrollorgan når det gjelder politiets etterforskning.
I fjor ble over 600 saker etterforsket, i kun 32 endte det med straff for politiet. Dette betyr over 95 % henleggelser. Tilliten til SEFO er lik null, og eksemplene er mange på tilfeller hvor politiet burde bli dømt for uforstand i tjenesten. Kvinner har bedt om hjelp og ikke fått det, og det har endt med tragedie. Eksempel: ung kvinne rømmer fra tvangsekteskap, ber politiet om beskyttelse, får det ikke, far knivstikker, Krisesentersekretariatet anmelder til SEFO, men politiet slipper unna. SEFO er farlig for norske kvinner. All erfaring viser at politiet ikke kan etterforske politiet. Andre fagfolk må inn.
Legg SEFO ned, og opprett en egen Menneskerettighetskommisjon som blant annet kan fungere som klageinstans for kritikkverdig etterforskning fra politiets side.
Politiets behandling av problematikken rundt kvinner og vold og politiets rasisme er bare noen felter en Menneskerettighetskommisjons mandat kan omfatte. Norske myndigheters behandling av asylsaker og bruk av varetekt i norske fengsler kan også nevnes. Andre felter som bør innlemmes i kommisjonens mandat er diskriminering av funksjonshemmede, homofile og eldre.
Vi oppfordrer dere til å støtte kravet om nedleggelse av SEFO, og opprettelsen av en Menneskerettighetskommisjon i Norge
