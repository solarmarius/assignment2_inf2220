
14.03.03
Odd Roger Enoksen
Næringspolitikk må bli sak i kommunevalgkampen
Ras i antall industriarbeidsplasser er situasjonen i mange lokalsamfunn. Derfor vil Senterpartiet gjøre økt verdiskaping til en hovedsak foran kommunevalget.
For Senterpartiet vil ett av virkemidlene være å fjerne delingsmodellen. -Senterpartiet står fast på at delingsmodellen skal fjernes og erstattes med en skattemodell som stimulerer aktivt og lokalt eierskap. En eier med engasjement i egen bedrift ut over interesse for overskudd og aksjekurs, kan ifølge ulike rapporter gjennomgående vise til bedre resultater enn sammenlignbare bedrifter med passive eiere, sa avtroppende Sp-leder Odd Roger Enoksen i dag i sin tale til landsmøtet.
Senterpartiet mener at samfunnet skal bygges nedenfra. I dette perspektiv er lokal næringsutvikling viktig. -Lokal forankring gir langt større effekter for det øvrige lokale næringsliv gjennom bruk av lokale tjenester enn sammenlignbare bedrifter uten lokalt eierskap. Finansiering, regnskap, revisjon, juridisk bistand, ledelse, Fou-virksomhet og markedsarbeid er eksempler på tjenester bedrifter med lokalt eierskap gjerne kjøper lokalt. Det skulle ikke være vanskelig å forstå betydningen av dette i forhold til å bygge opp under livskraftige lokalsamfunn med et langt mer variert arbeidsmarked å by på enn om disse tjenestene ikke hadde blitt etterspurt, sa Enoksen.
