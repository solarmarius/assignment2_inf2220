
Fredag 14. mai 1993
KrF-nestleiar Valgerd Svarstad Haugland i Osterøy KrF:
KrF si kontantstøtte er den beste modellen
Det er smigrande for oss i KrF at det einaste nye i Høgre sitt program har dei kopiert frå oss, men eg må konstatere at det å skapa noko nytt, krev langt meir kreativitet enn å ta ein rask og uklar kopi. Det ber Høgre sin kontantstøttemodell preg av, og vi kan med frimod slå fast at KrF sin modell er betre. Det sa KrFs nestleiar Valgerd Svarstad Haugland då Osterøy KrF hadde vårfest fredag kveld.
Valgerd Svarstad Haugland minna om at det var KrF som fyrst kom med forslag om kontantstøtte. Det skjedde allereie i 1988, påpeika ho.
Ho minna og om at då Syse-regjeringa vart skipa, var kontantstøtte ei av dei sakene som Lysebuerklæringa sa noko om.
-Eg kan og minne om at sommaren 1992 vart Høgre invitert til drøftingar saman med Framstegspartiet og Senterpartiet der kontantstøtta skulle vera saka. Senterpartiet og Høgre var negative til invitasjonen den gongen. Eg vonar at dei vil vera meir positive når vi etter valet prøver å få noko konkret ut av saka, og at dette ikkje berre er valkamp-markering frå deira side, sa KrFs nestleiar i foredraget sitt.
-Eg har undra meg mange gonger kvifor den sterkaste kritikken frå motstandarane av kontantstøtta har retta seg mot Høgre sin modell, og ikkje mot vår. Men eg trur eg har funne løysinga: Vår modell er så god at ingen kan gå imot han, sa ho, og ramsa opp dei føremonene KrF-modellen har, samanlikna med Høgre-modellen.
-Eg har von om eit fleirtal for KrFs kontantstøttemodell dersom det går opp for til dømes SV og SP kor stor usemje det er mellom leiande politikarar i partiet, og veljarane deira i denne saka, sa ho, og streka under at målet med kontantstøtta er reell valfridom for alle småbornsforeldre.
-Valfridom, i den grad dagens arbeidsmarknad gir valfridom, må gi rom for personlege løysingar som fungerer godt for den og den familien, for barnet og foreldra, konkluderte Valgerd Svarstad Haugland i foredraget sitt på Osterøy fredag kveld.
