
Mandag 18. august 1997
KrF-leder Valgerd Svarstad Haugland:
OMSORGSVIKARIATET MÅ VÆRE FOR ALLE
-Kristelig Folkeparti er glad for at omsorgsvikariatet nå er i ferd med å bli en realitet, men kan ikke akseptere at departementet har gitt omsorgsvikariatet en form som sterkt begrenser bruken av det. Kravet om at man må bo og arbeide i prøve-fylket for å kunne gjøre seg bruk av denne ordningen, er urimelig overfor et fylke der mer enn halvparten av de yrkesaktive arbeider utenfor fylket. Dette er nemlig situasjonen i Akershus, som er ett av prøvefylkene. Det sa stortingsrepresentant og partileder Valgerd Svarstad Haugland i Kristelig Folkeparti da hun mandag besøkte Nes på Romerike.
-Fra Stortingets side har det aldri vært gitt uttrykk for at omsorgsvikariatet bare skal kunne omfatte de som bor og arbeider i et av prøvefylkene. Dette er noe departementet har funnet på av seg selv. Når man vet hvor negative regjeringen og Arbeiderpartiet har vært til denne reformen, gir det et spesielt uheldig inntrykk at man knytter slike "begrensende" betingelser til ordningen. Når to av de tre prøvefylkene er typiske pendlerfylker, fører det til at verdien av prøveperioden blir sterkt redusert, sa Valgerd Svarstad Haugland, og sluttet seg til YS-leder Randi Bjørgen, når hun kritiserer dette punktet i retningslinjene, og at Arbeidsdirketoratet bør rette opp dette før ordningen blir satt i verk.
-Departementet har brukt påfallende lang tid både på å velge ut prøvefylkene Akershus, Østfold og Møre og Romsdal, og på å utarbeide retningslinjene for ordningen. Stortinget vedtok før sommeren 1996 at prøveordningen skulle iverksettes fra årsskiftet 1996/97, men retningslinjer og prøvefylker var ikke klare før i mai 1997, sier hun.
Omsorgsvikariatet ble lansert sommeren 1994, da Kristelig Folkeparti og Venstre presenterte et forslag om dette i Stortinget. Ordningen går ut på at en arbeidstaker kan søke permisjon fra sin stilling i ti måneder for å ta omsorg for egne barn, mot at en som er arbeidsledig går inn i stillingen. Den som vikarierer i stillingen får full tarifflønn i den tiden vikariatet varer. Arbeidskontoret gir arbeidsgiveren et tilskudd på 10.000 kroner i måneden. Størrelsen på den godtgjørelsen den får som har permisjon, avtales mellom arbeidsgiver og arbeidstaker. For å kunne gjøre seg bruk av ordningen, må man ha barn under skolepliktig alder. Det kreves også at omsorgspermisjonen reelt rydder plass for at som er arbeidsledig enten går inn i stillingen til den som får permisjon, eller i stillingen til den som vikarierer i denne stillingen, dersom det skjer ved internt opprykk i bedriften.
-Omsorgsvikariatet er ingen rettighetsordning, men baserer seg på en frivillig avtale mellom arbeidsgiver og arbeidstaker. Man kan heller ikke gå rett fra én permisjonsordning, for eksempel fødselspermisjon, og over i et omsorgsvikariat. Det kreves at man har vært i arbeid i minst seks måneder før man kan få permisjon utfra ordningen med omsorgsvikariat. Men det er ingenting i veien for at fedrene kan gjøre seg bruk av omsorgsvikariatet, sa Valgerd Svarstad Haugland i Nes på Romerike mandag.
