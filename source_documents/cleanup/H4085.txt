
onsdag 2. oktober 1996 17:08:18
Energiforbruket må ned
Venstres landsstyre sier i en kommentar til situasjonen på kraftmarkedet at familier og småbedrifter må bli kompensert for de økte strømprisene.
Høye avgiftsinntekter fra elektrisk energi må sees som et ledd i en grønn skatteomlegging, der miljøavgifter økes og skatt på arbeid går ned.
For å hindre uønskede fordelingsvirkninger av de økte strømprisene på kort sikt, mener Venstre at direkte overføringer, f.eks. økt bostøtte, bør vurderes i forbindelse med statsbudsjettet for 1997. I tillegg vil Venstre, som elementer i en grønn skatteomlegging, foreslå skattelette for husholdningene og økt CO2-avgift på bl.a. fyringsolje.
Venstre ønsker ikke å gå tilbake til et regulert kraftmarked. For at energiressursene skal bli utnyttet best mulig, bør forbrukerne kunne kjøpe energi i et marked preget av konkurranse.
Venstres landsstyre sier videre at situasjonen på kraftmarkedet er et resultat av langvarig underprising av norsk elektrisk energi. Dette har ført til sløsing med energiressursene. Høye energipriser er en forutsetning for utvikling av alternative energikilder og sterkere satsing på energiøkonomisering.
Uttalelse fra Venstres landsstyre 29.09.
