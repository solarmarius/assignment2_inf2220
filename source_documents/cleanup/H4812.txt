
25. april 2000
Thorbjørn Jagland
J@gland-brev
- Internasjonalt samarbeid med utenlandske kommuner og regioner er i ferd med å bli en del av det næringspolitiske og regionalpolitiske utviklingsarbeidet i norske kommuner og fylkeskommuner. EU er også en pådriver for slikt samarbeid gjennom initiering og finansiering av regionalt forankrede samarbeidsprogrammer, skriver utenriksminister Thorbjørn Jagland i sitt J@gland-brev 25. april 2000. -Norge er en nasjon med rike naturressurser og et høyt kunnskapsnivå innenfor mange felt. Vi har mye å tilby som regioner i Europa eller andre steder i verden vil være interessert i, samtidig som vi kan hente kunnskaper, kompetanse og erfaring fra andre regioner. Derfor må det være en sentral utenrikspolitisk oppgave å sikre Norges interesser i den økende regionaliseringen, skriver Jagland.
Regionalisering i Europa
Storfjord kommune i Nord-Troms er en liten kommune med om lag 1900 innbyggere. Men kommunen spiller likevel en viktig regionalpolitisk rolle. Sammen med Enontekiö kommune i Finland og Kiruna kommune i Sverige, omringer Storfjord Treriksrøysa, og befolkningen i området har lange tradisjoner i samarbeid over grensen. Siden 1986 har seks nordfinske og fire nordsvenske kommuner deltatt i et grenseoverskridende interkommunalt samarbeid i Tornedalsrådet. Og da Finland og Sverige ble medlem av EU i 1995, inviterte de ti kommunene Storfjord kommune til å delta i samarbeidet. I dag er kommunen fullverdig medlem.
Samarbeidet mellom de elleve kommunene er en del av Nordkalottens Interregprogram, og gir Storfjord kommune stor innflytelse på utviklingen i regionen. Kommunen får EU-midler direkte til næringslivsprosjekter som er grenseoverskridende - bedrifter som vil operere i flere av grensekommunene samtidig. Storfjordingene får del i Nord-Finlands og Nord-Sveriges turistsatsning, og deltar i EU-samarbeidet på sektorene miljø og kultur, som koordineres via Tornedalsrådet.
De elleve kommunene løser også flere offentlige oppgaver i fellesskap. Storfjord har for eksempel gått sammen med den finske nabokommunen om brann- og redningstjenesten, og Pajala og Kolari kommuner har tatt initiativ til at Storfjord deltar i et arealplanleggingsprogram for Tornedalen.
Interreg Nordkalotten er et EU-initiativ, og tanken bak er at man skal utvikle samarbeid mellom styringsorganer og næringslivsaktører. Det er også et økonomisk stimulerende støtteprogram. Mellom Sverige og Norge finnes det seks slike Interreg-områder, langs hele grensa. Samarbeidet mellom Storfjord kommune og de ti finske og svenske kommunene er bare ett av mange eksempler på den omfattende regionaliseringen i Europa som vi i mange tilfeller er en del av - og må forholde oss til. Utover det tradisjonelle nordiske samarbeidet gjelder dette samarbeidet innenfor de regionale strukturene Østersjørådet, Barentsrådet og Arktisk råd.
Østersjørådet
For om lag to uker siden deltok jeg på det tredje toppmøtet i Østersjøsamarbeidet, som fant sted i Kolding i Danmark 12.-13. april. Møtet ble ledet av statsminister Jens Stoltenberg fordi Norge i år innehar formannskapet i Østersjørådet. Østersjørådet ble stiftet i 1992 av 11 land (Norge, Sverige, Island, Danmark, Finland, Latvia, Litauen, Estland, Russland, Polen og Tyskland) og EU-kommisjonen, og vil i fremtiden være det koordinerende og samlende organ for det mangfoldige samarbeidet som foregår i Østersjøregionen.
Et sentralt tema på toppmøtet i Kolding var spredning av multiresistent tuberkolose og AIDS, som har vist en skremmende utvikling i landene på østsiden av Østersjøen de siste årene, og vi var enige om å prioritere kampen mot smittsomme sykdommer i regionen. Et annet sentralt tema på møtet var hindringer for handel og investeringer i Østersjølandene, hvor vi var enige om å arbeide for konkrete forbedringer, som redusert ventetid ved grensepasseringer, redusert beskatning av investeringer, bekjempelse av korrupsjon og felles tekniske standarder. Kampen mot organisert kriminalitet vil fortsatt ha høy prioritet i Østersjøsamarbeidet, og er en av forutsetningene for å sikre regionens stabilitet og demokratiske utvikling. Koldingmøtet fulgte også opp det norske initiativet fra det forrige Østersjøtoppmøtet om utvikling av energisamarbeidet i Østersjøregionen. Det var enighet om fortsatt samarbeid for å utvikle et integrert energinettverk i regionen, som vil ivareta Kyoto-protokollens klimakrav samt sikre utviklingen av et bærekraftig miljø.
Barentssamarbeidet
På slutten av 80-tallet begynte kontakten og samhandelen mellom folk i de nordlige delene av Russland og Finland, Norge og Sverige å ta seg opp igjen. Både sentrale og lokale politikere ønsket å legge forholdene til rette for et tettere samarbeid både bilateralt og multilateralt på hele Nordkalotten. I 1992 tok daværende utenriksminister Thorvald Stoltenberg initiativet til et formalisert samarbeid i Barentsregionen.
Barentssamarbeidet omfatter Finland, Norge, Russland, Sverige, Danmark, Island og EU-kommisjonen. Formålet med Barentssamarbeidet er blant annet å sikre stabilitet og framgang i området, og samarbeidsområdene er miljø, økonomisk samarbeid, vitenskapelig og teknologisk samarbeid, regional infrastruktur, styrking av urfolkenes samfunn, kulturelt samkvem og reiseliv. Samarbeidet skal også støtte opp om reformprosessen i Russland. Utenriksministerne møter i Barentsrådet, mens de regionale lederne i Barentsregionen møter i Regionrådet.
Norge deltar også i Arktisk råd, som er det eneste regionale samarbeidsorgan i nord som omfatter alle de åtte arktiske land (i tillegg til Norge deltar USA, Canada, Russland og de øvrige fire nordiske land). Samarbeidsområdene er i første rekke miljøspørsmål og bærekraftig utvikling, og urbefolkningens representanter er fullt ut integrert i rådet.
Jeg tror at i takt med EUs uvidelsesprosess, vil regionale samarbeidsordninger i Europa komme til å øke i betydning. Østersjørådet vil sammen med Barentsrådet og Arktisk Råd komme til å spille en vesentlig rolle i gjennom­føringen av EUs nordlige dimensjon. Min oppfatning er at rådene også i fremtiden vil være av betydning som et redskap til å trekke Russland aktivt med i demokratisk mellomfolkelig samarbeid.
Regionalt samarbeid innen EU
EUs nordlige dimensjon var opprinnelig et finsk initiativ for å bevisstgjøre de øvrige EU-landene på de nye medlemslandene nord for Østersjøen, på at EU med utvidelsen har fått en felles grense med Russland og på de store behovene for assistanse til de grense­nære områdene i Nordvest-Russland. Norge sam­arbeider med EU om flere ulike bistandsprosjekter innenfor områdene atomsikkerhet, helsefore­byggende arbeid, miljøvern, økonomisk vekst og energi. Sett fra et norsk syns­punkt er det viktig å videreføre Barentsprosjektet parallelt med deltakelse i Interreg-Barents. Dette er program som kan utfylle hverandre og bidra til en økt innsats i sam­arbeidet med Russland.
Men bildet av regionalisering i Europa er imidlertid ikke bare begrenset til de regionale fora Norge deltar i. I takt med utviklingen av de nye demokratiene i Sentral- og Øst Europa har det oppstått regionale samarbeidsfora og det finnes lignende strukturer for samarbeid i det sydlige Europa. Sentralt i det regionale samarbeidet står også utviklingen av en felles utenriks- og sikkerhetspolitikk (FUSP) i EU. Gjennom samarbeidsfora som ASEM ( Asia-Europe Meeting), Mercosur (med Latin-Amerika), Barcelona-prosessen (Middelhavsområdet) og den transatlantiske dialog utvikles EU og EU-medlems­landenes samarbeid med viktige partnere - også for Norge.
Økende regionalisering
Historisk sett har Norge og norske regioner vært påvirket av internasjonaliseringen, først og fremst gjennom internasjonal handel, men også gjennom teknologi og kapitalimport. I et lengre historisk perspektiv er det faktisk mer meningsfylt å snakke om internasjonaliseringens påvirkning på norske regioner enn på nasjonalstaten Norge. Gjennom varebyttet med utlandet var det blant annet fiskeressursene i Nord-Norge, mineralene i Rørostraktene og Nord-Østerdalen, trevirket i Glomdalvassdraget og fossekraften på Vestlandet og Telemark som la grunnlaget for lokalsamfunnenes økonomiske vekst og utvikling. Disse regionene fungerte mer eller mindre som selvstendige økonomiske regioner, både i konkurranse eller handelsfelleskap med andre deler av Norge, men kanskje vel så mye med land og regioner i utlandet.
De senere årene har samarbeid mellom regioner på tvers av landegrensene fått økt betydning og økt oppmerksomhet. Mange norske kommuner og fylkeskommuner har engasjert seg i samarbeid med andre regioner i andre land uten at samarbeidet har vært finansiert av Nordisk Ministerråd eller EU. Internasjonalt samarbeid med utenlandske kommuner og regioner er i ferd med å bli en del av det næringspolitiske og regionalpolitiske utviklingsarbeidet i norske kommuner og fylkeskommuner. EU er også en pådriver for slikt samarbeid gjennom initiering og finansiering av regionalt forankrede samarbeidsprogrammer.
Norge er en nasjon med rike naturressurser og et høyt kunnskapsnivåp innenfor mange felt. Vi har mye å tilby som regioner i Europa eller andre steder i verden vil være interessert i, samtidig som vi kan hente kunnskaper, kompetanse og erfaring fra andre regioner. Derfor må det være en sentral utenrikspolitisk oppgave å sikre Norges interesser i den økende regionaliseringen.
