
Dato: 24. juni 2004
Stortingsrepresentant Karin Woldseth
Ønsker Ladbrokes velkommen
Spillselskapet Ladbrokes skal utfordre Norsk Tipping på pengespill i Norge. FrPs Karin Woldseth ønsker dem lykke til, og håper monopolets fall snart vil komme.
I dag overleverte Ladbrokes søknaden om å drive pengespill i Norge. Selskapet, som er en av verdens største innenfor spillvirksomhet, ønsker å ta opp kampen mot Norsk Tippings monopol.
- Jeg ønsker alle som vil drive næringsvirksomhet her i landet hjertelig velkommen, også Ladbrokes. Det er bra og viktig at noen tar opp kampen mot monopolisten Norsk Tipping, sier FrPs kulturpolitiske talsmann Karin Woldseth.
- At vi får flere aktører på spillmarkedet betyr også mer penger til kulturaktiviteter for barn og ungdom.
I henhold til lotteriloven skal en viss del av overskuddet fra spillvirksomhet gå til såkalte "gode formål". En stor andel av midlene fra spillvirksomheten går til idrett- og kulturarbeid blant barn og ungdom.
- Jeg synes det er kjempetøft gjort av dem å ta opp kampen med Norsk Tipping, og jeg håper de klarer å klore hull på monopolbyllen til Norsk Tipping. At Ladbroks nå vil etablere seg her, betyr at de ser på Norge som et interessant land å utvikle virksomheten i, mener Woldseth.
Woldseth reagerer på at ingen i departementet ønsket å ta mot søknaden fra Ladbrokes, og vil ta dette opp med kulturministeren senere.
