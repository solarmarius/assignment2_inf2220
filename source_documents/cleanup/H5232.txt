
22. oktober 2001
Næringspolitisk talsmann Øystein Hedstrøm. FrP
Sponheim må ta ansvaret for matvareprisene.
- Det er overraskende at landbruksminister Lars Sponheim kommer med uttalelser som innebærer at han vil nedtone oppmerksomheten på matvareprisene, sier påtroppende nestleder i Stortingets næringskomité, Øystein Hedstrøm, som understreker at både Ap, SV og FrP har vært opptatt av knivskarp konkurranse matvarekjedene i mellom.
- Statsråden er forpliktet av Sem-erklæringen som sier at forskjellen i matvareprisene i forhold til våre naboland, bør reduseres. Derfor håper jeg det skal bli mulig å konfrontere Sponheim om regjeringens forventede innsats for reduserte priser i matvaresektoren, i Trontaledebatten denne uken, fortsetter Hedstrøm.
- Tidligere landbruksminister Bjarne Håkon Hanssen lovte i flere år å redusere matvareprisene med 15-20 pst. Han opparbeidet seg popularitet gjennom å ha innledet et korstog for lavere matvarepriser. Norske forbrukere som fra før av betaler Europas høyeste matvarepriser forventer at kravet om prisreduksjoner innfris.
Marginalundersøkelser viser at kjøttindustrien i form av økning i omsetningsavgifter, slakte, skjære- og foredlilngsdindustrien må bære ansvaret for høye kjøttpriser. Derfor må det nå fokuseres på markedsregulering og omsetningsordninger som hindrer konkurranse. En effektiv og ikke konkurransevridende prisdannelse i alle ledd vil tjene både bonde og forbruker, avslutter Fremskrittspartiets næringspolitiske talsmann.
