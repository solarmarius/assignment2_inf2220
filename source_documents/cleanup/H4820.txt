
29. februar 2000
Olav Akselsen
Ap legger til rette for bygging av gasskraftverk
Tirsdag 29. februar 2000 avga Stortingets energi- og miljøkomite sin innstilling til energimeldingen. Arbeiderpartiet fikk flertall for sitt syn i gasskraftsaken, og går inn for å starte bygging av gasskraftverk med dagens beste tilgjengelige teknologi. Her følger pressemeldingen fra lederen av energi- og miljøkomiteen, Olav Akselsen.
Arbeiderpartiet har fått flertall for sitt syn i gasskraftsaken, og går inn for å starte bygging av gasskraftverk med dagens beste tilgjengelige teknologi.
- Dette er den beste løsningen både for miljøet og for mulighetene til å utvikle ny teknologi. Samtidig vil Arbeiderpartiet satse på å få fram fornybar energi, slo lederen av energi- og miljøkomiteen, Olav Akselsen, fast da komiteen avga innstilling til energimeldingen tirsdag kveld.
- Det har hele tiden vært flertall på Stortinget for Arbeiderpartiets og Høyres syn. Derfor burde Regjeringen tatt kontakt med Stortinget på et tidligere tidspunkt. Når Regjeringen så bort ifra stortingsflertallet, må Regjeringen ta ansvaret for at vi står i den situasjonen vi er i nå. Hvis de virkelig hadde ønsket et samarbeid, burde de ha kontaktet Stortinget før, sa Akselsen.
Akselsen viser til at bygging av gasskraftverk i Norge vil bidra til lavere totale utslipp av CO2 enn dersom vi må fortsette å basere oss på import av kraft fra sterkt forurensende energikilder slik regjeringen legger opp til.
- Dette går fram blant annet av NVEs konsesjon til Naturkraft og høringsuttalelser fra SINTEF til energi- og miljøkomiteen. I tillegg vil vi ved å ta i bruk den beste teknologien som i dag finnes, øke vår kompetanse på gasskraftteknologi og bidra til å utvikle et industrielt og teknologisk miljø. Dette vil øke sannsynligheten for at vi finner fram til lønnsomme måter å utvikle teknologi for rensing av CO2.
Arbeiderpartiet går sammen med Høyre inn for en helhetlig politikk der det legges vekt på at gasskraft i Norge må vurderes i en større internasjonal sammenheng, og der det legges opp til at Norge skal være ledende i utviklingen av teknologi som kan redusere utslippene fra produksjon av gasskraft. Disse partiene foreslår at behandlingen av gasskraft bygger på følgende prinsipper:
1. Et program for utvikling av CO2-fri gasskraft
Norge må bli et foregangsland i å utvikle teknologi som kan redusere utslippene av CO2 fra gasskraft. Vi vil derfor at Regjeringen skal utrede alternative ordninger for å få fram denne typen forskning og utvikling.
2. Massiv satsing på å virkeliggjøre Kyoto-mekanismene
Kyoto-avtalen bygger på at det skal etableres et system for utslippskvoter og felles gjennomføring, som kan gi større utslippsreduksjoner og samtidig bidra til overføring av teknologi og kapital fra rike til fattige land. Vi mener at Norge i langt større grad enn i dag må bidra til finansiering av pilotprosjekter for å få virkeliggjort disse mekanismene. Siktemålet må være at Norge i løpet av få år finansierer tiltak som reduserer de samlede utslippene av klimagasser tilsvarende 2 millioner tonn CO2.
3. Nye retningslinjer for utslippstillatelser for gasskraftverk
Vilkårene i utslippstillatelsen til Naturkrafts to planlagte gasskraftverk på Vestlandet er så omfattende at det er satt en foreløpig stopper for at det blir bygget gasskraftverk i Norge. Regjeringen valgte å sluttføre ankebehandlingen før Stortinget hadde ferdigbehandlet energimeldingen som tar opp spørsmål av stor relevans for Regjeringens standpunkt til utslippstillatelsene. Derfor er det nødvendig å gi en instruks til Regjeringen om å iverksette tiltak med sikte på å omgjøre vilkårene i utslippstillatelsen.
Arbeiderpartiet og Høyre går i innstillingen inn for følgende forslag:
I
Stortinget ber Regjeringen snarest treffe tiltak for omgjøring av vilkårene i de tildelte utslippstillatelser for gasskraftverk. Behandlingen av omgjøringssakene og eventuelle utslippssøknader for nye gasskraftverk forutsettes å skje innenfor forurensningslovens rammer, og slik at følgende retningslinjer legges til grunn:
Inntil et system for omsetning av utslippskvoter er lovregulert og satt i kraft stilles ikke strengere utslippskrav for klimagasser enn det som i dag er vanlig for gasskraftprodusenter i andre EØS-land.
II
Krav til utslippsreduksjoner av NOx kan søkes imøtekommet ved at søkerne påtar seg forpliktelser som innebærer NOx-reduserende tiltak i andre virksomheter, herunder i samferdselssektoren.
III
Stortinget legger til grunn at gasskraftverk som før Kyoto-protokollens første budsjettperiode deltar i internasjonale fondssystemer, kvoteordninger eller andre ordninger som Kyoto-protokollen legger opp til, blir forhåndskreditert dette. Stortinget anser det som viktig at en slik kreditering blir lovregulert i god tid før Kyoto-protokollens gjennomføringsperiode.
IV
Stortinget ber Regjeringen vurdere ulike ordninger for å drive frem ny renseteknologi for gasskraft, og legge frem konkrete forslag for Stortinget.
Stortingsrepresentant og medlem av komiteen, Gunn Karin Gjul, har et avvikende syn på bygging av konvensjonelle gasskraftverk, og vil derfor stemme imot forslag I og III ved votering i Stortinget.
Økt satsing på enøk og fornybar energi
Det er et mål å redusere veksten i energiforbruket og øke tilgangen på nye fornybare energikilder. Arbeiderpartiet støtter derfor regjeringens forslag om å bruke inntil 5 milliarder kroner over en tiårsperiode på enøk og nye fornybare energikilder over en tiårsperiode. Vi slutter oss til målsettingen om at det skal utvikles 3 TWh vindkraft og 4 TWh vannbåren varme.
Selv om det blir satset massivt på nye fornybare energikilder, vil vannkraft være den viktigste energikilden i overskuelig framtid. Det er ennå et stort potensiale for utbygging av vannkraft i Norge, ikke minst gjennom opprustning av gamle vannkraftverk. Arbeiderpartiet mener at opprustningsprosjekter må vurderes på linje med nye fornybare energikilder og sidestilles når det gjelder avgifter.
Bruk av gass
I tillegg til at innsatsen for fornybare energikilder må trappes opp, vil Arbeiderpartiet ha en langt mer offensiv politikk for å gi naturgass en større plass i den framtidige energiforsyningen. Innenlands bruk av gass vil bidra til å redusere de norske klimagassutslippene fordi det vil erstatte mer forurensende energi. Det finnes i dag en lang rekke gode prosjekter for introduksjon av naturgass. I en introduksjons- og utviklingsfase vil det være nødvendig med offentlig støtte for å få realisert disse. Arbeiderpartiet går derfor inn for at det kan søkes om støtte til introduksjon av naturgass innenfor rammen på 5 milliarder kroner, på lik linje med tiltak for nye fornybare energikilder.
