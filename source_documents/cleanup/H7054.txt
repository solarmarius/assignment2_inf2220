
14.05.03
Venstres stortingsgruppe
Gjennombrudd for Venstre-politikk: Regjeringen slipper kommunene fri
- Regjeringen foreslår en historisk kursendring til fordel for lokaldemokratiet. Dette er et gjennombrudd for Venstre-politikk, sier partiets parlamentariske leder, Trine Skei Grande.
- Forslaget om en dramatisk frigjøring av kommunene gjennom redusert øremerking og enklere regelverk, er også en stor utfordring til opposisjonen i Stortinget, som sier de vil ha desentralisering og større lokal frihet, men i praksis har stått for stadig mer statlig overstyring.
Dette er en av de viktigste konfliktlinjene i dagens politikk. Ubalansen i kommuneøkonomien kan ikke bare løses med mer penger. Det er helt avgjørende at kommunene får større frihet til å ta lokale hensyn. Vettet er jevnt fordelt, og de som er nærmest problemene er best til å løses dem. Ingen kommuner er like, og sentralstyringen er sløsing med ressurser og har ført til lokal avmakt. Nå kan dette snus. Kommunene får også et økonomisk løft med regjeringens kommuneproposisjon.
Dette store desentraliserings-skrittet vil bli møtt med kraftig motstand fra organisasjoner og særinteresser, som hver for seg vil ha gode argumenter, men som i sum vil ødelegge lokaldemokratiet. Regjeringen tar nå et oppgjør med sentraliseringen, og gjennomfører en politikk som Venstre har stått i spissen for i mange år, sier Trine Skei Grande.
