
15.03.2002
Jan Sahl, stortingsrepresentant KrF Nordland
"Gi meg en grunn, noe å leve for."
Overskriften er hentet fra et dikt skrevet av en 16 år gammel jente gjengitt i ei bok som handler om å vokse opp i Norge med tittel "Kjære en eller annen". Denne unge jenta henvender seg til en eller annen og ber om fast grunn under føttene og hjelp til å finne et meningsfullt livsinnhold. Hun fortsetter: "Gi meg en autoritet, noen å utfordre." Jeg tror denne sekstenåringen treffer "spikeren på hodet" når hun utfordrer vårt moderne samfunn på livsgrunnlag og autoritet.
Jeg vil overhode ikke bli tatt til inntekt for å mene at alt var bedre før, men jeg er overbevist om at økonomisk velstand ikke kan erstatte det felles verdigrunnlag og den foreldreautoritet som preget oppveksten i Norge for få tiår siden.
Ole H. Bremnes avslutter sitt dikt "Den gamle skole" på følgende måte:
Kneppe hender, slutte dagen
stå i lag og høre ord.
Skrekkelig å ville flire.
Alvorsstunda ble for stor.
Gamle skole va i mykje
førr oss alle som ei mor;
ville vårres allerbeste
og førr livet - etter jord.
Den gamle skole formidlet verdier med perspektiver og for livet etter jord. La meg være snar å slå fast at dagens skole også formidler verdier, men det vekker en smule forundring den motstand regjeringa fikk for sin støtte til Kristent Kristent Pedagogisk Forbund sitt prosjekt for å bevisstgjøre barn og unge i forhold til moral og verdier.
Media flommer over av meldinger som beskriver stadig hardere kriminalitet, dobling av rusmisbruk hos unge, psykiske problemer hos stadig flere, men ingen tør spørre hva vi skal møte dette med. Det enkleste svaret er mer politi og økte ressurser til reparasjon, men etter at skadene er oppstått kreves det en enorm innsats for å reparere. Da holder det ikke med 4,5 millioner som Kristent Pedagogisk Forbund har fått for å legge til rette for å forebygge uønsket adferd.
Ei ung jente utfordrer samfunnet og ber om fast grunn under føttene, og en autoritet og forholde seg til. For Kristelig Folkeparti har verdiformidling i heim, skole og nærmiljø høyeste prioritet. Vi er heller ikke i tvil at hovedansvaret for oppdragelsen ligger hos foreldrene, og det er på høy tid at vi også fra politisk hold plasserer ansvaret der det hører heime, og legger forholdene til rette for at foreldrene kan fylle sin oppgave.
I dag er vi mer opptatt av å tyne arbeidskraft ut av familien, enn å legge til rette for at foreldrene skal kunne opptre som autoriteter og fylle sin oppdragerrolle.
En hver familie er et lite samfunn i miniatyr hvor det viktige grunnlaget legges for livet i storsamfunnet. Familien skal få hjelp fra barnehage, skole, kirke og nærmiljø, men hovedansvaret kan ikke flyttes ut av familien.
Storsamfunnet kan aldri erstatte familien, men staten kan legge de økonomiske forhold til rette og stille opp med gode støttespillere i nærmiljøet. I familien legges et verdigrunnlag å stå på og det reiser seg autoriteter å bryne seg på.
Kristelig Folkeparti vil bygge varmere samfunn med utgangspunkt i familie og nærmiljø. Vi tror at de kristne grunnverdiene kan være et felles utgangspunkt for å nå målet. De ti bud skal derfor fortsatt danne grunnlaget for verdiformidling i grunnskolen, og vi håper at verdiprosjektet til Kristent Pedagogisk Forbund skal få full tilslutning over hele landet.
