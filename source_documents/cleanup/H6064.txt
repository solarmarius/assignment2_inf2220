
Oslo, 1. juli 2002
Børge Brende
Enklere regler for næringslivet
Miljøvernminister Børge Brende setter i gang et omfattende prosjekt for å forenkle regelverket på forurensingsområdet. Målet er å samle forskriftene overfor næringslivet i én produkttforskrift og én forurensingsforskrift. I dag er det totalt gitt omlag 80 forskrifter etter produktkontrolloven og forurensingsloven.
Miljøvernministeren gir i dag Statens Forurensningstilsyn oppdrag om å starte det omfattende regelforenklingsarbeidet. Utgangspunktet er et forslag fra Næringslivets Hovedorganisasjon om blant annet å samle ulike forskrifter i én forurensingsforskrift og én produktforskrift. Forenklingen skal være avsluttet innen utgangen av 2003.
- Både næringslivet og borgerne har krav på et ryddig og enkelt regelverk å forholde seg til. Med færre forskrifter, blir det enklere for bedriftene å etterleve reglene - noe som også gir miljøgevinst, sier miljøvernminister Børge Brende.
- I tråd med næringslivets ønsker, skal regelverket fokusere tydeligere på brukernes behov. Dette initiativet er også et viktig bidrag i Regjeringens arbeid med regelforenkling på tvers av departementene, sier Brende.
Forskriftsforenklingen vil starte allerede nå. SFT vil i første omgang sende på høring en ny forskrift som regulerer utslipp og bruk av farlige kjemikalier. Den vil erstatte 14 eksisterende forskrifter.
