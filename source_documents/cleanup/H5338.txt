
15/11-01
- Må tenke helt nytt om forsvar og sikkerhet
- Nasjonalt må vi tenke fundamentalt nytt innenfor vår forsvars- og sikkerhetspolitikk. For å følge opp de behov, krav og forpliktelser Norges NATO-medlemskap medfører. Men først og fremst for å sikre trygghet i hverdagen for folk flest. Samfunnssikkerhet og beredskap må bli en viktig oppgave, og jeg registrerer at Regjeringen vil legge fram en strategimelding basert på Sårbarhetsutvalgets innstilling, sa Marit Nybakk, leder av Forsvarskomitéen, da Stortinget torsdag debatterte statsministerens redegjørelse om terrorangrepene mot USA.
Da NATO vedtok sitt strategiske konsept våren 1999 ble det nye trusselbildet tegnet: Terroristnettverk, internasjonal kriminalitet, menneskesmugling, narkotikahandel og spredning av masseødeleggelsesvåpen. Faren for at nukleært materiale eller kjemiske våpen skulle falle i hendene på ustabile regimer og terrorister, og fokus på hvilende terroristceller var en del av dette bildet som kom i tillegg til det mer tradisjonelle trusselbildet. NATO erkjente at terrorisme kan skape internasjonal ustabilitet og at det moderne, åpne og stadig mer teknologiske og globaliserte samfunnet er sårbart.
Så kom 11. september og det grufulle terrorangrepet mot World Trade Center og Pentagon. Trusselbildet ble virkelighet. Det er viktig at vi ikke glemmer 11. september, og at vi ikke mister fokus i debatten om kampen mot terroristene og de ansvarlige for det statsministeren kalte "disse avskyelige handlingene" og "en krigserklæring mot den internasjonale rettsorden". Mot selve menneskeverdet.
Det er riktig at kampen mot terrorisme må være langsiktig og helhetlig, samtidig som de ansvarlige for terrorangrepet må stilles til ansvar. Det betyr både politiske, diplomatiske og militære virkemidler. Det var nødvendig å fjerne det sterkt undertrykkende og brutale Talibanregimet, der Bin Ladens folk har vært en integrert del. Og det betyr langsiktige tiltak for å eliminere årsakene til terrorisme.
Nasjonalt må vi tenke fundamentalt nytt innenfor vår forsvars- og sikkerhetspolitikk. For å følge opp de behov, krav og forpliktelser Norges NATO-medlemskap medfører. Men først og fremst for å sikre trygghet i hverdagen for folk flest. Samfunnssikkerhet og beredskap må bli en viktig oppgave, og jeg registrerer at Regjeringen vil legge fram en strategimelding basert på Sårbarhetsutvalgets innstilling.
Risikobildet har alltid vært en refleksjon av utviklingen både nasjonalt og globalt. Det følger vi opp kontinuerlig.
Men så må vi være forberedt på det uforutsigbare, som på kort sikt kan endre både den internasjonale situasjonen, maktbalansen og vår sikkerhetspolitikk.
Arbeidet etter 11. september viser ikke bare hvor sårbare vi er, men også hvor mange samfunnsområder som må trekkes inn i beredskapen og forsvaret av landet vårt. Hva slags kapasitet har vårt helsevesen hvis et reagensrør med bakteriologiske våpen blir knust på en idrettsarena eller en musikkfestival? Hvor mange plasser for 3. grads forbrenning har Haukeland sykehus? Hvordan er den kommunale kriseberedskapen? Hvordan er det norske forsvaret rustet til å møte et eventuelt terroranslag? Panservogner som ruller østover mot en klart definert fiende hjelper ikke stort mot bakterier som sendes i posten eller mot utvikling av terroristceller i Norge.
Bl.a. derfor er en omfattende omlegging av Forsvarets struktur og organisering nødvendig. Derfor er kystberedskap blitt enda viktigere. Derfor blir samarbeid mellom sivilt og militært beredskap et område vi må se særskilt på framover. Derfor er vi som nasjon avhengig av stabile internasjonale rammevilkår og et sterkt NATO. Derfor er vi avhengig av et samarbeid med EUs forsvars- og sikkerhetspolitikk og et økt engasjement i vårt forhold til Russland, bl.a. for å gjennomføre og gi substans til EUs nordlige dimensjon.
11. september 2001 har ikke bare vist oss at nye trusler er i andre deler av verden eller i våre nærområder. De er her og de er det åpne og sårbare demokratiets største utfordring.
Derfor er også forsvarspolitikken og kampen mot terrorisme og årsakene til terrorismen en kamp for den internasjonale rettsorden, for et åpent og demokratisk samfunn og for menneskerettigheten.
