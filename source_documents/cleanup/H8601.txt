
21.9.2004
DNA
Flere politiske partiet ønskes velkommen til Sametinget
Et fellesmøte 18. og 19. september mellom Arbeiderpartiets samepolitiske råd og Arbeiderpartiets sametingsgruppe registrerer med stor tilfredshet at samene i enda flere politiske partier signaliserer at de vil stille liste ved sametingsvalget. Selv om dette selvsagt vil medføre økt konkurranse for oss, hilser vi slike initiativ velkommen. Dette vil styrke Sametinget gjennom å skape større engasjement rundt Sametingets arbeid i de partiene som hittil har stått utenfor sametingsvalgene.
Fellesmøtet har ingen forståelse for at Norske Samers Riksforbund fortsetter sin skremselspolitikk gjennom å stigmatisere og mistenkeliggjøre dem som ønsker å stille til sametingsvalget på sine egne partiers ideologiske grunnlag. Kanskje er det en årsak til at oppslutningen om det samiske valgmanntallet ikke øker mer, når flertallspartiet NSR konsekvent nedvurderer sametingsrepresentantene fra de politiske partiene, og dermed også velgerne deres.
Det ser ut til at Senterpartiet trolig på grunn av at de bidrar til å sikre NSR flertall i Sametinget, er det eneste såkalt "norske" politiske partiet som ikke defineres som suspekt samepolitisk. Hvor prinsipielt det er, kan man jo spørre om.
Arbeiderpartiet vil ta denne problematikken opp på Sametingets plenum i kommende uke, med utgangspunkt i et krav om økonomisk likestilling mellom de politiske partiene i Sametinget og NSR.
I dag har man den helt ekstraordinære situasjon at NSR mottar statsstøtte fra Sametinget om kulturorganisasjon, støtte til sin sametingsgruppe og støtte til valgkampen.
Det finnes ikke ett eksempel i det politiske systemet for øvrig i Norge, hvor en kulturorganisasjon som har transformert seg til et politiske parti, også - gjennom sin flertallsposisjon i 15 år, har tviholdt på at man skal ha offentlige midler som begge deler.
Dette skader tilliten til det samiske demokratiet, samtidig som det gjør NSR fullstendig overlegen fremfor de politiske partiene i Sametinget med hensyn til økonomisk evne til å drive valgkamp.
