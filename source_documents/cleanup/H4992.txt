
16. august 2001
Valgkampåpning i Sør-Trøndelag KrF: Lønnspakke til pleie- og omsorgspersonell.
- Mangelen på helsepersonell er akutt i forhold til utfordringene i helsetjenesten. KrF vil derfor at det utarbeides en lønnspakke til pleie- og omsorgspersonell på linje med det som er gjort for andre yrkesgrupper innen offentlig sektor med store rekrutteringsproblemer. Det sa KrFs partileder Valgerd Svarstad Haugland i forbindelse med valgkampåpningen i Sør-Trøndelag i dag.
- Det er helt nødvendig å bedre tilbudet til eldre, pasienter med kreft og psykiske lidelser. For å få det til er det ikke nok med økte bevilgninger alene. Vi må løse rekrutteringsproblemene og stoppe flukten fra omsorgsyrkene. KrF mener det er nødvendig å iverksette stimuleringsordninger som fører helsepersonell tilbake til sine yrker. En merkbar oppgradering av lønns- og arbeidsforholdene er et viktig bidrag, sa KrF-lederen.
- Den viktigste ressursen i helse- og sosialtjenesten er helsepersonellet. Bare omtrent halvparten av dem som utdannes, blir værende i sykepleien. En rapport fra Econ viser at det er en arbeidskraftsreserve blant sykepleieutdannede på 18.500 årsverk. Arbeidsvilkårene må bedres og omsorgsyrkene må gis høyere status, sa Svarstad Haugland
- Hvert år brukes store ressurser på kortsiktige tiltak som innleie, rekruttering fra utlandet og overtid for å løse bemanningskrisen. Det er mulig å bruke disse ressursene bedre. KrF vil at det skal utarbeides en ny handlingsplan for rekruttering av helsepersonell. I denne sammenheng vil KrF at arbeidsmiljøloven endres slik at tredelt turnusarbeid likestilles med helkontinuerlig skiftarbeid, sa KrF-leder Valgerd Svarstad Haugland.
