
Oslo 3.november 1994
Pressemelding fra Solveig Sollie, Kristelig Folkeparti
Familie-, kultur- og administrasjonskomiteen
avgav innstilling om statsbudsjettet i natt:
Mer til kulturen i Telemark
1,4 millioner kroner mer til Industriarbeidermuseet på Vemork ut over Regjeringens forslag til statsbudsjett, og 300 000 kroner mer til Teater Ibsen i Skien.
Dette er aktuelle resultater for Telemark etter at familie-, kultur- og administrasjonskomiteen på Stortinget i natt ble ferdig med å behandle sitt fagbudsjett. Alle vedtakene er gjort med flertall fra partiene KrF, Sp, SV og Ap. Teater Ibsen er også støttet av Høyre.
-Med denne bevilgningen kan Teater Ibsen fortsette sine aktiviteter blant og for barn og unge, sier en fornøyd Solveig Sollie, stortingsrepresentant for KrF.
Det samme flertallet fikk også igjennom at NRK-lisensen skal økes med 30 kroner mer enn det Regjeringen foreslo. Neste år blir lisensen dermed på 1 420 kroner. Den siste økningen komiteen la inn skal brukes til å videreføre distriktsfjernsyn i Norge.
-Flere sendinger med distriktsfjernsyn på NRK vil være en motvekt til kommersielle satelittsendinger, mener Solveig Sollie som også går inn for at NRK skal arbeide videre med planene om en avlastningskanal.
