
28.04.03
DNA, Kvinnebevegelsen
Uttalelse vedtatt av ledermøte i kvinnebevegelsen 25. april 2003:
I følge Aetat var det ved utgangen av mars 91 400 helt arbeidsledige i Norge. En økning på nesten 30 prosent sammenlignet med mars i 2002. Aetat regner også med at ledigheten vil fortsette å stige i 2003 og inn i 2004.
Arbeiderpartiets kvinnebevegelse ser med bekymring på regjeringens passivitet i forhold til situasjonen med økende arbeidsledighet. Dette dreier seg blant annet om tre elementer, mangel på forskning, sterke kutt i SND og fjerning av den differensierte arbeidsgiveravgiften. Vi mener denne passiviteten ikke motarbeider, men heller bidrar til økt arbeidsledighet.
Kvinnebevegelsen mener at vi trenger nye motorer i norsk økonomi. For å kunne opprettholde og skape arbeidsplasser må vi satse på nye fremtidige næringer. Regjeringen har en politikk for nyskaping som ensidig går ut på å kommersialisere norsk forskning. Undersøkelser viser imidlertid at den viktigste grunnen til at mange bedrifter ikke satser på nyskaping, er for høye kostnader og problemer med å skaffe finansiering til prosjektene.
Bondevik II har kuttet kraftig i SND. Vi mener SND er et viktig verktøy for å stimulere til forskning og nyetablering av bedrifter i distriktene. Derfor vil vi styrke SND, med spesiell vekt på å øke bevilgningen til SNDs forsknings- og utviklingskontrakter.
Bondevik II varslet nylig at de bøyer seg for kravet fra ESA om å avvikle den differensierte arbeidsgiveravgiften utenom Finnmark og Nord-Troms. Det betyr at resten av landet får økt arbeidsgiveravgiften til 14.1 prosent fra 1. januar 2004.
Kvinnebevegelsen i Arbeiderpartiet mener den differensierte arbeidsgiveravgiften er ett av de mest sentrale distriktspolitiske virkemidlene for å skaffe arbeidsplasser i distriktene, og stimulere til økt næringsvirksomhet. Kvinnebevegelsen mener det er viktig at det sikres full kompensasjon til det næringslivet som rammes.
Arbeiderpartiets kvinnebevegelse vil at det skal føres en aktiv og målrettet næringspolitikk med vekt på økt verdiskapning og innovasjon. Dette forutsetter blant annet et samordnet og offensivt virkemiddelapparat, og tilgang på både offentlig og privat kapital til økt satsing på utvikling og forskning.
