
20. juni 2000
Kjell Magne Bondevik oppsummerer:
Sentrum i klar opposisjon til AP-regjeringen
- Avslutningen av vårsesjonen i Stortinget viste at sentrumspartiene er i klar opposisjon og utgjør et alternativ til Ap-regjeringen. Stoltenberg-regjeringen representerer ikke noen "stø kurs" i styringen av landet. Jeg er overrasket over hvor ivrig Arbeiderpartiet var på å overta regjeringsmakten samtidig som partiet hadde planlagt den så dårlig.
Det var Kristelig Folkepartis parlamentariske leder, Kjell Magne Bondevik, som sa dette på en pressekonferanse i Oslo tirsdag i forbindelse med avslutningen av Stortingets vårsesjon.
- De fleste sakene Stortinget har behandlet i vår ble lagt fram av sentrumsregjeringen. Den nye Ap-regjeringen har i liten grad tatt egne initiativ og fremmet egne forslag for Stortinget. Stoltenberg-regjeringen valgte tvert imot å la omtrent samtlige av sentrumsregjeringens proposisjoner og meldinger bli liggende i Stortinget som grunnlag for Stortingets behandling, selv om Arbeiderpartiet tidligere kritiserte noen av disse
- Arbeiderpartiet har lagt seg på kollisjonskurs med sentrumspartiene på viktige områder. Dette lover ikke godt for forholdet mellom Ap og sentrum framover. Arbeiderpartiet har i viktige saker alliert seg med Høyre, noe som i og for seg ikke er så unaturlig med tanke på at det var Høyre som bidro til at Arbeiderpartiet igjen kom i regjeringsposisjon.
- Jeg vil gjerne sende dette klare budskapet til statsminister Jens Stoltenberg: Dersom han ønsker et konstruktivt forhold til sentrum i norsk politikk, må dette vise seg i konkrete saker. Framover blir det særlig viktig hvordan Ap-regjeringen forholder seg til f.eks. distriktspolitikk, familiepolitikk, miljøpolitikk og internasjonal solidaritet. Stoltenberg vet at dette er viktige områder for sentrumspartiene.
Underlig behandling av gasskraftsaken.
Som kjent førte gasskraftsaken, og spesielt spørsmålet om en mulig endring av forurensingsloven, til at vi fikk et regjeringsskifte. Men Arbeiderpartiregjeringens oppfølging av denne saken er underlig. Stortingsflertallet vedtok at innen 1. juni skulle Regjeringen avklare om forurensingsloven må endres eller ikke for å starte bygging av de sterkt forurensende gasskraftverkene på Vestlandet. Det kom en kort uttalelse med en tynn begrunnelse i en tilleggsmelding til Rikets miljøtilstand, hvor det het at forurensingsloven ikke trenger endres.
Ved en senere brevveksling med energi- og miljøkomitéen i Stortinget, har Miljøstatsråden ikke utelukket en slik endring. Disse brevene er ikke trukket tilbake. Så opplever vi at Statens forurensingstilsyn, i forbindelse med at komitéen behandler denne saken, kommer med nye vurderinger av utslippskravene i forhold til tidligere. - Dette skaper et uklart bilde om hva som er politikk og hva som er faglige vurderinger. Miløopposisjonen kommer til å følge denne saken nøye, sa Bondevik.
