
15.05.02
Kommunalpolitisk talskvinne i KrF Anita Apelthun Sæle:
Om kommuneøkonomien for 2003 : -Vekst i inntekter for kommunesektoren
-Regjeringen tar nå utfordringene i storbyene og i vekstkommunene på alvor. Bergen får for første gang 22 millioner kroner i storbytillegg neste år. Dette er særlig viktig for å bekjempe utfordringene som byen står overfor på rus- og psykiatriområdet. Endringene i beregningen av innbyggertilskuddet til kommunene vil medføre at vekstkommuner som for eksempel Fjell kommune får økte inntekter raskere enn ved gammel beregningsmodell. Dette er positivt, sier kommunalpolitisk talskvinne i KrF, Anita Apelthun Sæle.
-Regjeringen legger opp til en stram, men forsvarlig kommuneøkonomi for 2003. Kommunene får en vekst i sine inntekter på til sammen 2 - 21/2 milliard kroner regnet i forhold til revidert nasjonalbudsjett for 2002, opplyser Sæle.
-Det er særlig gledelig at kommunesektorens frie inntekter øker med om lag 750 millioner kroner i tillegg til de 900 millionene som videreføres fra revidert budsjett, sier Apelthun Sæle. Hun legger til: -Forsvarlig offentlig pengebruk er viktig for å unngå en økning av renten. En prosent renteøkning utgjør en utgiftsvekst for kommunesektoren på hele 800 millioner kroner. Dette må vi unngå!
Mer til kommuner med ressurskrevende brukere -Tidligere regjeringer har uttalt at det er umulig å finne løsninger som tilgodeser kommuner med særlig ressurskrevende brukere. Regjeringen Bondevik II arbeider med en slik ordning og vil ha denne på plass for inntektsåret 2004. For 2003 økes skjønnsmidlene med 50 millioner for å tilgodese denne gruppen, dette er bra, avslutter Anita Apelthun Sæle.
