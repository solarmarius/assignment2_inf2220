
tirsdag 9. januar 2001 18:14:32
- Konjunkturavgiften fjernes
Venstre og de andre sentrumspartiene har tirsdag blitt enige med Arbeiderpartiet om å avvikle den nye konjunkturavgiften på næringsbygg.
- Den betydelige dokumentasjonen som har kommet fram de siste to månedene, viser at konjunkturavgiften kan få utilsiktede virkninger og i verste fall føre til økt arbeidsledighet i byggebransjen. Det er derfor riktig og nødvendig å avvikle avgiften av hensyn til arbeidsplassene over hele landet, sier Venstres leder Lars Sponheim.
Sentrumspartiene og Ap er videre enige om at også småskala opplevelsesbedrifter skal bli fritatt for moms, i likhet med reiselivet for øvrig. - Venstre ser på reiseliv som en viktig framtidsnæring i Norge. Jeg er glad for at vi nå har fått gjennomslag for at alle de små bedriftene i denne delen av reiselivet får like gode livsbetingelser som de store, sier Lars Sponheim.
I budsjettforliket fikk Venstre og sentrum gjennomslag for at investeringsavgiften skal fjernes fra 2002. Det er nå enighet om at bortfallet av investeringsavgiften utsettes til 30. mars 2002.
