
31.05.02
Leserinnlegg av Stortingsrepresentant Inger Enger
Regjeringa og Ap tvinger gjennom uforsvarlig behandling av Gassdirektivet!
Regjeringspartiene og Ap tvinger nå gjennom en forsert behandling av gassdirektivet. Energi- og miljøkomiteen vedtok tidligere i mai at Stortingsbehandlingen av direktivet skulle utsettes til høsten for å få belyst konsekvensene av direktivet i full bredde.
Gassdirektivet strider mot norske interesser både økonomisk og når det gjelder målet om best mulig ressursforvaltning. Det er derfor uforsvarlig å behandle gassdirektivet i Stortinget uten at vi får en brei gjennomgang av vår gasspolitikk. Med den behandlingsform som nå velges, vil vi ikke kunne gå inn på verken de konsekvenser en endret gasspolitikk innebærer, eller hvilke nye strategier som bør drøftes for vår gasspolitikk. Det gir ikke et godt grunnlag for framtidig ressursforvaltning, hverken for tilhengere eller motstandere av direktivet.
Godtar vi direktivet er årlig inntektstap på over 10 milliarder, til fordel for EU. Det tilsvarer bygging av 3 operaer hvert eneste år! Forholdet til fornuftig ressursforvaltning kan vise seg å være enda mer alvorlig, og kan bety at vi gi opp målet om økt utvinningsgrad. Å stå imot EUs gassdirektiv handlet om å forsvare strategiske norske interesser! Her har Ap og regjeringspartiene sviktet. Gassdirektivet ble graverende nok godtatt av Stoltenberg-regjeringen uten at disse viktige spørsmålene for alvor ble belyst. Kort tid senere ble også Gassforhandlingsutvalget (GFU) oppløst.
Nå tvinger Ap og Regjeringspartiene gjennom en uforsvarlig behandling av en sak som kan få store konsekvenser for vår framtidige gasspolitikk. Ikke til å undres over at regjeringa og Stoltenberg vil ha minst mulig oppmerksomhet rundt dette direktivet!
