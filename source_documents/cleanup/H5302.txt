
9/11-01
Ola D. Gløtvold (Sp):
Senterpartiets alternative statsbudsjett 2002: INNLANDET OG NÆRINGSLIVET MÅ STYRKES
Senterpartiet vil, i forbindelse med årets budsjettbehandling, fremme krav om at det nå blir nedsatt en innlandskommisjon. Det er på høy tid at dette skjer, sier Senterpartiets stortingsrepresentant, Ola D. Gløtvold.
Vi må få en bred og helhetlig gjennomgang av forhold som kan fremme en positiv utvikling for bosetting og næringsliv i innlandet.
I Sp's alternative budsjettforslag foreslåes det bl.a. 620 mill. kr ekstra til vegsektoren, 100 mill. i økning av lokale næringsfond og 450 mill. til forsknings- og utviklingsmidler for næringslivet.
Spesielt ressurskrevende fagutdanning ved våre landslinjer, som ved Våler videregående skole, opprettholdes og får en bevilgning på 139 mill. kr.
Skogkulturtiltak styrkes med 20 mill. kr, avskrivningssatsene for landbruksbygg heves, og den foreslåtte fôravgiften fjernes i Sp's budsjettforslag.
Vi går også imot Ap's forslag om at selvstendig næringsdrivende skulle pålegges en utvidet egenperiode for sykepenger. Sp ønsker også å fjerne arveavgiften ved generasjonsskifte i familiebedrifter.
Vi håper disse forslagene kan få tilslutning, sier Ola D. Gløtvold, som mener at mye av dette har stor betydning for næringslivet og verdiskapningen, ikke minst i innlandet og sitt eget fylke, Hedmark.
