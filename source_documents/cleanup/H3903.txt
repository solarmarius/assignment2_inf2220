
12.12.2000
Pressemelding fra
RAPPORTEN ER KLAR - JAGLAND MÅ NÅ VARSLE EU OM AT NORGE SIER NEI TIL PATENTDIREKTIVET
Johan J. Jakobsen,
- Jeg forventer nå at utenriksminister Jagland og Regjeringen konkluderer med et norsk nei til EUs patentdirektiv, sier Johan J. Jakobsen i en kommentar til den nylig offentliggjorte rapporten fra departementsgruppen som har vurdert patentdirektivet når det gjelder overføring av genressurser fra i-land til u-land. Rapporten konkluderer med at direktivet står i motstrid med FN-konvensjonen om biologisk mangfold
Utenriksminister Jagland tok i sommer forbehold om at reglene i direktivet ikke må stride med Norges forpliktelser i henhold til internasjonale avtaler.
- Når Regjeringens egen arbeidsgruppe nå så klart konkluderer med at en tilslutning til EUs patentdirektiv vil være i strid med FN-konvensjonen, bør Regjeringen snarest gi EU beskjed om at Norge ikke kan slutte seg til direktivet, sier Jakobsen. Norge kan ikke godta et EU-direktiv som bryter med en FN-konvensjon.
Senterpartiet og de øvrige sentrumspartiene har hele tiden vært krystallklare i sin motstand mot EUs patentdirektiv. Sentrumsregjeringen uttrykte derfor Norges støtte til Nederland som la inn klage på direktivet til EU-domstolen.
Kjernen i FN-konvensjonen om biologisk mangfold er å verne om u-landenes rettigheter. - Norge har en moralsk forpliktelse til å avvise EUs patentdirektiv som legitimerer genrøveri, sier Jakobsen.
