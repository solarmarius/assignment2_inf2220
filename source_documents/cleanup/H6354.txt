
19.11.02
Stortingsrep. Åslaug Haga, Sp
Still Regjeringa til ansvar!
Hver eneste dag kommer det nye brev til Stortinget om konsekvensene av Regjeringas forslag til statsbudsjett. Lokale folkevalgte sender meldinger om kuttene de nå forbereder fordi utgiftene øker mer enn inntektene. Mange sender utklipp fra lokalavisene om skoler som planlegges nedlagt, om funksjonshemmede som mister støttekontakten eller spesialundervisning og om sykehjemsplasser man ikke har råd til å ta i bruk. Eldresentra er truet, dagsenter innen psykiatrien forsvinner.
Det er forskjell på partiene på Stortinget! Senterpartiet godtar ikke den situasjonen vi nå ser i mange lokalsamfunn! Vi prioriterer i dette budsjettet målrettede tiltak for å berge industriarbeidsplasser, reversering av Regjeringas usosiale kutt overfor uføretrygdede, kronisk syke og arbeidsledige, samt en styrket kommuneøkonomi for å sikre en god felles skole og en verdig omsorg. Vi lytter til kommunenes egen organisasjon, KS, som mener det trengs mellom 5 og 6 milliarder kroner mer til neste år. Vi følger opp deres ønske om et nasjonalt forlik om en flerårig opptrappingsplan for å rette opp den økonomiske ubalansen kommunene nå sliter med. Visst er det rom for å løse oppgaver på nye måter - mange kommuner har i flere år vært kreative på dette området og mer kan gjøres. Visst er ikke alle kommuner like ille ute. Det er likevel slik at både de store bykommunene, vekstkommunene og fraflyttingskommunene har en rekke grunnleggende oppgaver som de ikke makter å løse fordi de mangler penger.
Regjeringa prioriterer skattelette til de av oss som tjener med enn 320.00 kroner, framfor å sikre nødvendig midler til den lokale velferden. Høyre gikk til valg på en bedre skole. Mange har grunn til å føle seg lurt. KrF er ikke til å kjenne igjen - de er blitt et underbruk av Høyre. Det er bra at folk sier ifra til de av oss som sitter på Stortinget. Fortsett med det! Men det er Regjeringa som må stilles til ansvar. Det handler om prioritering.
