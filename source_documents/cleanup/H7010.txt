
15.04.03
KrFU
Fisk smaker bedre enn olje
Kristelig Folkepartis Ungdom (KrFU) er lei av at oljeinntektene skal utgjøre framtidsdrømmen til Norge, og ønsker derfor en økt satsing på havbruksressursene. KrFU foreslår nå at Regjeringen oppretter et nytt forskningsfond for å sikre utviklingen av havbruket.
Norge har som kystnasjon tilgang på rike havressurser. Dessuten er potensialet for videreutvikling av disse ressursene stort. For at Norge skal kunne bli et foregangsland, må det satses mer på forskning og utvikling av den marine sektor. Økt kunnskap er den raskeste veien til økte inntekter. KrFUs landsstyre ber derfor Regjeringen øke bevilgningene til marin forskning gjennom etableringen av et nytt forskningsfond. Slik kan utviklingen av ressursene i havet finansieres langsiktig.
Mens olje- og gassinntektene fører med seg miljøproblemer gjennom lekkasjer, utslipp og annen forurensing, kan vi med fordel utvikle våre fornybare ressurser, herunder fisk. Forvaltertanken og vårt globale ansvar for miljø og natur må veie tyngre enn rent økonomiske interesser, uttaler landsstyret i KrFU.
