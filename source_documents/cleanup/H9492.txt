
14.8.2005
Erik B. Næss, Kystpartiet
Energiseier for hvem?
Over hele side 9 i Fremskritt nr. 20, (30/10) bringes frydefullt melding om at FrP har seiret i en energikåring. Det kunne være interessant å analysere alle de udokumenterte påstander som blir fremsatt i meldingen, men dét krever tid og ikke minst plass.
Ifølge gjeldene program (side 39) vil FrP uten unntak; "avhende offentlige eierinteresser i alle typer energiproduksjon." Det betyr at hele fellesskapets eiendom, det tre generasjoner nordmenn har bygget, og i praksis betalt for fullt ut, skal selges til såkalte private aktører. Siden vi angivelig ikke har tilstrekkelig finansielle muskler i Norge legger man, med alibi i EØS-regelverket, opp til at utenlandske investorer skal komme inn som eiere. Stortinget vil ventelig, med FrP's fulle støtte, vedta å endre konsesjonslovene slik at dagens offentlige eiere på fylkes og kommunenivå må selge fellesskapets eiendom for angivelig å redde verdiene.
Det må ha gått partiledelsen hus forbi at 87% av Norges befolkning er imot å selge vannkraftsystemet. De fleste vet nemlig utmerket godt at de da må betale for det hele enda én gang til. Kjøpesummen blir en kapitalkostnad som veltes over på strømabonnentene ved et finansielt perpetuum mobile. Et delvis utenlandsk eierskap vil bli uoversiktlig og tilnærmet umulig å ha nasjonal kontroll over. Partiets toppledelse har gitt uttrykk for at fremtidens liberaliserte, privatiserte energimarked, skal kontrolleres ved hjelp av skatter og avgifter. Alle vet at slike midler kommer fra folk flest, men partiet for denne folkegruppen synes helt å ha glemt det.
Når norske el-bedrifters arbeidsgiverforening, TELFO bifaller FrP's energi-program er det neppe fordi den vil ivareta interessene til folk flest. Det er eierne som skal høste.
