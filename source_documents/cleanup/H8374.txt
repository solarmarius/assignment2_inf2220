
11.05.2004
Hallgeir H. Langeland, SV og nestleder i energi- og miljøkomiteen
- Petroleumspolitikken trenger mer helhet
- Petroleumsmeldingen som regjeringen har lagt frem i dag mangler vidsyn. Vi er skuffet over at de ikke tar mer heltlige grep for økt ressursutnyttelse og en ansvarlig sysselsettings- og miljøpolitikk, sier Hallgeir H. Langeland, nestleder i energi- og miljøkomiteen og stortingsrepresentant for SV.
I forslaget til revidert budsjett slås det fast at oljeselskapenes lobbykjør for redusert skatt har vært et blindspor. Dette er helt på linje med SV som vil ha økt ressursutnyttelse med CO2 injeksjon i stedet.
- Regjeringens alternative tiltak for å øke ressursutnyttelsen i Nordsjøen er et godt utgangspunkt for felles forbedring, fastslår Hallgeir H. Langeland.
Langeland mener likevel at helheten mangler. Når regjeringen setter av 2 milliarder kroner til CO2 teknologi, og ikke har konkrete forslag til å sette i gang CO2-injeksjonsprosjekter offshore, mener Langeland at hele miljøperspektivet mangler. SV vil ha denne miljøteknologien blant annet Gullfaksfeltet hvor det haster.
Regjeringen sier at den vil gjenåpne for helårig petroleumsaktivitet i Barentshavet Syd, samtidig som den erkjenner at det trengs ny kunnskap før den helhetlige forvaltningsplanen kan gjøres ferdig. Regjeringen vil også fortsatt vurdere petroleumsfrie soner fra Lofoten og nordover.
Når regjeringen forhåndskonkluderer viser det at de ikke klarer å se ressursforvaltning i et helhetlig lys, understreker Langeland. La oss gjøre jobben skikkelig med helhetlig forvaltningsplan og petroleumsfrie sonene før vi åpner Barentshavet Syd på vid gap, sier Langeland
