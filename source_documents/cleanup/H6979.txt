
07.04.03
KrFU
KrFU er hiv-positive
KrFU støtter opp om Changemakers hiv-positiv aksjon. Kampen mot fordommer må vinnes for at hiv/aids-epidemien skal overvinnes.
42 millioner mennesker er rammet av hiv-viruset. 95 % av de som lever med hiv/aids bor i fattige land. Epidemien er det største hinderet for utvikling og fattigdomsbekjempelse.
Det må tas et oppgjør med våre fordommer overfor folk i Sør. Fordommene våre kan lett bli en unnskyldning for ikke å gripe fatt i den virkelige årsaken til hiv/aids-epidemiens omfang, nemlig fattigdom. Epidemien forsterker fattigdommen og fattigdommen forsterker epidemien. Underernæring og dårlige sanitærforhold svekker immunforsvaret. Derfor må fattigdomsbekjempelse og helseutvikling gå hånd i hånd og forsterkes.
KrFU støtter opp om Changemakers aksjon for å få bukt med fordommer knyttet til hiv/aids. Derfor var kampen mot hiv/aidsepidemien tema for årets våraksjon i KrFU. KrFU er hiv-positive, positiv til de hivpositive!
