
Stortinget, 6. juni 2002
Carsten Dybevig
Skjerpede straffer for knivbruk
Stortingsrepresentant Carsten Dybevig utrykker stor tilfredshet: - At politiet gis utvidede muligheter til visitasjon etter våpen, og at strafferammen for å bære kniv og gripe til kniv under slagsmål økes, gir allmennheten bedre beskyttelse mot de kriminelle. Politiet har vært uten nødvendige virkemidler og fullmakter for å ransake både personer og biler på offentlig steder, i den hensikt å avverge bruk av kniv og skytevåpen.
- De brutale overfallene i Moss og nå sist utenfor en nattklubb i Oslo, viser med all tydelighet at behovet for innskjerping for lengst er tilstede. Politiet gis nå mulighet til ikke bare å ransake personer, men faktisk også mulighet til å varetektsfengsle personer om nødvendig. Dette er en nødvendighet fordi den uprovoserte volden og de stadig lavere tersklene som enkelte nå har for å bruke kniv og våpen under slagsmål. Utvidede fullmakter til politiet og skjerpede straffereaksjoner vil gi kriminelle klar beskjed om hvor tålegrensen går - nulltoleranse for bruk og oppbevaring av kniver og skytevåpen i det offentlige rom både på kroppen og i biler plassert lett tilgjengelig, sier Stortingsrepresentant Carsten Dybevig.
- Ap og Sv foreslår en kvitteringsordning for politiet ved visitering. En helt unødvendig ordning ­ særlig når personale ved flyplasser gjennomfører visitasjon av reisende, som nødvendigvis ikke er mistenkt for noe, hver eneste dag uten at de samme partier er nevneverdig bekymret for mangel på personvern, tilføyer Stortingsrepresentant Carsten Dybevig.
Fakta fra avgivelsen av proposisjonen (forslag som vil få flertall ved behandling i Stortinget, 12/6):
- Politiet gis utvidet adgang til visitasjon av kjøretøyer og personer (Politilovens §7a)
- Utvidede etterforskningsmetoder (Straffeprosesslov §202b og c) som teknisk sporing og diverse virkemidler for å avdekke bakmenn og organisert kriminalitet.
- Hevet strafferamme fra 6 til 10 år, i særdeles skjerpende omstendigheter, for ulovlig anskaffelse og/eller befatning med skytevåpen og ammunisjon (Straffelovens §161)
- Heve strafferammen for den som ulovlig bærer kniv på offentlig sted (Straffelov §352a) og den som griper til kniv under slagsmål (Straffelov §385) fra bøter eller fengsel inntil 3 måneder til bøter eller fengsel inntil 6 måneder eller begge deler. Samtidig vil den mistenkte kunne pågripes og varetektsfengsels hvis ovennevnte vilkår er oppfylt.
- Etablering av nytt våpenregister for alle typer våpen.
