
torsdag 31. august 2000 09:53:27
- Viktig demokratisk initiativ fra Onarheim
Venstres leder Lars Sponheim støtter initiativet fra NHOs president Leif Frode Onarheim om å avskaffe NHO og LOs økonomiske støtte til enkelte av de politiske partiene.
-Skal demokratiet fungere slik borgerne har rett til å forvente, må vi få gjort noe med de uheldige bånd som eksisterer mellom enkelte partier, organisasjoner og bedrifter. Partiene er gitt store privilegier i vårt politiske system. Dette er gjort fordi vi som samfunn har sett på de politiske partiene som en god måte å organisere borgernes samfunnsengasjement på. Men skal partiene være berettiget en slik særbehandling, må det ikke være noen som helst tvil om at de står fast ved at de skal være talerør for de borgerne som deler deres verdigrunnlag, ikke for organisasjoner eller bedrifter som støtter dem økonomisk, sier Venstres leder
Venstre har tidligere fått gjennomslag for at det skal være åpenhet om partienes inntekter. Dette er nå gjennomført, og tiden er moden for å gå et steg videre. Dersom ikke LO og NHO frivillig avvikler støtten til partiene vil Venstre foreslå at politiske partier ikke på samme tid kan motta bidrag fra staten i form av støtte og støtte fra organisasjoner eller bedrifter.
- Dette vil være en riktig og nødvendig reform for at den vanlige samfunnsengasjerte borger skal få lyst til å engasjere seg i et parti. De må kunne være helt sikre på at partiene bare tjener medlemmenes synspunkter, sier Lars Sponheim
Venstre ble selv oppfordret til å søke NHO om støtte før valget 1997, men takket av prinsipielle årsaker nei.
Oslo, 31. august, kl. 09:50
