
fra stortingsrepresentant Øyvind Vaksdal (FrP) 23/5-01
FORTSATT HANDLINGSLAMMELSE I ENERGIPOLITIKKEN
- Det er uforståelig at stortingsflertallet ennå ikke har tatt inn over seg problemene med å fremskaffe nok kraft til både husholdninger og industri, sier Fremskrittspartiets olje- og energipolitisk talsmann Øyvind Vaksdal, etter at energi- og miljøkomiteen i dag har avgitt innstilling i Stortingsmelding 37 om vannkraften og kraftbalansen.
Stortingsflertallet sier nei til kraftutbygging i Saltfjellet/Svartisenområdet, og gjør det umulig for at andre lignende prosjekter kan bli realisert.
- Fremskrittspartiet tar i innstillingen opp forslag om at utbyggingsprosjektene i Bjellåga og Melfjord kan realiseres, i tillegg til et noe redusert utbyggingsalternativ i Beiarn. I tillegg tar Fremskrittspartiet til orde for at andre vannkraftprosjekter kan realiseres der naturinngrepene ikke er for omfattende. Dette i tillegg til kraftproduksjon basert på gass vil bidra til å styrke tilbudssiden i markedet, og sette en stopper for import av sterkt forurensende kullkraft, sier Vaksdal.
- Stortingsflertallets manglende handlekraft vil forsterke kraftmangelen i markedet, og derved bidra til enda høyere strømpriser til forbrukerne. Dette kommer i tillegg til de vanvittig høye el- avgiftene som Regjeringen og stortingsflertallet har innført, og som i dag utgjør ca. halvparten av strømregningen, avslutter han.
