
24/1 2002
Magnhild Meltveit Kleppa (Sp) om utgreiinga til Norman:
SAMD I MÅLA, USAMD I VERKEMIDLANE
-Eg deler analysen langt på veg og eg er samd i måla som Norman la fram i si utgreiing om modernisering, effektivisering og forenkling i offentleg sektor i Stortinget i dag. Det er ingen tvil om at det er mykje ugjort arbeid for at enkeltmenneske skal oppleve å bli tatt på alvor og få nødvendig rettleiing i offentlege etater, både i kommunane og staten. Eg er mellom anna svært nøgd med at Regjeringa vil samordne arbeids-, trygde- og sosialetatane, seier leiaren i Stortingets sin kommunalkomite, Magnhild Meltveit Kleppa frå Senterpartiet.
Meltveit Kleppa meiner likevel at Regjeringa presenterer ei overdriven tru på at det å privatisere dei kommunale tenestene vil løyse problema. -Det er overraskande at KrF har slutta seg til det, seier Meltveit Kleppa.
Ho understrekar at eit meir likeverdig og godt tilbod i kommune-Norge først og fremst er avhengig av at kommunane får tilført nødvendige midlar til omsorgs- og utdanningspersonell. Utgreiinga frå regjeringa seier ingen ting om det.
-Eg er uroleg for at Norman sitt opplegg vil gje eit samfunn med større skilnader i tenestetilbodet enn i dag. Den som har pengar kan betale seg fram. Det blir ikkje lettare å vere kronikar, funksjonshemma eller pengelens dersom Norman og Høgre får gjennomslag for denne politikken, seier Meltveit Kleppa.
Meltveit Kleppa er samd i at kommunane må få meir makt og at offentlege tilbod ikkje må vere like. Staten må ikkje detaljstyre dei kommunale velferdsoppgåvene. Det er dei lokale forholda som må vere avgjerande for korleis tenesta blir utforma. Større frihet og ansvar til den einskilde arbeidstakar i kommunal sektor er og rett veg å gå, seier Meltveit Kleppa.
