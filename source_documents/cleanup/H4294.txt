
mandag 14. juni 1999 15:56:59
Enighet på gammelt konfliktområde:
Flertall for regjeringens opplegg for kraftkontrakter
- Regjeringen får tilnærmet full tilslutning fra et flertall i energi- og miljøkomiteen når det gjelder industrikontrakter for industrien. Dermed har en fått en viktig avklaring på et område hvor det har vært hard politisk strid i en årrekke. Dette er meget gledelig, sier Venstres parlamentariske leder Gunnar Kvassheim, som også er medlem av energi- og miljøkomiteen.
Statskraft har i dag kontrakter med industrien på myndighetsbestemte vilkår på rundt 17 TWH/år. I tillegg disponerer industrien 4 TWH/år gjennom avtaler om foregrepet hjemfall. Det nye opplegget omfatter kontrakter på til sammen 4 TWH og leieavtaler på 2 TWh. Nedtrappingen skyldes dels at flere aktører har inngått kommersielle avtaler og dels at myndighetene nå strammer inn.
Komitéinnstillingen bygger i det alt vesentlige på regjeringens opplegg. Arbeiderpartiet slutter seg til dette med et par mindre justeringer og legger til grunn den foreslåtte prisen på 15,50 øre/kWh.
En rekke bedrifter og berørte lokalsamfunn vil nå få den avklaringen de har ventet på. Samtidig får vi et opplegg som bedre enn før vil stimulere til enøk-satsing, sier Gunnar Kvassheim. De nye myndighetsbestemte kontraktene skal være en overgangsordning. Målet er at bedriftene i økende grad skal sikre sitt kraftbehov innenfor ordinære markedsorganisatoriske rammer. Det slås videre fast at ordningen med å tildele kraft til nye prosjekter blir avviklet.
- Opplegget er i samsvar med det Venstre har arbeidet for i lang tid. Her er hensynet til lokalsamfunn og overordnede samfunnshensyn avstemt på en god måte, sier Kvassheim.
