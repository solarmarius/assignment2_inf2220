
Tirsdag 17. oktober 1995
Parlamentarisk leder Kjell Magne Bondevik (KrF):
STORTINGSMELDING OM FRIVILLIGE ORGANISASJONER
Frivillige organisasjoner spiller en viktig rolle i nærmiljø og samfunnsliv. Regjeringen bør legge fram en stortingsmelding om arbeidsvilkårene og økonomien for disse. Det sa Kristelig Folkepartis parlamentariske leder Kjell Magne Bondevik i trontaledebatten i Stortinget tirsdag.
Kjell Magne Bondevik understreket at Kristelig Folkeparti ønsker å satse på den såkalte tredje sektor i samfunnet, som utgjøres av de frivillige organisasjonene. Samfunnet har ikke råd til å kaste vrak på de betydelige sosiale kapital som frivillig innsats representerer.
-Innføring av mange statlige spill og andre forhold gjør at mange frivillige organisasjoner arbeider under vanskelige forhold, sa Bondevik, og viste til at et offentlig utvalg for noen år siden utarbeidet en innstilling om dette.
-Denne er ikke fulgt skikkelig opp, slo Bondevik fast, og fremmet på vegne av Kristelig Folkeparti et forslag der Stortinget ber regjeringen legge fram en stortingsmelding om arbeidsvilkår og økonomi for de frivillige organisasjonene på bakgrunn av utredningen NPU 1988:17 (KrF-Press/NPE).
