
Mandag 4. november 1996
Samferdselspolitisk talsmann Modulf Aukan (KrF):
LIKE DRIVSTOFFPRISER OVER HELE LANDET
For å unngå en utvikling som krever mer og mer energi, må vi komme bort fra dagens situasjon der energiprisene er høyere i distriktene enn i de såkalt sentrale strøk i landet. Utfordringen må være å oppnå en tilnærmet lik drivstoffpris over hele landet. Det sa Kristelig Folkepartis samferdselspolitiske talsmann Modulf Aukan da Stortinget mandag drøftet innstillingen til regjeringens samferdselsmelding.
Modulf Aukan etterlyste at det blir tatt en beslutning om at man ønsker en utvikling mot like drivstoffpriser over hele landet. Deretter kan man bruke de mekanismene samfunnet rår over, slo han fast.
-For Kristelig Folkeparti er det en målsetting at behovet for transport skal være så lavt som mulig pr. produsert enhet, men omleggingene i samfunnet til et mer og mer indivduelt handlemønster, større arbeidsmarkedsregioner og sterk sentralisering, er nødt til å øke transportbehovet. Alle de nye kjøpesentrene utenfor nesten alle byer i Norge, har ført til betydelig ekstra, og ofte unødvendig, biltrafikk, sa Modulf Aukan.
Aukan etterlyste initiativ til at samspillet mellom landtransport og sjøverts transport skal kunne gli bedre, og nevnte havneutvikling som et stikkord. KrF-representanten stilte også spørsmålstegn ved at Samferdselsdepartementet hadde ofret syklistene så liten oppmerksomhet i samferdselsmeldingen, og etterlyste et svar på hvor arbeidet med nye trafikkregler for bruk av sykkel står. Han viste også til praksisen i andre land der den delen av gang- og sykkelveiene som er tenkt brukt til sykling, bør markeres med en egen farge på veidekket. I innstillingen fra samferdselskomiteen har KrF og SV et felles forslag der regjeringen bes vurdere å opprette et nytt transportdirektorat, som et tiltak for å bedre samordningen av samferdselspolitikken.
