
Dato: 22.03.01
Fra stortingsrepresentant Elsa Skarbøvik
Snikinnføring av heldagsskolen
Forsøkene på heldagsskolen som statsråd Trond Giske nå setter i gang, er en snikinnføring av en reform som KrF er sterkt i mot, sier medlem av Stortingets KUF-komite Elsa Skarbøvik (KrF).
- I dag er SFO (skolefritidsordningen) frivillig, men en eventuell heldagsskole vil bli obligatorisk. Da er det svært viktig at vi får diskutert hvilket innhold den skal ha. Det er ikke ønskelig for KrF å starte slike forsøk før man har fått diskutert prinsippet i Stortinget, sier Elsa Skarbøvik.
- KrF er positive til lokalt initierte forsøk, men dette er et forsøk som dirigeres fra sentralt hold. Dessuten ønsker vi ikke å oppleve at forsøket blir snikinnføring slik vi opplevde med seksårig skolestart. Da så vi at lokale forsøk i enkeltkommuner skapte et behov for en helhetlig reform fordi det ble argumentert med rettferdighet kommunene i mellom.
- Jeg må dessuten spørre om det er riktig å bruke ressurser på dette nå? Jeg ville mye heller ønsket at vi fokuserte på det forsømte ungdomstrinnet, sier Skarbøvik.
- Dette er et resultat av Arbeiderpartiets institusjons-politikkk. Dette styrker ikke foreldrenes mulighet til å ta ansvar for egne barns hverdag og oppdragelse. En eventuell utvidelse av skoledagen må ha utgangspunkt i barnas og familiens beste, mener Elsa Skarbøvik.
