
Hill-Marta Solberg i trontale- og erklæringsdebatt 25.10.01
Nå har også Senterpartiet tatt konsekvensene av at sentrum er begravd som regjeringsalternativ og vil bygge allianser på sentrum-venstre-sida i norsk politikk. Dette innebærer en ny erkjennelse i de partier som lengst har holdt fast ved at mindretallsstyre, med mulighet til å basere seg på ulike flertall, var å foretrekke. En epoke i norsk politikk er over, sa Hill-Marta Solberg i sitt innlegg i trontale- og erklæringsdebatten i Stortinget 25. oktober 2001.
Høsten 2001 har vært preget av store politiske omveltninger, både nasjonalt og internasjonalt. Terroranslagene mot USA den 11. september har bragt verden inn i en dramatisk situasjon. Kampen mot terrorisme og dens beskyttere er en kamp for demokrati og frihet.
Rystelsene i norsk politikk etter Stortingsvalget den 10. september har ledet til at landet har fått en ny regjering. Det er i seg selv ikke dramatisk, men derimot et resultat av et demokratisk valg og et erklært ønske fra et flertall av partiene her i Stortinget.
Valgresultatet gav ikke et avklart flertall for noen av de regjeringsalternativene som ble presentert for velgerne før valget. Men, etter valget har nye og vesentlige avklaringer i norsk politikk funnet sted. Sentrumsalternativet er erklært dødt og har opphørt å eksistere. Og, det er sentrumspartiene selv som har stått for avlivingen. Først ved at Bondevik forlot sentrum og valgte Høyre. Plan B kom til anvendelse. Venstre fulgte med, og lederen beskrev steget som "å kaste lenkene". Fotlenka var Senterpartiet, som da stod igjen alene. Nå har også Senterpartiet tatt konsekvensene av at sentrum er begravd som regjeringsalternativ og vil bygge allianser på sentrum-venstre-sida i norsk politikk.
Dette innebærer en ny erkjennelse i de partier som lengst har holdt fast ved at mindretallsstyre, med mulighet til å basere seg på ulike flertall, var å foretrekke. En epoke i norsk politikk er over.
Arbeiderpartiet har de siste 3-4 årene invitert til samarbeid med sentrumspartiene for å bygge allianser. Allianser som kunne gi et mer solid styringsgrunnlag og større stabilitet.
Nå konstaterer vi at da KrF og Bondevik ikke så noen mulighet for å danne regjering med utgangspunkt i sentrum, da valgte KrF side. De valgte Høyre og Fremskrittspartiet. Og som det het, politikken var det viktigste!
For Arbeiderpartiet vil politikken være viktigst! Vi vil bygge på prinsippene om fellesskaps-løsninger, like rettigheter og menneskeverd for alle. Vi vil bygge flere og billigere barnehager. Vi vil skape en bedre skole for barna og de unge. Vi ønsker en bedre omsorg for de eldre og bedre helsetjenester til de syke. Vi vil bygge flere boliger til ungdom, studenter og vanskeligstilte. For å få dette til, må fellesskapsløsningene og kommunesektoren styrkes.
Vi kan ikke akseptere at noen lever i fattigdom i ett av verdens rikeste land. Derfor satser vi kraftig på å skaffe boliger til de vanskeligst stilte. Vi må gå til roten av fattigdomsproblemet, nemlig at noen faller utenfor arbeidsmarkedet og ikke kan leve av egen inntekt. Derfor foreslår vi et løft for attføringen. Uføre med ansvar for å forsørge barn får økt sin inntekt gjennom vårt budsjett. Vi går inn for å gjøre mer for dem som har rusproblemer. Det er gjennom forbedringer på en rekke områder vi kan komme fattigdommen til livs.
Arbeiderpartiets viktigste prioriteringer er på velferdsområdet. Men, vi vet at det vi skal dele, først skal skapes. Derfor satser vi kraftig på forskning. Vi øker innsatsen på samferdsel, og vi reduserer skatten på arbeid.
"Arbeiderpartiet har gjort det problematisk for oss å endre på budsjettet" var omkvedet fra de tre partiene i den nye borgerlige regjeringen da Stoltenberg la fram budsjettet. Dette er merkelig. I fjor flyttet Høyre vitterlig på over 20 mrd. i sitt alternativ. Nei, det er virkeligheten satt opp mot Sem-erklæringen som er problematisk.
Regjeringserklæringen gir ingen avklaring. På den ene siden renner det ut milliarder i mer til mange gode formål, formål som stort sett støttes av oss. Mens det på den andre siden renner ut milliarder i skatte- og avgiftslettelser.
Erklæringen støtter opp under Høyres fanesak; skatte- og avgiftslettelser. "Vi vil redusere skatte- og avgiftsnivået betydelig gjennom stortingsperioden", sier regjeringen. Ingen av de andre løftene fra Sem er så konkrete som løftene om skatte- og avgiftslettelser. De er konkretisert til 31 milliarder kroner. Hvis dette løftet skal holdes, vil det måtte gå ut over andre ting.
Regjeringserklæringen viser medaljens forside, men Bondevik må også vise medaljens bakside. Den kommer når finansminister Per-Kristian Foss legger fram det alternative budsjettet den 9. november.
Arbeiderpartiet skal føre en aktiv og konstruktiv opposisjonspolitikk i de kommende åra. Vi skal jobbe for å få mest mulig gjennomslag for vår politikk. Bondevik-regjeringen vil i mange saker måtte komme til oss hvis den skal få flertall for en god velferds- og fordelingspolitikk, en god distrikts- og landbrukspolitikk.
Dagens og morgendagens debatt bør bringe klarhet i hvordan Bondevik II ser på sitt forhold til opposisjonspartiene på Stortinget. Hva ligger i den spesialbehandlingen Fremskrittspartiet har fått gjennom ukene etter valget? Hagen ble gitt innsyn i Sem-erklæringen i god tid før øvrige partier. Hagen fikk velge på øverste hylle med hensyn til komitelederverv.
Etter å ha stått fadder for den nye regjeringen, er tydeligvis Hagen beredt til å oppdra Bondevik II i god Fremskrittsparti ånd. Eller som det nå heter her i dag, han vil være regjeringens parlamentariske basis. Hagen har i dag gjort krav på innflytelse over 80 % av politikken.
Regjeringspartiene har derimot hevdet at de ikke har noe parti som etablert parlamentarisk grunnlag. De holder fast ved at de også vil kunne danne flertall sammen med Arbeiderpartiet eller sammen med SV. På papiret er det fullt mulig. Men, spørsmålet er om Bondevik II har bundet seg så sterkt til Hagen at regjeringen i praksis er forpliktet til å vende sin politikk i retning Fremskrittspartiet.
Hvis det siste er tilfellet, vil det gå ut over viktige velferdsoppgaver. Da blir det et politisk flertall som i henhold til sine løfter setter skattelette til de som allerede har mye, foran lavere foreldrebetaling i barnehagen, foran opprustning av skolen eller foran et løft for å få de som faller utenfor inn i arbeidslivet. Et slikt veivalg vil innebære en høyrepolitikk som ikke vil kunne få Arbeiderpartiets støtte.
