
05.12.02
Marit Arnstad (Sp)
Positiv omtale av Lierne Utmarkssenter
En samlet Næringskomite har i sin budsjettinnstilling gitt svært positiv omtale av Lierne Utmarkssenter, hvor det heter:
"Komiteen vil understreke de mulighetene som ligger i verdiskaping knyttet til utmarksressurser i tillegg til landbruk og skogsdrift, og anser dette som et viktig framtidig inntektsgrunnlag for utøverne i landbruket og for distriktene som helhet. Komiteen vil peke på betydningen av at man støtter opp om initiativ som kan bidra til langsiktig utnyttelse av verdiene knyttet til utmarka. Komiteen vil i den sammenheng vise til tiltak som det planlagte utmarkssenteret i Lierne i Nord-Trøndelag. Slike tiltak kan bidra til å sette kunnskap om og bruk av utmarksressursene i en større sammenheng og derigjennom bidra til en bedre videreforedling og utnytting av ressursene."
Jeg er svært glad for at hele komiteen kunne samle seg om en slik uttalelse, sier Marit Arnstad.
I dette ligger en sterk anerkjennelse av det viktige arbeidet man har drevet med i Lierne, i forbindelse med å få realisert utmarkssentret.
Jeg forventer at denne innstillingen skal bidra til realisering av sentret og ikke minst økt forkus på de verdiene som ligger i utmarksressursene rundt om i landet, avslutter Arnstad.
