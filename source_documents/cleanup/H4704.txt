
7. juli 2000
Solveig Torsvik
Ap kjøper deler av Folketeaterbygningen
Arbeiderpartiet har inngått en intensjonsavtale med Oslo kommune om kjøp av deler av Folketeaterbygningen. - Arbeiderpartiet har penger etter salg av aksjer i A-pressen. Vi oppfatter pengene fra dette salget som en historisk arv, som vi nå bruker for å ivareta våre historiske interesser i Folketeaterbygningen, sier partisekretær Solveig Torsvik i denne pressemeldingen fra 7. juli 2000.
Arbeiderpartiet har inngått en intensjonsavtale med Oslo kommune om kjøp av deler av Folketeaterbygningen.
På grunn av de pågående rettslige prosessene har Arbeiderpartiet og byrådet gått inn i forhandlinger.
Det har i langt tid vært uenighet mellom Oslo kommune og aksjonærer fra arbeiderbevegelsen knyttet til spørsmål omkring vedtekter og drift av selskapet. Avtalen som nå er inngått bilegger disse konfliktene.
- Mange leietagere har følt usikkerhet i den situasjonen som har vært, og vi er fornøyd med at vi får en stabil og god situasjon, sier partisekretær Solveig Torsvik.
- Arbeiderpartiet har penger etter salg av aksjer i A-pressen. Vi oppfatter pengene fra dette salget som en historisk arv, som vi nå bruker for å ivareta våre historiske interesser i Folketeaterbygningen, sier Torsvik.
Oslo kommunes salg skjer etter intensjonsavtalen ved en fisjon hvor det etableres et nytt eiendomsselskap for arealene på Youngstorget. Arbeiderpartiet vil sammen med andre aksjonærer fra arbeiderbevegelsen eie det nye selskapet. Oslo kommune vil være eneaksjonær i Folketeaterbygningen AS som omfatter bygningens resterende deler.
