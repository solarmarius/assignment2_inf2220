
Mandag 4. september 1995
KrF-leder Valgerd Svarstad Haugland:
NYTTIG AVSLØRING AV FREMSKRITTSPARTIETS KILDER
-Det er nyttig at det nå er blitt kjent hvilke kilder Fremskrittspartiet har brukt når de har kommet fram til tallmaterialet i Øystein Hedstrøms såkalte "innvandrings-politiske forslag" i Stortinget. Jeg er glad velgerne nå har fått vite hvem det er som står bak Fremskrittspartiets strategi i innvandringspolitkken: Det er miljøer som åpent står fram som rasistiske. Det sa Kristelig Folkepartis leder Valgerd Svarstad Haugland på en pressekonferanse i Oslo mandag.
Valgerd Svarstad Haugland mente at helgens avsløringer av kontaktene mellom sentrale Frp-politikere og de rasistiske miljøene i Norge bekrefter at KrFs holdning til samarbeid med Fremskrittspartiet har vært den rette.
-Skal partiet og partilederen gjenvinne sin troverdighet, må Carl I. Hagen ta et skikkelig oppgjør med krefter i sitt eget parti. Det er tydelig at kontaktene til dette miljøet dreier seg om mer enn at én enkelt stortingsrepresentant kom til et møte han ikke burde vært på, sa KrF-lederen, og viste til at både stortingsrepresentant Frithjof Frank Gundersen og nestleder Vidar Kleppe har vært i kontakt med de samme rasistiske miljøene.
-Helgens avsløringer er selvsagt pinlige for Fremskrittspartiet og for Carl I. Hagen, men er samtidig avklarende. Det eneste Frp har oppnådd nå, er å isolere seg selv i det politiske Norge. Jeg har registrert at Carl I. Hagen forsøker å framstille det som om hele Stortinget står bak Hedstrøms forslag om å få beregnet kostnadene ved å ha innvandrere, men sannheten er jo den motsatte. Den merknaden fra Senterpartiet, Høyre og KrF i innstillingen til Flyktningemeldingen som Hagen gjorde om til et forslag, har det stikk motsatte utgangspunktet, nemlig å få en beregning av hva innvandrere tilfører også, sa Valgerd Svarstad Haugland på pressekonferansen i Oslo mandag.
