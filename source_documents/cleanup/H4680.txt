
1. august 2000
Thorbjørn Jagland
J@glandbrev 1. august 2000
- Som norsk utenriksminister legger jeg stor vekt på å bevare og videreutvikle det gode bilaterale samarbeidet med Russland. Dette er og blir en sentral oppgave for meg. Jeg ønsker å legge til rette for økt tillit og samarbeid over grensen mellom våre to land, skriver Thorbjørn Jagland i sitt @-brev 1. august 2000. Jagland tror at sommerens sensasjonspregede medieoppslag om Globus-II radaren kanskje har skremt noen, men han legger til at det er liten grunn til bekymring. - Vi har en veletablert, saklig og konstruktiv dialog med russiske myndigheter i denne sakens anledning, skriver utenriksministeren og partilederen.
For regjeringen er det en viktig og prioritert oppgave å videreutvikle det gode og tillitsfulle forholdet til Russland. Det er gode grunner til dette. Både Russland og Norge har alt å vinne på et godt naboskap og nært samarbeid. I tillegg er det i vår interesse at Russland lykkes i å etablere et levedyktig demokrati og en bærekraftig økonomi.
Enkelte av de medieoppslag som man har sett i løpet av sommeren, kan gi inntrykk av at vi er langt fra å ha et godt og tillitsfullt naboforhold. Jeg tror ikke disse oppslagene reflekterer virkeligheten. Oppslagene er ikke i samsvar med de inntrykk jeg og mine medarbeidere sitter igjen med når vi har hatt samtaler med våre russiske kolleger.
Jeg møtte utenriksminister Igor Ivanov i Moskva 18. mai og Bergen 22. -23. juni i år. Vi hadde en nøktern og saklig gjennomgang av en rekke bilaterale spørsmål, herunder selvfølgelig GLOBUS II-radaren. Ikke noe av det jeg der fikk høre gir grunnlag for de sensasjonsoppslag som er kommet under sommerukene.
Russerne er naturlig nok interessert i mest mulig informasjon om radaren og dens arbeidsoppgaver. Slik informasjon har vi gitt og vil fortsette å gi, om nye spørsmål skulle dukke opp på russisk side. Vi legger også i denne saken vekt på å ha et åpent ogtillitsfullt forhold til Russland.
Fra den første offentlige informasjonen om GLOBUS II ble gitt ut i 1998, har det vært klart uttrykt at radaren skal ha tre atskilte hovedoppgaver når den kommer i drift neste år.
Disse tre oppgavene kan kort framstilt sies å være :
Overvåkning av norsk interesseområde, som inkluderer innsamling av teknisk etterretning.
Romovervåkning, som innebærer måling av satellitters nøyaktige posisjon og bane. I motsetning til hva som har vært hevdet, er Vardø en gunstig lokalisering for slik virksomhet, fordi en god del satellitter går i en polar bane.
Forskning og utvikling, spesielt på romrelaterte felt.
De to siste oppgavene skjer i full offentlighet. Førstnevnte, selve etterretningsdelen av GLOBUS IIs virksomhet, er naturlig nok stengt for offentlig innsyn. Dette er nødvendig av hensyn til vår egen sikkerhet, noe jeg tror de fleste har forståelse for.
Det at Norge har installasjoner som overvåker norsk interesseområde er intet nytt. Dette er en nødvendig virksomhet som vi i likhet med Russland og de aller fleste land i verden har drevet med i årtier.
Norske etterretningsinstallasjoner utgjør ingen trusel mot Russland. Tvert imot mener jeg at denne virksomheten gir oss nøktern informasjon som vi trenger som grunnlag for å kunne fatte gode og velfunderte sikkerhets- og forsvarspolitiske beslutninger. Forutsigbarhet er viktig for disse beslutninger skal være best mulige. Ikke minst erfaringer fra den kalde krigen har lært oss dette. Her bidro velfundert kunnskap om militær aktivitet til lavspenning i nordområdene.
Når USA har satset store midler på å etablere radaren i Vardø er det av samme grunn. Uten å vite hva som skjer i dette strategisk viktige området kan man ikke ha et forutsigbart forhold til Russland på det forsvarspolitiske og sikkerhetsrelaterte området. Det har imidlertid vært klart at radaren ikke inngår i de amerikanske planene for et framtidig nasjonalt rakettforsvar. Radaren vil heller ikke på noen måte være i strid med ABM-avtalen. Vardø-radaren er under full norsk kontroll og bemannes utelukkende av norsk personell.
Den store konsentrasjonen av russisk militær evne - herunder kjernevåpen - som vi fortsatt finner nær norsk område, gjør det nødvendig at man fra norsk side følger nøye med på aktiviteten i denne regionen. Også i rustningskontroll- og nedrustningssammenheng vil slik informasjon være til stor nytte.
Nettopp kunnskap om hva som skjer av militær virksomhet på begge sider av den norsk-russiske grense er en forutsetning for det gode naboforhold og den lavspenningen som nordområdene har nytt godt av også før den kalde krigens endelikt. Dette er en vurdering som jeg er sikker på deles både i Moskva og hos de fagmilitære på Kola. På den annen side er nok russerne minst like interessert i å følge med i aktiviteter på vår side av grensen, som vi er på deres side.
Som norsk utenriksminister legger jeg stor vekt på å bevare og videreutvikle det gode bilaterale samarbeidet med Russland. Dette er og blir en sentral oppgave for meg. Jeg ønsker å legge til rette for økt tillit og samarbeid over grensen mellom våre to land.
Sommerens sensasjonspregede mediaoppslag om Globus-II radaren har kanskje skremt noen, men det er liten grunn til bekymring. Vi har en veletablert, saklig og konstruktiv dialog med russiske myndigheter i denne sakens anledning.
Den informasjon som Utenriksdepartementet, Forsvarsdepartementet og Forsvarets Overkommando har gitt ved gjentatte anledninger, har bidratt til å avdramatisere saken og å gi offentligheten et innsyn som ikke har vært vanlig i slike spørsmål.
Også dette bør etter min mening være egnet til å styrke den gjensidige tillit mellom Norge og Russland.
