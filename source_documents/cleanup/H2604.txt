
Onsdag 25. mai 1994
Energipolitisk talskvinne Hilde Frafjord Johnson (KrF):
NEI TIL LETEBORING I SKAGERAK OG KYSTNÆRE OMRÅDER
Kristelig Folkeparti åpner ikke for leteboring etter olje i Skagerak, Trøndelag I Øst og Nordland IV, V, VI og VII. Regjeringen har i sin melding om petroleumsvirksomheten gått inn for hel eller delvis åpning av flere av disse feltene. KrF går også imot regjeringens forslag til spesielle og bedre rammevilkår for å stimulere til fortsatt leting i Barentshavet. Dette ble vedtatt i stortingsgruppens møte onsdag kveld, opplyser energipolitisk talskvinne Hilde Frafjord Johnson.
-KrFs gruppe går imot leteboring i kystnære områder både i sør og lenger nord. Derimot åpner vi for leteboring i Vøringsbassenget I og II, og i halvdelen av Møre-bassenget, nemlig den kystfjerne delen øst for 3 grader øst, sier Hilde Frafjord Johnson.
