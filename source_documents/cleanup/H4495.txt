
fredag 13. juli 2001 16:11:16
Lars Sponheim (V) om OL til Beijing:
Nå begynner kampen!
- Jeg beklager sterkt at Den internasjonale olympiske komite har vedtatt å la Beijing arrangere OL i 2008, sier Venstre-leder Lars Sponheim. - Kina er et kommunistdiktatur som gjør seg skyld i en lang rekke grove brudd på menneskerettighetene. Mennesker tortureres, fengsles og drepes fordi de ikke adlyder kommunistpartiets ordrer. Det kinesiske regimet står med suveren margin bak flest henrettelser i verden. Regimet passer ikke som vertskap for "Lekene".
- Den internasjonale olympiske komite (IOC) befester med dette dessverre bildet av seg selv som en organisasjon uten tanke på ofrene for tortur og forfølgelse, uten omsorg for dem som rammes av brutale regimer. Jeg håper verdenssamfunnet på lengre sikt kan finne en bedre egnet arrangør for internasjonale idrettsstevner av denne typen, sier Sponheim.
- Når vedtaket nå er fattet, må alle menneskerettighetsorganisasjoner og -aktivister forberede seg på syv års intens innsats for å belyse det som skjer i Kina. Ikke en eneste henrettelse bør få gå upåaktet hen. Ikke et eneste torturoffer må forbli ukjent. Ikke en eneste fengslet opposisjonell må være uten internasjonal støtte!
- Jeg håper unge norske idrettstalenter følger ekstra godt med på hva som foregår i Kina de kommende syv år. For hvis forholdene i landet er som i dag, bør de tenke seg godt om før de eventuelt reiser til Beijing i 2008 og bidrar til det kinesiske regimets propagandashow, sier Venstre-lederen.
