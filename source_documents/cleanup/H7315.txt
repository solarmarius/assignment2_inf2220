
09.07.03
Asmund Kristoffersen (A) Leder av Miljø- og ressurskomiteen i Nordisk Råd
Utslipp øker helserisiko: -Sellafieldpausen må bli permanent
-Radioaktivt utslipp fra atomanlegget Sellafield er større og mer alvorlig enn hva folk flest er klar over. Utslippet av det radioaktive stoffet technetium-99 har økt dramatisk siden midten av 90-tallet. Nivået av dette stoffet øker i tang, skalldyr og annet sjøliv i de nordiske farvann. Vi frykter dette øker risikoen for helseskader, sier stortingsrepresentant Asmund Kristoffersen, som også er leder av Miljø- og ressurskomiteen i Nordisk Råd. Torsdag drar han til Dublin for å møte irske parlamentarikere. Hensikten er å samle seg om en strategi for å få britenes utslippspause på 9 måneder til å bli permanent.
Gjennom hele det siste året har det vært kontakt mellom britiske-, irske- og nordiske politikere for å løse problemene som utslippene fra det britiske atomkraftverket Sellafield skaper.
- Jeg er redd for negative reaksjoner i markedet for fisk og annen sjømat ute i Europa og ellers i verden, sier Kristoffersen. Gruppen av irske politikere som Kristoffersen skal møte onsdag, ledes av senatoren Mary O`Rouke.
-Sammen skal vi prøve å få til en strategi som innebærer at utslippspausen på 9 måneder blir permanent.. Det er rensing og gjenvinning av atomavfall fra 50 og 60-tallet som er problematisk og som gir farlige utslipp. Gjenvinning av atomavfall fra dagens produksjon foregår etter metoder som ikke gir utslipp av technetium 99, sier Asmund Kristoffersen.
