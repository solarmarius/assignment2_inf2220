
04.10.01
SVs leder, Kristin Halvorsen:
TERROR MÅ BEKJEMPES VED Å STRAFFE DE SKYLDIGE
- Norge skal selvsagt bidra til internasjonal bekjempelse av terrorisme gjennom etterretningssamarbeid som kan bidra til at de skyldige finnes og straffes, gjennom sikkerhetstiltak og ved å bidra til alle tiltak som kan hindre rekruttering til ny terrorvirksomhet, men:
- SV vil ikke gi blankofullmakter til en norsk deltakelse i militære aksjoner vi ikke kjenner innholdet i og omfanget av, sier Kristin Halvorsen.
- Det er nå uhyre viktig at man sikrer den internasjonale bredden i kampen mot terrorisme ved at alle tiltak har klar forankring i FNs sikkerhetsråd, sier hun.
Hun mener at det eneste som kan sikre en langvarig og effektiv bekjempelse av terrorisme er at alle nasjoner slutter opp om tiltak som settes i verk og vil bidra både med etterretning, økonomiske tiltak, støtte til flyktninger og generelle sikkerhetstiltak. SVs leder advarer sterkt mot krigshandlinger som fører til nye sivile tap.
- Dette kan føre til ytterligere rekruttering til terrorvirksomhet, at det internasjonale samarbeidet mot terror sprekker og ytterligere ustabilitet i utsatte regioner, sier hun.
Norges bidrag i Sikkerhetsrådet og i NATO må være å få størst mulig internasjonal støtte for tiltak som virker både på kort og lang sikt mot terrorisme. Halvorsen er opptatt av at Norge ikke bidrar til aksjoner som kan gjøre vondt verre i kampen for å bekjempe terrorisme, som for eksempel krigshandlinger mot Afghanistan.
