
29.7.2004
Sp
Sp om WTO-forhandlingene: Må umiddelbart innkalles til møte i Den utvidede utenrikskomiteen
På bakgrunn av utviklingen i landbruksforhandlingene i WTO, ber Sp-leder Åslaug Haga om at det umiddelbart innkalles til møte i Den utvidede utenrikskomiteen på Stortinget. -I dette møtet må utenriksministeren orientere om de forpliktelser Norge har til hensikt å akseptere under de pågående forhandlingene i Geneve, sier Haga.
Haga viser til at det dokumentet som kan bli vedtatt vil få dramatiske følger for norsk landbruk. Ut fra de opplysninger Senterpartiet har fått, innebærer dokumentet kutt i internstøtten på 40 - 60%, manglende sikring av tollvernet og betydelig uklarhet knyttet til hvor stor andel av produksjonen som vil kunne defineres som sensitiv.
Haga viser til at EU nå, i lys av utviklingen i forhandlingene, samler WTO-ansvarlige ministre fra alle medlemsland for å klargjøre sine posisjoner. -Situasjonen er alvorlig og det vil være riktig med et møte i Den utvidede utenrikskomiteen, sier Haga som i dag tidlig sendte brev til Utenrikskomiteens leder der hun ber om at komiteen innkalles umiddelbart.
- - - - -
Vedlegg
Leder i utenrikskomiteen Thorbjørn Jagland
Ad.: Forespørsel om møte i Den Utvidede Utenrikskomiteen
Landbruksforhandlingene i WTO foregår for fullt i Geneve. Til tross for at allmennheten på forhånd ble forespeilet at denne ukes møte neppe ville føre til noe gjennombrudd og i praksis være et møte på embetsnivå, viser det seg at en rekke ministre deltar og at svært vidtrekkende beslutninger kan bli tatt.
På NRK i går kveld kunne ikke landbruksminister Sponheim forstås på annen måte enn at han anså et gjennombrudd som sannsynlig og nært forestående.
Ut fra de opplysninger Senterpartiet har, kan det bli vedtatt et dokument med betydelig uklarhet. Det er imidlertid ingen tvil om at dokumentets innhold vil få dramatiske følger for norsk landbruk. Betydelige kutt i internstøtten (i praksis 40-60%), manglende sikring av tollvernet og betydelig uklarhet knyttet til hvor stor andel av produksjonen som vil kunne defineres som sensitiv, vil føre til en ny og forverret situasjon for landbruket.
Senterpartiet mener det er nødvendig at Den Utvidede Utenrikskomite orienteres om de forpliktelser Norge har til hensikt å akseptere i Geneve, og jeg ber derfor om at det umiddelbart avholdes et møte. La meg i denne forbindelse vise til at EU nå, i lys av utviklingen i forhandlingene, samler WTO-ansvarlige ministre fra alle medlemsland for å klargjøre sine posisjoner.
Ut over det rent materielle i forhandlingene, vil jeg også understreke at Senterpartiet registrerer med betydelig bekymring at frivillige organisasjoner og interesseorganisasjoner er utestengt fra forhandlingene og at den norske delegasjonen har lagt seg på en langt mindre imøtekommende linje enn tidligere. Vi registrerer også med betydelig forundring at utenriksminister Petersen ikke deltok på pressekonferansen til den grupperingen som Norge deltar i (G-10). At Norges plass på pressekonferansen skulle stå tom til tross for at utenriksministeren befant seg i Geneve kan vanskelig forstås som annet enn begrenset engasjement.
Med vennlig hilsen
Åslaug Haga
