
24.1.2001
Morten Lund,
Pressemelding fra
Kugalskap og matsminke:
REGJERINGEN OVERSER HELSEMYNDIGHETENES RÅD OG FORBRUKERNES KRAV.
I et ordskifte med helseminister Tore Tønne i Stortingets muntlige spørretime viste Lund til at Regjeringen i sak etter sak overser de helsefaglige råd. Det skjedde ved godkjenning av matsminkedirektivene, og det skjer i debatten omkring tiltak mot kugalskap der leder for Dyrehelsetilsynet vil ha et importforbud for levende storfe slik Senterpartiet har foreslått. Også Forbrukerrådet har støttet Senterpartiets holdning og forslag i disse to meget viktige sakene for folks helse. -Flere EU-land har truffet ensidige tiltak med bl.a. importforbud av levende dyr og kjøtt fra andre EU-land. I Norge er Regjeringen så ensidig opptatt av EU-tilpasning og EU-lydighet, at vi risikerer å få ødelagt vår enestående dyrehelse-situasjon og gode matvare-sikkerhet.
-Vi vet for lite om smitteveiene for kugalskap, og om treffsikkerheten for de tester som brukes for å avdekke syke dyr etter slakting. Derfor kan vi risikere at import av levende dyr eller kjøtt fra land med slik smitte, er import av smitte. Derfor ønsker Senterpartiet et midlertidig importforbud. Jeg er forundret over at helseministeren ikke vil bidra til et slikt tiltak som er gjennomført i så mange andre land i Europa, sier en skuffet Morten Lund. -Vi kjenner eksempler fra andre land der statsråder har blitt avsatt for di de ikke har reagert tidsnok med tiltak mot kugalskap.
