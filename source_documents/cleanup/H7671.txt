
Dato: 29.08.03
stortingsrepresentant Øyvind Korsberg (FrP)
FrP ønsker fortsatt differensiert arbeidsgiveravgift
Øyvind Korsberg, stortingsrepresentant for Fremskrittspartiet, ber Jens Stoltenberg slutte å lyve om Stortingets arbeid for å beholde differensiert arbeidsgiveravgift.
- Gang på gang går Stoltenberg ut og gir FrP skylda for at den differensierte arbeidsgiveravgiften er i fare. Men FrP har ikke gitt Regjeringen støtte til å fjerne den. Tvert i mot, vi har bedt Regjeringen jobbe for å finne en bedre løsning for norsk næringsliv. Dette gjorde vi senest under behandlingen av revidert budsjett. Stoltenberg kan verken begrunne hans påstander eller vise til egne alternative løsninger. I stedet drar han debatten ned på et lavmål, og håper at gjentakelser av løgner tilslutt gjør at han vinner debatten.
Korsberg minner om at Stoltenberg var i Regjering da saken første gang kom til norske myndigheter, men at han ikke gjorde noen ting med saken da.
- Jeg håper Stoltenberg nå vil være villig til å diskutere Siv Jensens forslag om å vedta en videreføring av dagens differensierte arbeidsgiveravgift for hele 2004 slik at man kan finne en akseptabel løsning. Så får vi se hva Stoltenberg egentlig er ute etter - en god løsning eller billig PR, avslutter Korsberg.
