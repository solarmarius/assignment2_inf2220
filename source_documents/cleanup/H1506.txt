
Stortinget, 11. april 2000
FREMSKRITTSPARTIETS
STORTINGSGRUPPE
fra stortingsrepresentant Per Sandberg, FrPs familiepolitiske talsmann
Kontantstøtten virker
etter Fremskrittspartiets intensjoner
- Statistisk sentralbyrås siste analyser vedrørende kontantstøtten bekrefter at det var behov for denne reformen, uttaler Fremskrittspartiets familiepolitiske talsmann, Per Sandberg.
- At foreldre med 1- og 2-åringer samlet har redusert yrkesaktiviteten med mellom 3500 og 4500 årsverk, er et bevis på at kontantstøtten fremmer større valgfrihet, mener Sandberg.
At konklusjonen i tillegg er at innføringen av kontantstøtten har medført at det er blitt mer økonomisk attraktivt å passe egne barn hjemme, mener Sandberg taler til reformens fordel, og bekrefter bare det Fremskrittspartiet hele tiden har påstått, nemlig at kontantstøtten er den viktigste familiereformen på tiår.
Noen vil sannsynligvis tolke denne analysen negativt, særlig i forhold til at den også viser at det er mødrene som foretar valget om å redusere arbeidstiden. Sandberg vil her bare si at det er meget stor sannsynlighet for at disse kvinnene har gjort disse valgene utfra egen overbevisning sammen med far (altså selvstendige valg gjort av voksne mennesker til barnets beste).
