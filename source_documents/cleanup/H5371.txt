
27/11-01
Selvforskyldt valgkatastrofe 16
Innstillingen fra Senterpartiets evalueringsutvalg 2001 er ferdig
Evalueringsutvalget har tatt utgangspunkt i partiets kraftige nedgang ved stortingsvalget i 1997 og den forutgående valgkampen som sleit kraftig på alle nivåer i partiet. Vi mener å finne årsakssammenhenger mellom partiets tilstand etter 97-valget og årets katastrofevalg. Likedan mener vi at resultatene av 2 ½ år i Sentrumsregjering og partiets opptreden i opposisjon i tiden etter regjeringskrisen, svekket partiets muligheter for å gjøre et godt valg i år. Partiets landsmøte i mars 2000 ble heller ikke det startskuddet partiet trengte i forkant av valgkampen
Selve valgkampen må for Senterpartiets del karakteriseres som dårlig utført. Evalueringsutvalget peker på en rekke feil og mangler i både planlegging og gjennomføring av valgkampen
Det er mange meninger om ledelsen i et parti som er i motgang. Også denne gang har noen få forlangt et skifte av ledelse etter valget. Evalueringsutvalget har ikke sett behov for en slik diskusjon, men har pekt på flere forbedringspunkter både for toppledelsen og for resten av sentralstyret.
Evalueringsutvalget peker på en dårlig organisasjonskultur som har festet seg i partiet. Kommunikasjonen mellom de ulike nivåene i partiet er for dårlig og diskusjonen fortsetter lenge etter at konklusjoner er trukket og vedtak er gjort. Partiprogrammet inneholder flere viktige saker hvor partiets syn ikke er tilstrekkelig avklart. Beslutningsvegring blir dermed et godt synlig fenomen. Utydelighet i politikken er resultatet. Evalueringsutvalget mener partiet må bli flinkere til å ta klare beslutninger på bakgrunn av en grundig prosess og debatt. Beslutninger som er tatt må følges og forsvares kollektivt
Evalueringsutvalget mener Senterpartiet må bruke tiden fremover til rendyrke sin profil slik at partiet blir et klart synlig alternativ for velgerne. Det er nå viktigere å bygge nye allianser med ulike interessegrupper i samfunnet enn å formalisere nye samarbeidskonstellasjoner i Stortinget. Senterpartiet må gjenvinne rollen som det ledende distriktspartiet. Sp må også styrke sin troverdighet i EU/EØS-saker. Partiet må dessuten kvitte seg med stemplet som et overdrevent statsvennlig parti med sterk kjærlighet til et omfattende byråkrati og høye skatter og avgifter. SP skal framstå som et parti som har tro på det private initiativ, men med sterk vilje til å ta vare på gode fellesskapsløsninger.
