
tirsdag 13. juni 2000 13:00:35
Leif Helge Kongshaug, Venstre:
Fregattsaken kan gå tilbake til Stortinget
Fregattkjøpet må behandles i Stortinget på nytt dersom spanske Bazan ikke er villig til å stå fast ved gjenkjøpskontraktene med Umoe Sterkoder og andre norske bedrifter. Det sier Venstres stortingsrepresentant Leif Helge Kongshaug i en kommentar til forhandlingsbruddet mellom Bazan og Umoe Sterkoder om en fregattavtale.
Stortingsflertallet har tatt klare forbehold om at kontrakten med Bazan ikke skal undertegnes før de norske kravene om 100 % gjenkjøp for norsk industri er oppfylt. Denne delen av fregattprosjektet har svært stor næringspolitisk betydning, ikke minst for verftsindustrien, men også for en lang rekke små og store bedrifter i andre bransjer. Venstre er særlig tilfreds med at gjenkjøpsavtalene er vridd i retning av høyteknologiske områder med stor betydning også for det sivile samfunnet.
Venstre kan ikke akseptere at gjenkjøpsavtalene vannes ut, slik det nå tilsynelatende gjøres forsøk på fra det spanske verftets side. - Jeg har tillit til at Regjeringen følger opp Stortingets forutsetninger om 100 % gjenkjøp og om nødvendig forelegger saken for Stortinget på nytt, sier Venstres næringspolitiske talsmann.
I innstillingen fra forsvarskomiteen av 26. mai heter det: "Komiteen viser til at gjenkjøpsavtaler er en forutsetning for kontraktsinngåelse. Komiteen forutsetter at tilfredsstillende avtale mellom norske aktører og Bazán foreligger før Regjeringen bemyndiger Forsvaret til å inngå hovedkontrakt med Bazán."
