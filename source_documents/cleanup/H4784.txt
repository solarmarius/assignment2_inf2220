
19. oktober 2000
Kathrine Raadim
- Feil i Vårt Land om bistand
- I avisen Vårt Land ble det torsdag 19. oktober 2000 hevdet at Regjeringens forslag til bistandsbudsjett for 2001 er rekordlavt. Vårt Lands artikkel baserer seg på en undersøkelse gjort av tidsskriftet Development Today. Development Todays undersøkelse er basert på feil forutsetninger, og viser ikke et riktig bilde av den faktiske situasjonen, skriver internasjonal sekretær Kathrine Raadim.
I avisen Vårt Land ble det torsdag 19. oktober 2000 hevdet at Regjeringens forslag til bistandsbudsjett for 2001 er rekordlavt. Vårt Lands artikkel baserer seg på en undersøkelse gjort av tidsskriftet Development Today. Development Todays undersøkelse er basert på feil forutsetninger, og viser ikke et riktig bilde av den faktiske situasjonen.
Norge har aldri brukt så mye penger på bistand, og økningen i budsjettet for 2001 er den sterkeste vi har tall for. Budsjettforslaget innebærer en økning på 14,1 prosent, noe som utgjør 1,5 milliarder kroner. For 2000 var bistandsbudsjettet på 10,7 mrd kroner. For 2001 vil det være på ca.12,3 milliarder. Bistandens andel av BNI (bruttonasjonalinntekt) vil for 2001 utgjøre 0,89 prosent. Regjeringen strekker seg dermed mot målet på 1 prosent. Arbeiderpartiets nye programforslag foreslår at denne økningen skal nås innen utgangen av neste stortingsperiode.
Development Today hevder at bistanden for inneværende år synker til 0,78 prosent av BNI og viser til forløpige regnskapstall. Bistandens andel av BNI regnes ut fra budsjett-tall, og ikke regnskapstall. Dette er det bred politisk enighet om i Norge. Man har aldri økt bevilgningene til bistand gjennom året ettersom oljeinntekter og dermed også BNI vokser. Tilleggsbevilgninger kommer i så fall som følge av ekstraordinære økninger i behov. En binding av bistanden til regnskapsmessige svingninger i BNI ville være tvilsomt siden vi også kan risikere at olje-prisene faller. Vi kan jo ikke dermed kutte i bistanden.
Tallmaterialet fra Development Today og Vårt Land baserer seg også på feil sammenlikning av ulike størrelser. Det beskrevne nedgangen i bistandens prosent av norsk økonomi på 90-tallet blir langt mindre dersom man husker på at beregningsformen ble endret fra BNP til BNI i 1995.
En rettferdig internasjonal fordeling og bistand er ett av Regjeringen Stoltenbergs politiske prioriteringer. Arbeiderpartiet er opptatt av å forbedre både kvaliteten og kvantiteten på bistanden.
