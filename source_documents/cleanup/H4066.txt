
10. oktober 2000
Nei til Norge i sikkerhetsrådet
-Norge har ingenting i sikkerhetsrådet å gjøre. Vi vil bare gi USA en ekstra stemme, sier Aslak Sira Myhre, leder for Rød Valgallianse
I ettermiddag norsk tid skal det avgjøres om Norge skal bli en del av FNs sikkerhetsråd. Jagland og media prøver å skape en voldsom entusiasme for Norges kandidatur, men utifra måten Norge opptrer på i utenrikspolitikken bør verdens fattige og undertrykte håpe at vi ikke slipper inn. Norge har vist i Palestina og Jugoslavia at vi ikke har en sjølstendig rolle, men at vi opptrer som USAs forlenga arm, og sånn oppfatter flere og flere oss rundt i verden.
Når Jagland ikke tør fordømme Israel som okkupant og overgriper i Palestina og Libanon, når Norge stiller styrker opp for å bombe Jugoslavia sammen med USA og Nato helt uten kritikk, da er ideen om det uavhengige Norge i FN bare tull. Det samme inntrykket er i ferd med å feste seg i forhold til Norges fredsskapende rolle ellers i verden. Norges fred er på Washingtons premisser.
- Norge burde trukket sitt kandidatur og stemt til fordel for land som tør å ha en egen stemme når de store rasler med sablene. Det er noe utenriksminister Jagland ikke er i nærheten av, avslutter Sira Myhre.
