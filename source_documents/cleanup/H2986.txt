
Fredag 27. juni 1997
KrF-nestleder Jon Lilletun om "kvalme-debatten":
STATSMINISTEREN BØR BEKLAGE ORDBRUKEN
-Statsminister Torbjørn Jagland bør beklage ordbruken han valgte da han beskrev det som "litt kvalmende" når sentrumspartiene foreslo å øke minstepensjonene med ett tusen kroner i måneden. Kommer ingen slik beklagelse, er jeg redd "kvalme-debatten" vil følge statsministeren gjennom resten av valgkampen. Det sier Kristelig Folkepartis nestleder Jon Lilletun.
-Først og fremst bør statsministeren beklage overfor de mange pensjonistene som føler seg støtt av en slik ordbruk. Inntrykket som er blitt stående, er at statsministeren ble kvalm fordi alle partiene på Stortinget, unntatt Høyre og Arbeiderpartiet, ville gi minstepensjonistene et slikt løft. Det er ikke nok å si at det ikke var slik han mente det, statsministeren bør være skvær nok til å innrømme at ordet ikke burde vært sagt i det hele tatt, sier Jon Lilletun.
-Men jeg synes at statsministeren også bør beklage overfor sine politiske motstandere. Det bør ikke være slik at oposisjonen skal beskyldes for taktisk spill selv om man tar konsekvensene av statens egen lønnspolitikk. Når legene har fått et lønnspåslag på 250.000 og de offentlig ansatte har fått lønnstillegg mellom 13.000 og 14.000 i gjennomsnitt, må det være helt legalt å foreslå at dette også må følges opp for pensjonistene. Det burde ikke være noe som ga grunnlag for hetslignende uttrykk, sier Jon Lilletun.
