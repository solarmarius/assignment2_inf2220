
Stortinget, 15. februar 2005
Venstres Stortingsgruppe
Varig vern av mer enn 50 vassdrag
- Innstillingen som nå foreligger er en seier for vassdragsnaturen som en unik del av den norske naturarven, og det er Venstre i Regjering og på Stortinget som bidrar sterkt til at epoken med stor vannkraftutbygging nå går mot slutten, sier Venstres May Britt Vihovde. Hun viser til at Norge har et internasjonalt ansvar for å verne om og forvalte denne naturarven.
Regjeringens forslag til verneplan for vassdrag har et tydelig Venstrestempel, og forslaget er i all hovedsak fulgt opp under behandlingen i Stortingets energi- og miljøkomité. Mer enn 50 vassdrag foreslås nå vernet. Hensynet til nåværende og kommende generasjoners naturopplevelser, den norske laksebestanden og norsk reiselivsnæring er gjennomgående gått foran hensynet til kortvarige økonomiske utbyggingsinteresser i de vassdragene som foreslås vernet.
- Fosser og fjorder er viktige turistattraksjoner for Norge. Mulighetene til å oppleve vakker og uberørt natur trekker årlig mange turister til Norge. Derfor er vern av disse vassdragene også av vesentlig økonomisk verdi for Norge, ikke minst for reiselivsnæringen, sier Vihovde.
Vern av Nausta og Bjerkreim - og egen sak til Stortinget om vern av Vefsna
Venstre er særlig fornøyd med at både Nausta og Bjerkreimvassdraget nå blir vernet.
- Vern av Nausta er viktig for den levedyktige og tallrike laksebestanden i Vestlandets beste lakseelv. At denne bestanden nå sikres, er avgjørende for laksefisket som grunnlag for opplevelser, bosetting og næring i området. Ekstra hyggelig er det å gi et håndslag til dem som står på for å gjøre Nausta til et nasjonalt laksevassdrag, sier Vihovde.
- Bjerkreimvassdraget er et unikt vassdrag på Sør-Vestlandet som nå er sikret varig vern. I tillegg er Venstre godt fornøyd med at det legges opp til at en egen sak om vern av Vefsna i Nordland skal legges frem for Stortinget, avslutter Vihovde.
