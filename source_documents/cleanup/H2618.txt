
Fredag 27. mai 1994
Samferdselspolitisk talskvinne May-Helen Molvær Grimstad (KrF):
KREVER FRITAK FOR AUTODIESELAVGIFT FOR BUSSER
Regjeringens forslag om å fjerne fritaket for autodieselavgift på busser vil få en dramatisk virkning på kollektivtrafikktilbudet her i landet, og er et helt galt politisk signal å gi. Det sier stortingsrepresentant May-Helen Molvær Grimstad (KrF, Møre og Romsdal). Hun er KrFs samferdselspolitiske talskvinne på Stortinget. KrFs stor-tingsgruppe har vedtatt å gå imot regjeringens forslag om å fjerne dette fritaket.
-Det nytter ikke å argumentere for en mer miljøvennlig flåte av busser dersom man samtidig gjør vedtak som fører til at kollektivtilbudet enten blir sterkt redusert, eller blir borte, sier May-Helen Molvær Grimstad.
-Både miljøpolitiske og samferdselspolitiske grunner taler sterkt for at man beholder fritaket for autodieselavgift på busser. Blir dette fjernet nå, vil de store mer-kostnadene som busselskapene påføres, tas inn over billettprisene. Konsekvensen kan bli prisøkning på opptil 20 prosent. Kristelig Folkeparti ønsker å prioritere kollektivtransport på bekostning av privatbilisme, men fjerning av fritaket for autodieselavgift på busser, vil få den stikk motsatte konsekvens, sier Molvær Grimstad, som synes regjeringen snur tingene på hodet når den argumenterer for å fjerne fritaket ved å hevde at fritaket fører til en mindre miljømessig busspark og drift. Hun viser til at bare i Møre og Romsdal vil fjerningen av avgiftsfritaket medføre en merkostnad på 22 millioner for busselskapene, og en økning av billettprisen på mellom 14 og 16 prosent.
-Dessuten vil fjerningen av dette fritaket fungere på en lite sosial måte ved at takstøkningen først og fremst vil ramme de gruppene som ikke har egen bil, nemlig eldre mennesker og ungdom. Under behandlingen av revidert nasjonalbudsjett vil derfor KrF fremme forslag om at dette fritaket opprettholdes, sier May-Helen Molvær Grimstad.
