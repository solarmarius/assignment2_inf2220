
mandag 5. juli 1999 09:54:23
-Det vil ikke være aktuelt verken for Venstre eller for regjeringen å godta Carl I. Hagens krav om betydelig innstramming i asylpolitikken for at Frp skal støtte neste års statsbudsjett, sier Venstres generalsekretær Geir Olsen.
-Dersom valget står mellom makt og anstendighet, er det ikke den minste tvil om hva Venstre velger.
-For Venstre er også prinsippet om at alle mennesker skal ha mulighet til å søke asyl, og få prøvd sin sak, grunnleggende. Avslag på asylsøknader kan aldri begrunnes med at Norges kvote er "brukt opp", sier Olsen.
Det er uforståelig at Fremskrittspartiet med denne typen krav ønsker å stille seg på sidelinjen i norsk politikk. Det er ikke aktuelt for denne regjering å imøtekomme Hagens krav, og det vil være oppsiktsvekkende dersom en Ap-regjering skulle imøtekomme de samme kravene.
Frp har derfor spilt seg selv ut over sidelinjen, sier Venstres generalsekretær Geir Olsen.
