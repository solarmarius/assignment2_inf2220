
23. mars 2000
Sigurd Grytten
- Norge må møte kunnskapssamfunnets utfordringer
Presseutdrag fra stortingsrepresentant Sigurd Gryttens innlegg i erklæringsdebatten 23. mars 2000. - Norge må møte kunnskapssamfunnets utfordringer, sa han.
Sigurd Grytten holdt i dag sitt første innlegg på Stortingets talerstol som fast Hordalands-representant for Arbeiderpartiet. Debatten sto om Regjeringens tiltredelseserklæring, og Grytten konsentrerte seg i sitt innlegg om de utfordringene vi møter i det nye kunnskaps- og informasjonssamfunnet.
- Samfunnet endres i dag i et større tempo enn noen gang før. Denne endringstakten gjøres mulig først og fremst gjennom en rivende teknologisk utvikling, og da spesielt innenfor informasjonsteknologi. Det vi ser er at informasjonsteknologien muliggjør teknologiske gjennombrudd innenfor andre områder, sa Grytten. Han understreket at en viktig konsekvens av den teknologiske utviklingen er at vi går fra råvarebasert produksjon til kunnskapsbasert produksjon.
I vår tid blir derfor menneskelig arbeidskraft i stadig større grad ensbetydende med "hjernekraft". Det er først og fremst kompetanse, kreativitet og ferdigheter som driver verdiskapningen i kunnskaps- og informasjonssamfunnet. Grytten pekte på flere konsekvenser av denne utviklingen.
- En viktig endring er at arbeidsmarkedet går fra å være et marked hvor en selger og kjøper tid, til et marked hvor en selger og kjøper kunnskap. For Norge er dette gode nyheter. En stadig større del av Norges befolkning har høyere utdanning. Vi har ett av verdens best utbygde utdanningssystemer, og vi har økonomiske midler til å satse på utdanning i årene som kommer. Til sammen gjør dette Norge meget godt rustet til å møte kunnskaps- og informasjonssamfunnet. Norge er, som statsministeren sa, "mulighetenes samfunn". Vår utfordring og vår forpliktelse er å gripe de mulighetene som er gitt oss, sa han.
Derfor framhevet Grytten viktigheten av å satse på utdanning og forskning. I utdanningssystemet må tanken om livslang læring står sentralt.
- Vi må kvitte oss med tanken om at utdanning er en livsfase. Utdanning blir arbeid, og arbeid blir utdanning, sa han.
Grytten pekte videre på at vi må aktivt legge forholdene til rette for kompetansebasert næringsutvikling. En viktig erkjennelse er at knappheten først og fremst ligger i tilgangen på nødvendig kompetanse, da pengene følger kunnskapen. Her trakk han fram Microsoft som eksempel, et selskap som i sin tid hadde liten startkapital, men som i dag har en børsnotert verdi på 500 milliarder dollar.
- Det vi ser er at kunnskapen er blitt den sentrale drivkraften i økonomien. Denne kunnskapen er i motsetning til penger noe som ligger i oss. Kunnskap er menneskelig. Næringsutvikling dreier seg derfor ikke lenger kun om å få pengene til å trives, menneskene må også trives. Livskvalitet blir slik viktig for å kunne tiltrekke og utvikle fremtidsrettede næringsmiljøer. Livskvalitet kan ikke vedtas, men vi kan arbeide for å utvikle interessante arbeidsplasser, skape gode barnehageplasser, et godt skoletilbud, et trygt velferdstilbud og ikke minst et aktivt kulturliv. Fremtidens kunnskapsarbeidere kommer til å vurdere disse forholdene når de skal velge arbeidsplass. Vi må erkjenne at vi er i knallhard internasjonal konkurranse om å få og beholde nøkkelkompetanse. Vi trenger en strategi for å møte denne konkurransen. Derfor er jeg glad for de signaler regjeringen har gitt og har tro på at regjeringen vil makte å utvikle en slik offensiv strategi. Norge er og vil bli mulighetenes samfunn, sa Sigurd Grytten.
