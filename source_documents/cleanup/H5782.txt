
18. april 2002:
Stortingsrepresentant Inger S. Enger (Sp):
Husbankens lån- og tilskuddsmidler 2002
Inger S. Enger har i dag levert skriftlig spørsmål til kommunal- og regionalministeren angående Husbankens lån- og tilskuddsrammer for dette året.
- Det er stort behov for boliger, og tilskuddsmidlene fra Husbanken er altfor lave - jfr eksempelet i min begrunnelse. Kommunalministeren bør ta tak i problematikken, sier Enger Enger.
Spørsmålet lyder som følger:
"I disse dager har kommunene mottatt brev fra Husbanken om hvor mye de får i låne- og tilskuddsmidler for 2002. Svært mange kommuner uttrykker frustrasjon over størrelsen på disse boligtilskuddene, og hevder at mange utsatte grupper med behov for etableringshjelp må avvises grunnet lave bevilgninger. Vil Kommunal- og regionalministeren ta initiativ for å øke bevilgningene ?
Begrunnelse:
Endel bevilgninger til boligformål som administreres av Husbanken videreformidles til kommunene, som igjen fordeler midlene blant sine innbyggere. 3 av disse formålene gjelder lån/tilskudd til enkeltpersoner, nemlig etableringslån, boligtilskudd til etablering og kjøpslån.
Disse lån- og tilskuddsordningene er sterkt behovsprøvd. Tilskuddene skal bidra til at grupper med svak økonomi blant funksjonshemmede, særlig vanskeligstilte og unge førstegangsetablerende skal kunne skaffe seg en nøktern og hensiktsmessig bolig. Funksjonshemmede og særlig vanskeligstilte kan normalt få dekket inntil 30 prosent av kostnadene med tilskudd. Unge i etableringsfasen får normalt fra 10 til 20 prosent av kostnadene. Bevilgningene fra Husbanken til kommunene beregnes bl.a. etter innbyggertall og hvor mye kommunene har fått utbetalt i etableringslån siste år. Totalbevilgningene til kommunene er imidlertid gjennomgående lave, og mange kommuner har uttrykt frustrasjon overfor Husbanken om dette.
Et eksempel er Lillehammer kommune, som i 2002 får utbetalt totalt 650.000,- kroner. Når tilskudd kan innvilges med inntil 30 prosent av kjøpesummen, sier det seg selv at få personer får nyte godt av ordningen. Hvis vi eksempelsvis tar utgangspunkt i en kjøpesum på 800.000,- kroner med 20% tilskudd, vil bare fire personer kunne få tilskudd innenfor den bevilgede rammen til Lillehammer kommune.
Da vi vet hvor vanskelig det er for økonomisk utsatte grupper å skaffe segegen bolig pga. dagens kostnadsnivå, er behovet for tilskuddsmidler klart større enn det som er bevilget."
