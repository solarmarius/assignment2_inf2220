
Stortinget,11/5 - 2001.
FREMSKRITTSPARTIETS
STORTINGSGRUPPE
Fra stortingsrepresentant Lodve Solholm,
Fremskrittspartiets kommunalpolitiske talsmann.
Kommuneøkonomiproposisjon - uten innhold
Regjeringen har i dag lagt frem kommuneøkonomiproposisjonen (St. prp. Nr 82).
- Fremskrittspartiet er av den oppfatning at proposisjonen er helt uten innhold, uttaler Fremskrittspartiets kommunalpolitiske talsmann, Lodve Solholm i en kommentar.
- Det er ekstra skuffende at Regjeringen ikke kommer med konkrete forslag til effektivisering av kommunalsektor, når Regjeringen i proposisjonen påpeker at fornyelse av offentlig sektor er et av Regjeringens hovedmål, i tillegg til at det påpekes at det er et stort potensiale for effektivisering i kommunene og fylkeskommunene, sier Lodve Solholm. - Det er helt åpenbart at det kan spares store summer hvert år ved å benytte konkurranseutsetting i kommunalforvaltning. Dette må Regjeringen intensivere snarest, sier Lodve Solholm.
- Staten må også ta over det finansielle ansvaret for de basistjenestene som kommunene har ansvaret for, skole og omsorg, ved å innføre en stykkprisfinansiering. Dette vil bidra til at folk får et mer likt tilbud innen disse områdene, uavhengig av hvilken kommune de bor i. Fremskrittspartiet vil gå i mot at driftstilskuddet til eldreomsorgen innlemmes i rammetilskuddet. Ved å gjøre dette kan man ikke lenger kontrollere at de midlene som ble lagt inn i eldrepakken vil bli brukt til sitt vedtatte formål og det vil bidra til at kommunene vil bruke disse midlene til andre ting enn eldreomsorg, sier Lodve Solholm
