
2003 - 007
Vågan Rød Valgallianse
Kommuneprogram
I verdens rikeste land er det absurd å kutte i offentlige tjenester. Eldre, pårørende og ansatte opplever daglig knappheten på ledige hender i eldreomsorgen.
RV akter å
oppfylle de kravene til velferd som staten sjøl har pålagt kommunene.
fylle hullet i kommunebudsjettet med å holde tilbake 7 % av de skattepengene som staten gjør krav på. ( 20 mill. )
organisere en front av kommuner i samme situasjon som Vågan, for i fellesskap å sette makt bak kravet om en anstendig kommuneøkonomi
·
Denne aksjonen er det mulig å gjennomføre:
Siste regnskapsår (2001) betalte kommunekassereren i Vågan 318 mill. til stat og fylke. Tilbake fikk kommunen 119 mill. i tilskudd. Som netto bidragsyter til statskassa er det Vågan som kan presse staten, ikke omvendt. Til nå er det bare RV som tør.
Forsvar skolestrukturen - og bosettinga
Vågan er en kommune med stor verdiskaping og høy skatteinngang. Det er fordi vi har tatt hele kommunen i bruk. Etter hvert som stadig mer av skatteinntektene sendes sørover, har presset for sentralisering av offentlige oppgaver økt. Alt for mange av kommunens egne politikere opptrer som distriktenes argeste motstandere.
RV lover å
Støtte enhver kamp for bevaring av velferdstilbud i hele kommunen. Vi har ikke en eneste barne- eller ungdomsskole, et eneste legekontor eller helsestasjon å miste.
Arbeide for full barnehagedekning i Vågan
Øke Vågan kommunes innsats i kampen for å bevare Lofoten sykehus - med full akuttberedskap og fødeavdeling.
·
Konkurranseutsetting - et lureri
Budskapet om at konkurranseutsetting skal redde kommuneøkonomien, er å lure folk. Velferdsoppgaver må organiseres ut fra de behovene folk har, ikke fordi noen skal tjene penger på dem.
Nei til privatisering av offentlige oppgaver
·
RV eller kutt
16. juni vedtok kommunestyret budsjettrammene for neste år.
Bare Kvinnelista støttet RVs beskjedne forslag om at driften skal opprettholdes på samme nivå som i 2003.
Til høsten har du to valg:
Stem RV for gode kommunale tjenester, eller aksepter
kutt og dårligere arbeidsforhold for kommunalt ansatte.
·
Åpenhet i kommuneforvaltninga.
Kommunen eies av folket. For at folket skal kunne påvirke og føre kontroll med administrasjon og politikere, er åpen diskusjon og informasjon ei forutsetning.
Vågan kommune har lagt seg til en praksis med å lukke møter og unnta dokument fra innsyn, også der det ikke er hjemmel for hemmelighold etter loven.
.
RV vil arbeide for
Åpenhet i kommuneforvaltninga i Vågan.
Ansattes rett til å bidra i den offentlige debatten - også med kritikk av kommunen.
·
Oppvurder kvinnearbeidsplassene.
De fleste jobbene i kommunen er kvinne-arbeidsplasser. Mens industriarbeidere i skift har ei arbeidsuke på 33,6 timer, jobber omsorgsarbeidere i turnus 35,5 timers uke.
RV vil arbeide for
at turnusarbeidere i Vågan kommune får ei arbeidsuke på 33,6 timer, likestilt med skiftarbeidere i industrien.
flere årsverk i omsorgssektoren.
6 timers arbeidsdag på sikt..
·
Et samfunn for alle
RV vil arbeide for
tilgjengelighet for alle i de offentlige bygningene og uterom.
·
Billigere strøm
Etter at energiforsyninga i Norge ble "konkurranseutsatt", har strøm-prisene skutt i været.
RV vil arbeide for
Lavere nettleie for innbyggerne, og mindre uttak av utbytte fra Lofotkraft.
Å ta tilbake styringa over strømmen.
·
Statlige arbeidsplasser
RV vil arbeide for
At kommunen beholder de statlige arbeidsplassene vi har , og slåss for nye.
·
Nei til kommunesammenslåing
Rv vil ha mer demokrati, ikke mindre. Å slå sammen Lofotkommunene vil ytterligere fjerne politikerne fra det folket de skal representere.
Fisk for framtida
Fisken i havet tilhører folket, og kan ikke privatiseres.
Rv vil arbeide for
Fritt fiske for båter under 15 meter.
Nei til kjøp og salg av kvoter.
Kystflåtens andel av totalkvotene økes på bekostning av hav-fiskeflåten.
Leveringsplikten til havfiskeflåten opprettholdes .
·
Nei til oljeboring i Lofoten
I vinter gir trolig staten klarsignal for oljeleiting i Lofothavet. Utslipp av giftige kjemikalier vil på et ugunstig tidspunkt kunne ta knekken på en hel årsklasse av torskelarver. Bare ryktet om utslipp vil være nok til å ødelegge markedet for norsk sjømat.
Ei eventuell leteboring - eller utvinning - vil gi minimalt med arbeids-plasser i Lofoten, fordi boreselskapene kommer til å operere fra allerede etablerte baser. Vi kan ikke godta at varige fiskeriarbeidsplasser settes i fare.
RV vil arbeide for
at det ikke blir oljeboring på fiskebankene utenfor Lofoten.
·
Styrk beredskapen langs kysten
Hver dag seiler det to kjempetankere med olje langs kysten vår - fra Russland til kontinentet.
RV vil arbeide for
Seilingsledene for skip med miljøfarlig last legges enda lengre fra kysten.
Andenes sikres som base for Orion-flyene, at Sortland sikres som base for kystvakta, og at begge får rammer som gjør dem i stand til å løse de miljøoppgavene som de skal ha.
Store slepebåter stasjoneres i Nord-Norge.
·
Ut av EØS - Nei til EU
Med sine til nå 4000 EØS-direktiver er Norges lovgivende forsamling i realiteten flyttet til Brussel. EØS-avtalen påfører næringslivet enorme kostnader, øker arbeidsledigheta, og robber distriktene. Norske natur-ressurser overtas av EU.
Etter krav fra ESA har regjeringa godtatt at oppdretts-konsesjoner i Norge kan kjøpes av alle EU-borgere. Med omsettelige torskekvoter kan vi vente det samme for hvitfisk.
Forbudet mot differensiert arbeidsgiveravgift vil årlig koste Vågan kommune 17 mill. Det gjenstår å se om løftet om kompensasjon blir varig. For næringslivet blir merkostnadene enda større.
RV vil arbeide for at
Vågan kommune skal bli ei drivkraft i kampen for å få Norge ut av EØS. Handelsavtale, slik Sveits har, er et godt alternativ.
·
Krig eller solidaritet
Verdens mektigste stat blir stadig mer aggressiv for å holde på kontrollen over ressursene. Dette går ut over fattige folk i sør. Vågan er en del av verden og må ta standpunkt.
RV vil arbeide for
Norske okkupasjonssoldater kalles heim fra Afghanistan og Irak.
U-lands-gjelda slettes.
·
En annen verden er mulig
Jeg ønsker meg et samfunn der utviklinga styres av behovene til folk, ikke som i dag, at kravet om fortjeneste og lavest mulige kostnader bestemmer hva som skal gjøres - i privat og i offentlig virksomhet.
Dersom du også vil ha det slik, må du stemme RV, og ta opp kampen lokalt - sammen med folk. Da kan vi skape et bedre samfunn - i verden og i Vågan.
Gunnar Aarstein, ordførerkandidat for RV i Vågan
Stem på et parti som setter
folkets interesser først
Rød Valgallianse
