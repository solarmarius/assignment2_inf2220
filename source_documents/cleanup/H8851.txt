
Dato: 7. desember 2004
Stortingsrepresentant Kenneth Svendsen (FrP)
- Meningsløs togstreik
Samferdselspolitisk talsmann i FrP, Kenneth Svendsen, mener dagens togstreik er meningsløs og basert på løgnaktige påstander. - Påstander om at Stortinget skal si opp 1000 personer på grunn av konkurranseutsetting er håpløst usanne, sier han.
Det er Norsk Jernbaneforbund som tar ut alle sine medlemmer i streik i dag mellom klokken 12 og 15 for å protestere mot konkurranseutsettingen av Jernbaneverket. Streiken begrunnes med at de er uenige i å redusere driftsapparatet i Jernbaneverket med 1000 årsverk for å øke konkurranseutsettingen.
- Begrunnelsen er det reneste oppspinn. De konstruerer argumenter for å demonstrere en ideologisk motstand, sier Svendsen. Han viser til at Jernbaneverket selv bekrefter at det er betydelig overkapasitet i egen organisasjon. - De vil si opp 400 over en treårsperiode. Tallet på 1000 årsverk er over ti år inkludert en naturlig avgang på 50 personer i året. Da er ikke avstanden lenger særlig stor, påpeker han.
Svendsen er oppgitt over at Jernbaneforbundet er bruker uskyldige passasjerer i en politisk kamp. - En ting er å være motstander av konkurranseutsettingen. Men denne streiken gjør ikke annet enn å ramme uskyldige togpassasjerer, utfallet i Stortinget er uansett gitt.
Han avviser at omstillingen skjer av politiske eller ideologiske grunner. - Omstillingen i Jernbaneverket er motivert av et eneste forhold, det er å få et bedre og billigere togtilbud. Vi må tross alt huske at jernbanen er laget for passasjerene og ikke for de ansattes skyld.
