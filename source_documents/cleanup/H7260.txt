
1999-2003
Høyre
Buskerud Høyre Fylkestingsprogram 1999 til 2003
Innledning
Høyre bygger sin politikk på hensynet til det enkelte menneske. Vi er alle født forskjellig, men er likeverdige og har derfor de samme fundamentale rettigheter. Et fritt samfunn må gi rom for personlig frihet og virketrang under sosialt ansvar, utvikle samhørighet og fellesverdier, og fremme samarbeid til beste for fellesskapet.
Høyre bygger sin politikk på det kristne kulturgrunnlag, rettsstaten, folkestyret og vår historiske fellesarv. Denne politikk er dypt rotfestet i folket. Respekten for tradisjoner, individuell frihet og trangen til en ramme av orden, stabilitet og trygghet i tilværelsen. Høyre vil føre en konservativ politikk hvor den enkelte gis større frihet, men også større ansvar.
Høyre ønsker å avvikle fylkeskommunen i sin nåværende form, og vil ha en bred debatt om alternativet til fylkeskommunen som fortsatt sikrer folkevalgt kontroll over viktige regionale oppgaver. I de kommende fire år vil Høyre bruke fylkeskommunen for å gi best mulig tjenester til befolkningen. Høyre ønsker mer samarbeid mellom kommunene og arbeide for regionalt samarbeid på tvers av dagens fylkesgrenser.
Høyre vil at beslutninger skal treffes nærmest mulig den det gjelder. Det er et mål å sikre enkeltmennesket mulighet til å påvirke beslutninger som angår en selv, og ta medansvar i lokalsamfunnet. Alle norske lokalsamfunn er forskjellige, og dette representerer et verdifullt mangfold.
Verdiskapningen i næringslivet er det økonomiske fundamentet for det norske velferdssamfunnet. Høyre vil legge til rette for en økt og miljøvennlig verdiskapning. Skatter og avgifter finansierer offentlige utgifter, men reduserer handlefriheten for enkeltmennesker, familier og bedrifter. Høyre vil derfor at verdier skal skapes før de forbrukes, og at offentlige midler skal brukes mer effektivt.
HELSE
Høyre vil sette pasienten og tryggheten til den enkelte i sentrum, og arbeide for å tilby tjenester av høy kvalitet og uten venting. For å nå disse målene må fylkeskommunen ta i bruk nye virkemidler.
Høyre vil ha tre selvstendige sykehus i Drammen, Ringerike og Kongsberg. Det må åpnes for alternative former for sykehusdrift, som for eksempel fristilling, offentlig AS eller stiftelse, for å bidra til mer effektiv drift.
For å redusere ventelistene og de menneskelige belastningene må behandlingskapasiteten økes ved å skjerme legene fra arbeid som ikke er behandlingsrettet, og opprette skjermede avdelinger slik at planlagte operasjoner ikke blir utsatt til fordel for akutte innleggelser. Videre må private få leie sykehusutstyr og lokaler når disse ikke er i drift. Det må åpnes for eksterne bidrag for å møte det stadig økende behovet for nye ressurser.
For å gi fylkets innbyggere et verdig psykiatrisk tilbud må bygging av ny psykiatrisk avdeling i Lier påbegynnes snarest.
Høyre vil arbeide for et faglig interessant arbeids- og forskningsmiljø for å lette rekrutteringen av helsepersonell. Det må sikres en ambulansetjeneste som ivaretar trygghet for øyeblikkelig hjelp.
NÆRINGSLIVET OG SAMFERDSEL
Fylkeskommunen skal i sitt næringspolitiske arbeid prioritere infrastruktur til informasjon- og kommunikasjonsteknologi ( IKT ), utdannelse og regionale samarbeidsmodeller på tvers av fylkesgrensene. Samferdsel er det fylkeskommunale ansvarsområde som i størst grad påvirker næringslivet i Buskerud. Næringslivets behov skal telle meget tungt når prioriteringene innenfor samferdsel foretas, samtidig som det stilles strenge krav til trafikksikkerhet.
Høyre vil opprette et forum for forpliktende samtaler mellom næringslivet og de fylkeskommunale samferdselsmyndigheter. Det skal videre åpnes for at private investorer/drivere kan delta i planlegging, utbygging og drift av viktige vegprosjekter.
For å få bedre og billigere kollektivtransport må vi sørge for bruk av differensierte avtaler/kontrakter i form av anbud og insitamentavtaler. Høyre vil selge fylkeskommunens eierandel i DOB AS (Drammen og omland busselskap AS). Det må utarbeides synlige prioriteringslister med hensyn til gangveier og andre fysiske trafikksikkerhetstiltak.
Som et ledd i utviklingen av vårt fylke vil Høyre arbeide for attraktive bo- og oppvekstmiljøer, og videre arbeide for et høyskoletilbud i Buskerud som ivaretar næringslivets behov for arbeidskraft.
Status for kapasitet og kvalitet på tele- og datakommunikasjonslinjer i fylket må kartlegges, og offentlige og private aktører må samarbeide for å oppnå en standard på tele- og datakommunikasjonslinjer i Buskerud som er forberedt på fremtidens krav. Buskerud fylke må delta aktivt i arbeidet i de regionale samarbeidsfora, for å sikre helhetlige samferdselsutbygginger og næringslivet gunstige utviklingsmuligheter.
UTDANNING
Høyre ønsker å gå konkret og grundig til verks for å heve nivået ved de videregående skolene i Buskerud, og legge forholdene til rette for arbeidsvilje og fantasi blant lærerne, og læringslyst og trivsel for elevene.
Skolene må gis større frihet til å styre seg selv både økonomisk og pedagogisk. Høyre vil innføre fritt skolevalg, og la pengene følge elevene slik at skolene må konkurrere om å gi best mulig tilbud. Høyre mener dette vil gi bedre kunnskap, kvalitet, mangfold og valgfrihet.
Videre vil Høyre innføre skole- og lærerevaluering, slik at elevene kan påvirke kvaliteten i skolen. Ved også å la elevene bli representert i skolenes tilsettingsutvalg, er elevene med på å ansette sine egne lærere. Det åpnes for at rektorstillinger blir åremålsstillinger, og at disse også kan besettes av personer med annen erfaring enn fra skoleverket.
For å gjøre fagmiljøene mer interessante blant lærerne må ikke fagtilbudene splittes opp på for mange skoler. Samarbeidet mellom fagopplæringen og bedriftene styrkes for å sikre best mulig kvalitet på lærlingene og opplæringen.
Høyre vil støtte utdanningstilbud som representerer et alternativ til ordinær videregående skole - som Arbeidsinstituttene, private skoler og minst en IB-linje i Buskerud. Det må arbeides aktivt overfor statlige myndigheter for å øke antall studieplasser, og utvide tilbudet innen høyskoleutdanningen i Buskerud.
KULTUR
Høyre vil ta vare på kulturarven og føre en aktiv kulturpolitikk. For Høyre har kulturen en egenverdi. Kunst og kultur stimulerer fantasi og engasjement hos det enkelte mennesket. Høyre ser det derfor som en viktig oppgave å dra flest mulig med i aktiv medopplevelse og kulturell utfoldelse.
Den offentlige bevilgningspolitikken må ta sikte på å løfte kvalitetsnivået, sikre rekrutteringen og ta opp nye oppgaver. Prinsipielt søker Høyre kvalitet og mangfold, samtidig som nyskaping må møtes med åpenhet.
Det er en kulturpolitisk hovedoppgave å verne våre kulturminner, som ledd i målet om å skape tradisjonsbevissthet og historieforståelse hos nye generasjoner.
Høyre vil stimulere til personlig innsats på lokalplan i frivillige lag og organisasjoner innenfor musikkliv, teaterarbeid, språk og litteratur, media, barne- og ungdomsarbeid, idrett, fysisk fostring og friluftsliv.
Høyre vil fortsatt oppmuntre til samarbeid og fleksible løsninger i kulturlivet, blant annet mellom kulturorganisasjoner og arrangører i kommunene, profesjonelle og amatører, kulturliv og reiseliv.
Overfor sentrale myndigheter vil Høyre sikre Buskerud sin del av de statlige kulturmidlene.
NEI TIL MER STAT
Buskerud Høyre tar avstand fra den stadig sterkere makten staten får over enkeltpersoner og det lokale selvstyret.
Fylkesmannens kontor er ikke et folkevalgt organ. Derfor må fylkesmannens arbeid begrenses til kontrolloppgaver, og ikke utføre forvaltningsoppgaver slik det i dag gjøres i stadig større grad. Buskerud Høyre mener at statlige forvaltningsoppgaver på fylkesnivå må legges under kommunal eller regional folkevalgt kontroll.
Spesielt fylkesmannens miljøvernavdeling tar ofte avgjørende beslutninger som griper inn i folk, bedrifter og kommuners hverdag. Avgjørelser som med fordel kunne vært fattet nærmere den enkelte. Fylkesmannens miljøvernavdeling bør derfor umiddelbart legges under folkevalgt kontroll.
En stadig sterkere sentralstyring av det lokale selvstyret, svekker mulighetene for å finne løsninger som er tilpasset det enkelte lokalsamfunn. Dette er med på å true det verdifulle mangfoldet vi har ved at alle norske lokalsamfunn er forskjellige.
