
22.03.2002
Bjarne Håkon Hanssen
Fokus på kvalitet i eldreomsorgen
Arbeiderpartiets sosialpolitiske talsmann Bjarne Håkon Hanssen fremmet fredag 22. mars 2002 en interpellasjon til sosialministeren, der han retter søkelyset mot kvaliteten i norsk eldreomsorg. Spørsmålet han stiller er om vi trenger en kvalitetsreform i eldreomsorgen, når den store eldresatsingen fra 1997 nå sluttføres.
- En god og verdig eldreomsorg er et grunnleggende velferdsgode. Jeg vil hevde at kvaliteten på et velferdssamfunn egentlig kan måles gjennom samfunnets evne til å gi sine eldre en omsorg preget av verdighet. Derfor er den politiske fokus på kvalitet, innhold og etikk i eldreomsorgen grunnleggende, sier Hanssen.
Formålet med interpellasjonen er å involvere Stortinget i en debatt allerede i forkant av at regjeringen legger fram en stortingsmelding om eldreomsorgen. Med dette vil Hanssen ta initiativ til et bredt samarbeid i Stortinget om å sikre at alle eldre skal få det tilbudet de trenger, med god kvalitet på tjenestene.
I interpellasjonen vil Hanssen fokusere på hvordan kommunene bedre kan settes i stand til å styrke eldreomsorgen, og han trekker spesielt fram den formidable utfordringen vi har i forhold til å rekruttere fagfolk. Han understreker videre hvor viktig det er å spille på lag med kommunene i arbeidet med å bedre kvaliteten i eldreomsorgen, slik at nye kvalitetsforskrifter ikke bare virker til å skape ytterligere fortvilelse over kommunale prioriteringer.
- Mange kommuner er svært bekymret for hvordan de skal klare å møte eldrebølgen i årene framover. Derfor mener jeg vårens stortingsbehandling skal ende opp med en klar strategi for å sikre alle kommuner det antall heldøgns omsorgsplasser de trenger for å oppnå en dekningsgrad på 25 prosent av alle innbyggere over 80 år. Særlig gjelder dette sykehjemsplasser, sier Bjarne Håkon Hanssen.
Hanssens innlegg I Stortinget 22. mars 2002
I løpet av våren skal Stortinget behandle en stortingsmelding om eldreomsorgen. Regjeringen har sagt at den vil legge fram en melding som oppsummerer effektene av den eldresatsingen som Stortinget vedtok i 1997. Regjeringen har også sagt at stortingsmeldingen skal vende blikket framover. Regjeringens beslutning om å legge fram en egen stortingsmelding om situasjonen i eldreomsorgen er klart i tråd med stortingets ønsker.
En god og verdig eldreomsorg er et grunnleggende velferdsgode. Mange eldre opplever fortsatt uverdige tilbud i eldreomsorgen. Det er uverdig for Norge. Derfor er vårens behandling av den nye stortingsmeldingen om eldreomsorgen svært viktig. Denne interpellasjonen har som målsetting å involvere Stortinget i en debatt allerede i forkant av at regjeringen fullfører sin melding. Interpellasjonen kan derfor også forstås som et initiativ til et bredt samarbeid i Stortinget for å gjøre noe for de som i dag ikke får det tilbud de fortjener. Og selvfølgelig; sikre alle de som etter hvert vil få behov for eldreomsorg tjenester av god kvalitet.
Fra mange hold påstås det at eldresatsingen som ble vedtatt i 1997 har vært mislykket. Arbeiderpartiet er ikke enig i det. Jeg har den siste tiden hatt gleden av å reise rundt til mange steder i landet, og jeg har i den forbindelse besøkt og sett mange nye omsorgsboliger og sykehjem som er realisert gjennom eldreplanen av 1997. Det har vært inspirerende. Mange eldre har fått en vesentlig forbedret livskvalitet som følge av tiltak iverksatt i kjølvannet av eldreplanen.
Kommunene er blitt kraftig kritisert for at de i for sterk grad har satset på bygging av omsorgsboliger, og i for liten grad har stått på for å bygge et tilstrekkelig antall sykehjemsplasser. Jeg er enig i at det er behov for flere sykehjemsplasser, men jeg mener at kritikken mot kommunene for at de har bygd et betydelig antall omsorgsboliger er overdrevet. For det første mener jeg oppriktig at kommunene langt på vei har fulgt sterke politiske signaler om å satse på omsorgsboliger. Dessuten er det uten tvil mange som gjennom omsorgsboligen og hjemmetjenestene har fått et så godt tilbud at de ikke har behov for sykehjemsplass. Det er klart feil å hevde at omsorgsboligene gjennomgående har bommet på målgruppen.
Samtidig mener jeg at man etter hvert har grunnlag for å hevde at omsorgsboligene ofte ikke egner seg til å gi tilbud om heldøgns pleie og omsorg. Ut fra det kan en konstatere at en hovedoppgave for regjeringen i den kommende stortingsmelding blir å skissere hvordan de kommunene som fortsatt har for få sykehjemsplasser, kan få dette behovet dekket på en slik måte at de ikke diskrimineres i forhold til kommuner som allerede har gjennomført utbyggingen.
Jeg forutsetter altså at vårens stortingsbehandling skal ende opp med en klar strategi for å sikre alle kommuner det antall heldøgns omsorgsplasser, særlig sykehjemsplasser, de trenger for å tilfredsstille normen som tilsier en dekningsgrad på 25 % av alle innbyggere over 80 år. I praksis gjelder dette særlig bygging av sykehjemsplasser.
Men eldreomsorgen er ikke god selv om bygningene er gode. Det må nå tas initiativ for en ny satsing i eldreomsorgen. Vi må nå sørge for en eldreomsorg som er faglig god for alle. Rapporter viser at for mange eldre i dag ikke får dekket grunnleggende velferdsgoder. Stortinget må forplikte seg selv på at dette ikke kan fortsette. Spørsmålet blir; hvordan skal vi gå fram for å få til det?
Jeg tror en grunnleggende erkjennelse er viktig: Kommunene tilbyr ikke en dårlig eldreomsorg fordi kommunepolitikerne mangler det samme sterke sosiale engasjement som vi i denne sal har. Skal eldreomsorgen gjennomgående styrkes må også kommunenes økonomiske evne til å gi denne omsorgen styrkes. Fordi; økt kvalitet i eldreomsorgen henger nøye sammen med det antall fagpersoner som til enhver tid jobber i omsorgen.
Jeg har sett at sosialministeren vurderer å forstreke kvalitetsforskriften. Jeg vil ikke motsette meg det, dersom sosialministeren på en troverdig måte gjør rede for hvordan kommunene skal settes i stand til å oppfylle forskriften. Men hvis forskriften skal brukes til å "tyne" kommunal prioriteringsfortvilelse ytterligere, kan ikke sosialministeren påregne Arbeiderpartiets støtte.
En offensiv invitt til samarbeid med Kommune-Norge kan også danne grunnlaget for å innføre en kvalitetsforskrift i den hjemmebaserte omsorgen, og i tillegg danne grunnlaget for at Helsetilsynets gis adgang til "å sette makt bak" sine tilsyn.
Mange tar til orde for å innføre en minstestandard for bemanning i eldreomsorgen. Jeg mener også at dette kan være et hensiktsmessig forslag, men ikke innført i "krig" med kommunene. Derfor vil jeg veldig klart utfordre sosialministeren på følgende; hvordan vil hun og regjeringen involvere kommunesektoren i det arbeidet hun nå skal gjøre med den kommende stortingsmeldingen om eldreomsorgen?
Vi vet at tida som kommer er preget av at vi får stadig flere eldre, og vi får stadig flere eldre eldre. Mange av disse vil få behov for en faglig god eldreomsorg. En faglig god eldreomsorg trenger fagfolk. Vi står overfor en formidabel rekrutteringsutfording.
Rekruttering har nøye sammenheng med lønns- og arbeidsforhold. Uten bedre lønns- og arbeidsforhold enn det vi i dag finner i eldreomsorgen vil vi ikke lykkes.
Det må settes en faglig standard. I Oslo får du ikke lov til å kjøre drosje uten å ha kvalifisert deg ved å ta "drosjelappen". Men i Oslos eldreomsorg kan du begynne på dagen. Derfor må den kommende stortingsmeldingen behandle rekrutteringsutfordringen grundig. Hva skal være vår strategi for å heve statusen til eldreomsorgen som arbeidsplass ? Jeg tror ikke vi kan lykkes uten en framtid preget av ansatte som daglig kan si til seg selv at "jeg gjør en viktig jobb" - "jeg kan mitt fag - og vet hva jeg gjør" - "jeg står inne for det faglige innholdet i det vi gjør" - og - "mitt arbeid verdsettes av samfunnet". Vi er langt unna en slik virkelighet i dag.
President ! Med fare for å virke pompøs vil jeg si at kvaliteten på ethvert samfunn egentlig kan måles gjennom samfunnets evne til å gi sine eldre en omsorg preget av verdighet. Derfor er den politiske fokus på kvalitet, innhold og etikk i eldreomsorgen grunnleggende. Det er derfor jeg også stiller spørsmålet til sosialministeren. Hva kan vi gjøre for å øke kvaliteten i norsk eldreomsorg, trenger vi rett og slett en kvalitetsreform?
