
Søndag 6. juli 1997
Odd Holten på Østfold KrFs sommerstevne i Rakkestad:
NORGE TRENGER EN REGJERING MED BAKKEKONTAKT
-Nå er det på tide at Norge får en regjering med bakkekontakt, og som kjenner virkeligheten rundt om i kommuner og fylkeskommuner. Gang på gang har sentrumspartiene måttet presse Arbeiderpartiet med på løsninger for å unngå at tjenestetilbudene ble rasert som følge av regjeringens budsjettforslag. I sin iver etter å vise sin sosialøkonomiske skoleflinkhet, er regjeringen villig til å føre en usolidarisk politikk. Det sa stortingsrepresentant Odd Holten på Østfold KrFs sommerstevne i Rakkestad søndag.
-Blir det dannet en sentrumsregjering etter valget, vil den forplikte seg til å legge fram et forslag om å øke minstepensjonene med ett tusen kroner i måneden når den skal legge fram sitt forslag til statsbudsjett. Dette kunne vært vedtatt før sommerferien, men Arbeiderpartiet og Høyre valgte å blokkere et slikt håndslag til minstepensjonistene. De anklager sentrumspartiene og de andre som støttet forslaget for "overbud" og manglende inndekning, men faktum er at balansen i budsjettet er betydelig bedre nå enn den var i det forslaget til statsbudsjett som Regjeringen la fram sist høst. Betyr det at Regjeringens budsjettforslag fra sist høst var uansvarlig? sa Odd Holten.
-Regjeringens manglende virkelighetskontakt ble ytterligere bekreftet for noen dager siden, da Jaglands stabssjef Brit Schultz gikk ut og sa at minstepensjonistene ikke har noen grunn til å klage, for de fikk én prosent mer i inntektsøkning enn folk flest, sa Holten, som karakteriserte dette utspillet som "prosentmagi".
-Ingen kan betalte med prosenter når man foretar innkjøp. Det kan heller ikke pensjonistene gjøre, sa Odd Holten, som mente at slike uttalelser viste en mangel på sosiale antenner i regjeringskvartalet.
-Til sammenlikning kan jeg nevne at én Orkla-aksje koster hele det beløpet som minstepensjonistene har fått i økning. Når Bergen bystyre har vedtatt å gi alle sine minstepensjonister i byen et ekstra én-gangsbeløp på 500 kroner, tilsvarer det nesten like mye som det stortingsflertallet av Arbeiderpartiet og Høyre er villige til å gi landets minstepensjonister, sa han.
Odd Holten la til at han blir både oppgitt og frustrert når tidligere stortingsrepresentanter, som må sies å høre til pensjonistadelen, kritiserer de som vil gi minstepensjonistene et sårt tiltrengt løft. -For å få et slikt løft, er det nødvendig med en ny regjering. I den forbindelse må velgerne huske at en stemme på Høyre eller Fremskrittspartiet, er det samme som en stemme på en fortsatt Jagland-regjering, sa Odd Holten under Østfold KrFs sommerstevne i Rakkestad søndag.
