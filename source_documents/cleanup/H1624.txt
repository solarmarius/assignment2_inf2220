
Stortinget, 24. mars 2000
FREMSKRITTSPARTIETS
STORTINGSGRUPPE
fra Stortingsrepresentant Øyvind Vaksdal (FrP)
NORVIKS FALLSKJERM
OPP I STORTINGET
Stortingsrepresentant Øyvind Vaksdal fra Fremskrittspartiet tar i Stortingets spørretime førstkommende onsdag opp spørsmål om olje- og energiministeren er enig i den kritikk som er reist mot tidligere konsernsjef i Statoil, Harald Norviks fallskjerm. Vaksdal ber også olje- og energiministeren som Statoils generalforsamling ta initiativ for å rydde opp i disse forhold.
- Jeg har forståelse for at Statoil i konkurranse med andre selskaper, har gode lønns og arbeidsbetingelser for å tiltrekke seg dyktige ledere, sier Vaksdal i en kommentar, - men denne avtalen går etter mitt skjønn langt utover det som er vanlig.
Det innleverte spørsmål lyder:
Flere presseoppslag den siste uken har i sterke ordelag kritisert den kostbare fallskjerm Statoils tidligere konsernsjef har mottatt som sluttvederlag. Ifølge Dagbladet 22. mars kan denne beløpe seg til opp mot 40 millioner kroner. Er olje- og energiministeren enig i den kritikk som er reist mot at et heleid statlig selskap skal ha slike avtaler, og hva vil olje- og energiministeren som Statoils generalforsamling foreta seg for å rydde opp i disse forhold?
