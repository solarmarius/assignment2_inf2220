
19. juni 2000
Sentralstyret, EUs patentdirektiv
Patentdirektivet åpner ikke for patentering av plantesorter og dyreraser.
Vedtak fra Arbeiderpartiets sentralstyre 19. juni 2000 om EUs Patentdirektiv.
Vedtak
1. Intervensjonen til fordel for Nederland i søksmålet for EF-domstolen om direktivets gyldighet opprettholdes.
2. Arbeiderpartiet vil satse aktivt på utviklingen av bioteknologi. For å sikre norsk næringsliv de samme rammebetingelser som utenlandske konkurrenter, er det viktig at Norge er med på internasjonale reguleringer av bioteknologi. Arbeiderpartiet vil legge dette til grunn i sin videre håndtering av spørsmål vedrørende patentdirektivet og EØS-avtalen.
3. Arbeiderpartiet vil frem til en eventuell behandling i EØS-komiteen arbeide med ulike tiltak som kan imøtekomme de hovedinnvendinger som er reist i debatten om patentdirektivet i norsk og internasjonal debatt. Lov om medisinsk bioteknologi og genteknologi må gås igjennom og kontroll og administrasjonsapparatet styrkes.
4. Ved en eventuell innlemmelse av direktivet i EØS-avtalen vil Arbeiderpartiet gå inn for at det tas inn en tilpasningstekst til direktivet i EØS-komiteens beslutning om forholdet til biodiverstitetskonvensjon og andre folkerettslige avtaler som både EFTA/EØS-statene og EU er bundet av. Ved en eventuell motstrid mellom direktivet og slike avtaler, skal sistnevnte få forrang.
5. Norge vil som en del av bistandspolitikken stille kapital til rådighet slik at patentrettigheter også kommer u-land tilgode.
Bakgrunnsnotat fra patentgruppa i Arbeiderpartiet
EUs direktiv om rettslig beskyttelse av bioteknologiske oppfinnelser (Patentdirektivet)
1. Gjeldende norsk rett - patentloven
Som utgangspunkt gjelder de samme regler og prinsipper for patentering av bioteknologiske oppfinnelser som for andre typer oppfinnelser.
Etter patentloven kan det oppstilles fire hovedvilkår for å gi patent, jf. §§ 1 og 2:
· Oppfinnelsen må være ny,- den må innebære en nyhet i forhold til den kunnskap som var tilgjengelig på tidspunktet for innlevering av patentsøknaden.
· Oppfinnelsen må ha oppfinnelseshøyde,- den må skille seg vesentlig fra den allment tilgjengelige kunnskapen.
· Oppfinnelsen må være reproduserbar,- det må være mulig å gi en slik beskrivelse av oppfinnelsen at en fagperson kan gjenta den med samme resultat hver gang.
· Oppfinnelsen må kunne utnyttes industrielt,- den må løse et teknisk problem ved hjelp av naturens materiale og energi. Det kreves ikke at oppfinnelsen må kunne utnyttes innenfor det man tradisjonelt betegner som industriell virksomhet.
Dersom disse vilkår er oppfylt, har patentsøker krav på patent.
Rene oppdagelser faller utenfor lovens oppfinnelsesbegrep. Grensedragningen innebærer at den som oppdager hittil ukjent biologisk materiale i naturen og beskriver dette, bare har gjort en ikke-patenterbar oppdagelse, selv om materialet løser et teknisk problem. Dersom vedkommende i tillegg har isolert eller bearbeidet det biologiske materialet og funnet ut hvordan det kan brukes til å løse et teknisk problem, kan det foreligge en patenterbar oppfinnelse, fordi materialet foreligger i en annen form enn det gjør i naturen.
Patentloven § 1, 4. ledd oppstiller flere skranker for adgangen til å få patent på biologiske oppfinnelser. Selv om de fire grunnvilkår er oppfylt, gis det likevel ikke patent på
· Oppfinnelser hvis utnyttelse vil stride mot sedelighet eller offentlig orden.
· Plantesorter eller dyreraser eller vesentlige biologiske fremgangsmåter for fremstilling av planter eller dyr. Patent kan imidlertid gis på mikrobiologiske fremgangsmåter og produkter av slike fremgangsmåter.
Et patent gir patenthaveren rett til å nekte andre å utnytte oppfinnelsen kommersielt i 20 år.
2. EUs patentdirektiv
2.1. Bakgrunn
Bakgrunnen for EUs direktiv er den raske bioteknologiske utviklingen de senere årene og betydningen patenter har for denne utviklingen. Patentrettigheter stimulerer til teknologisk utvikling ved at oppfinneren i en periode får rett til uten konkurranse å ta ut de økonomiske fordelene ved oppfinnelsen. EU mente patentlovgivningen bør harmoniseres av hensyn til det indre marked, men også fordi det knyttet seg viktige etiske aspekter til patentering av bioteknologiske oppfinnelser og biologisk materiale. Ikke minst knyttet det seg etiske avveininger til spørsmålet om hva som bør være patenterbart og hva som ikke bør være det.
I 1988 utarbeidet Kommisjonen et forslag til direktiv om rettslig beskyttelse av bioteknologiske oppfinnelser. Rådet brukte lang tid på å forhandle seg frem til et felles standpunkt. Direktivet ble imidlertid forkastet av EU-parlamentet i 1995. Kommisjonen la frem et nytt forslag, som Parlamentet møtte med over 60 endringsforslag. Kommisjonen tok inn de fleste endringene da de la frem det endelige forslaget. Parlamentet vedtok direktivet i mai 1998, mens Rådet foretok endelig vedtak i juli 1998. Nederland stemte imot, mens Belgia og Italia avsto fra å stemme. Generelt kan det sies at Parlamentet hele tiden har krevd en sterkere betoning av de etiske aspekter, og at Kommisjonen i stor grad har fulgt opp dette.
Forholdet mellom Biodiversitetskonvensjonen og Patentdirektivet har vært gjenstand for drøftelser forut for vedtagelsen av direktivet, også i EU-parlamentet. Flertallet har ansett det slik at Direktivet ikke strider mot konvensjonen, og har derfor vedtatt direktivet. For ordens skyld har man imidlertid også funnet grunn til å innta en uttrykkelig henvisning til konvensjonen i direktivet.
Biodiversitetskonvensjonen kan sies å ha forrang fremfor direktivet, men hva dette vil bety i praksis er uklart. Imidlertid må man legge vekt på at Biodiversitetskonvensjonens status innenfor EU er gjenspeilet allerede i direktivet, som for øvrig også i artikkel 1 nr 2 slår fast at direktivet ikke berører medlemsstatenes forpliktelser etter Biodiversitetskonvensjonen.
Innenfor EØS-avtalen vil Biodiversitetskonvensjonen som sådan ikke ha forrang, men p.g.a. EU-domstolens praksis vil den kunne bli tillagt betydelig vekt ved tolkning av EØS-avtalen.
Nederland har gått til annulasjonssøksmål for EF-domstolen der de krever direktivet kjent ugyldig, bl.a. pga. motstrid med FNs biodiversitetskonvensjon. Det hevdes bl.a. at direktivet vil hindre en rettferdig fordeling av utbyttet fra utnyttelsen av biologisk materiale, slik konvensjonen legger opp til. Nederland har også anført at direktivet er vedtatt etter feil bestemmelse i EF-traktaten. Norge (under regjeringen Bondevik) og Italia har inngitt innlegg til støtte for Nederlands søksmål. Norge hevder imidlertid ikke at direktivet er i direkte motstrid mot biodiversitetskonvensjonen, men argumenterer for at direktivet vil motvirke målsettingene i konvensjonen. Frankrike støtter EU-kommisjonen. Dom i Nederlands sak vil neppe falle før høsten 2001. EU-landene skal gjennomføre direktivet i nasjonal rett senest 30. juli i år. Søksmålet har i så måte ikke oppsettende virkning.
2.2. Innhold
Direktivet inneholder bestemmelser for harmonisering av medlemslandenes patentlovgivning. Formålet med direktivet er å stimulere til bioteknologisk forskning og produktutvikling.
Utgangspunktet er at bioteknologiske oppfinnelser skal kunne beskyttes på samme måte som andre oppfinnelser. Dette er også utgangspunktet for den norske patentloven.
Patentdirektivet oppstiller regler om hva som kan patenteres. Det oppstiller ikke regler om utvikling og bruk av bioteknologiske oppfinnelser. Disse spørsmålene reguleres av nasjonal rett. Heller ikke den norske patentloven oppstiller regler for utvikling og bruk av bioteknologiske oppfinnelser. Generelt kan man si at patentretten er et dårlig egnet virkemiddel til å hindre uønsket aktivitet på bioteknologi-området. Dette må reguleres gjennom lov om medisinsk bioteknologi og lov om genteknologi.
Patentdirektivet skiller mellom oppdagelser og oppfinnelser. Det er bare oppfinnelser som kan patenteres. Dette innebærer et skille mellom naturlig forekommende materiale og materiale som er adskilt fra naturen, der bare sistnevnte kategori kan patenteres. Slik er det også etter den norske patentloven. Hvor grensen går mellom oppdagelse og oppfinnelse er imidlertid uklart, både i forhold til norsk patentlovgivning, og i forhold til EUs patentdirektiv.
Patentdirektivet forbyr patentering av mennesker og metoder for fremstilling av mennesker. Også kjønnsceller og fostre er omfattet av forbudet. Derimot kan deler av mennesker patenteres, dvs. gener og celler og antagelig også hele organer, forutsatt at det dreier seg om en oppfinnelse, og ikke bare en oppdagelse: En del av det menneskelige legemet, som er isolert fra det menneskelige legemet eller på annen måte frembrakt ved teknisk fremgangsmåte, herunder en sekvens eller delsekvens av et gen, kan utgjøre en patenterbar oppfinnelse, selv om sådan del i sin oppbygging er identisk med oppbyggingen i en naturlig forekommende del. Den norske patentloven åpner til en viss grad for patentering av biologisk materiale hentet fra dyr. Ut fra tilsvarende betraktninger vil det nok i visse tilfeller kunne gis patent på biologisk materiale også fra mennesker, f.eks. genmateriale og ikke-differensierte enkeltceller. I Norge har det vært gitt patent på gener fra mennesker, i tilfeller der Patentstyret har ment at kravet om oppfinnelseshøyde var oppfylt. Spørsmålet om hvor langt patenteringsadgangen strekker seg, kan neppe anses som helt avklart etter patentloven. Heller ikke patentdirektivet er klart på dette punkt.
Direktivet åpner for patent på oppfinnelser som består i at en plante eller et dyr er tilført særlige egenskaper, eller at biologisk materiale inngår i en ny fremgangsmåte for fremstilling av produkter. Rettstilstanden når det gjelder patenteringsadgangen på planter og dyr i Norge kan ikke sies å være endelig avklart, noe også Patentstyret påpeker i sin høringsuttalelse til patentdirektivet. Spørsmålet kan bare endelig avklares gjennom en lovendring eller en dom fra Høyesterett. Etter ordlyden i den norske patentloven er det kun plantesorter og dyrearter som er unntatt fra patenteringsadgangen. Spørsmålet om unntaket også skal omfatter planter og dyr er ikke berørt i lovens forarbeider og har heller ikke vært prøvet av domstolene eller av Patentstyrets 2. avdeling. Bestemmelsens ordlyden tilsvarer artikkel 53 i den europeiske patentkonvensjon av 1973, som Norge i henhold til EØS-avtalens protokoll 28 er forpliktet til å ha tilsvarende materielle bestemmelser som. Tolkningen av bestemmelsen er ikke fullt ut avklart, men det er en utbredt oppfatning at forbudet ikke omfatter planter og dyr som sådan.
I Norge har det imidlertid blitt hevdet i flere Stortingsmeldinger og av Stortinget etter at bestemmelsen ble vedtatt at unntaket også omfatter planter og dyr. Dersom en legger til grunn uttalelsene i etterarbeidene vil en gjennomføring av direktivet i norsk rett medføre en utvidelse av den norske patentlovens adgang til å patentere planter og dyr.
Patentdirektivet åpner for patent på en isolert eller bearbeidet mikroorganisme.
Patentet gir ingen enerett til å utnytte naturlig forekommende eksemplarer av den samme mikroorganismen. Det samme gjelder etter den norske patentloven. Etter denne kan det gis patent på genmodifiserte eller naturlige forekommende mikroorganismer, dersom de øvrige patenteringsvilkårene er oppfylt. Differensierende celler fra planter, dyr og mennesker regnes ikke som mikroorganismer i relasjon til reglene om patenteringsadgangen i patentloven § 1.
· Mikroorganismer kan kort og upresist beskrives som levende organismer av mikroskopisk størrelse. Mikroorganismer er i stand til å formere seg eller til å overføre genetisk materiale, og kan således defineres som liv. I den forstand er det rett å hevde at EUs patentdirektiv åpner for patent på liv. Slik er det også etter den norske patentloven.
· Et gen er en rent kjemisk forbindelse som har en styrende funksjon i utviklingen av en levende organisme. Gener kan derimot aldri i seg selv utvikles til en organisme. Naturlige forekomster av gener kan ikke patenteres. En forsker som kan kartlegge eller beskrive et gen kan ikke få patent på genet. Når forskeren har oppdaget hva genet gjør, kan han i følge direktivet patentere oppdagelsen sin. Det er opp til den nasjonale lovgivning å regulere om forskeren skal kunne bruke denne oppdagelsen. Det er antatt at forbudet mot patentering i den norske patentloven § 1, 4. ledd ikke omfatter gener. Dette betyr at patentloven åpner for patentering av bearbeidet eller isolert genmateriale dersom grunnvilkårene for patent er oppfylt. I Norge ble det første gang gitt produktpatent på et gen i 1988. Patentet gjaldt en syntetisk fremstilt kopi av et naturlig forekommende menneskelig gen. Rettstilstanden her er uklar. Det er antageligvis slik at naturlige forekomster av genet heller ikke etter norsk rett kan patenteres, da dette neppe oppfyller kravet om oppfinnerhøyde. Men dersom genet kan settes inn i en industriell prosess, kan det ikke utelukkes at patent kan gis etter patentloven.
2.3. Praktiseringen av patentdirektivet
Det vil fortsatt være nasjonale patentmyndigheter - i Norge Patentstyret - som vurderer om vilkårene for patentering er oppfylt i det enkelte tilfellet. Det må likevel antas at ESA og EFTA-domstolen ikke vil godta at Norge praktiserer vilkårene for patentering (jf. pkt. 1) særlig strengere enn EU-landene.
3. Norges posisjon
Patentdirektivet er EØS-relevant. Ifølge EØS-avtalen art. 102 skal EØS-komiteen treffe beslutning om endring av et vedlegg til EØS-avtalen så nær i tid som mulig etter at Fellesskapet har vedtatt tilsvarende lovverk, med sikte på samtidig iverksettelse i EU og EØS. Spørsmålet om innlemmelse av patentdirektivet i EØS-avtalen kan derfor ventes å komme opp forut for utløpet av EU-landenes frist for gjennomføring av direktivet. Det forventes at saken kan komme opp på EØS-komiteens møte enten i juni eller juli. Når spørsmålet om innlemmelse av direktivet er reist i EØS-komiteen, forventes partene å komme til enighet innen 6 måneder.
4. Hvilke valgmuligheter har Norge?
Patentdirektivet er vedtatt i EU og gjennomføres i EU-landene, uansett hvilket standpunkt Norge måtte ta. Det Norge skal ta stilling til er hvorvidt vi ønsker å innlemme direktivet i norsk lovgivning, eller å avvise det gjennom å legge ned veto i EØS. Island og Liechtenstein vil trolig være innstilt på å akseptere direktivet. Også Sveits vil trolig tilpasse seg direktivet.
Et veto vil få virkning mellom EFTA/EØS-landene og EU. I henhold til EØS-avtalen har EU rett til å iverksette mottiltak dersom Norge ikke følger opp sine forpliktelser i forhold til EØS og opprettholder norsk lovgivning på området, ved at den berørte delen av det aktuelle vedlegget i avtalen settes midlertidig ut av kraft, om ikke EØS-komiteen beslutter det motsatte. Det kan videre bli tale om politiske reaksjoner som ikke er regulert i EØS-avtalen.
Et veto vil således også få virkning mellom EFTA/EØS-landene, ved at patentdirektivet heller ikke blir gjeldende for Island og Liechtenstein. Videre vil et veto utløse konsekvenser i forhold til EØS-samarbeidet som sådan.
Konsekvenser av å si ja er at vi må harmonisere vår nasjonale patentlovgivning med EUs regelverk på området. Materielt sett innebærer det i hovedsak at Norge må åpne for patentering av planter og dyr, dog ikke plantesorter og dyreraser, og fremgangsmåter for fremstilling av planter og dyr - se pkt. 2.2. Dessuten vil patentering av genmateriale gi patentvern også for planter og dyr som materialet er satt inn i. Lovavdelingen i Justisdepartementet mener at avstanden mellom direktivets regler og patentloven på disse punkter er så stor at man ikke kan basere seg på prinsipper om samsvarstolkning. Det vil derfor være helt nødvendig å foreta endringer i patentloven for å gjennomføre patentdirektivet i norsk rett.
Norges støtte til det nederlandske søksmålet må vurderes, både i seg selv (om man er enig i intervensjonen - se under pkt. 2.1.), og i forhold til det standpunkt man tar til direktivet.
· En opprettholdelse av intervensjonen og et veto mot direktivet, er isolert sett uproblematisk. Tilsvarende dersom intervensjonen trekkes, og direktivet innlemmes.
· Det problematiske, logisk sett, vil være å opprettholde intervensjonen, samtidig som man sier ja til direktivet. Da må det i så fall tas forbehold for utfallet av saken for EF-domstolen.
Videre må konsekvensene i forhold til EU, EØS og Nederland, samt i forhold til den politiske prosessen i Norge vurderes.
5. Høringen i Norge
Næringslivet samt de aller fleste forskningsinstitusjonene mener at Norge bør akseptere direktivet, mens f.eks. livssyns-, bistands-, miljø- og bondeorganisasjonene går imot.
Ja-instansene frykter konsekvensene et veto kan få for norsk industri. Bioteknologiske oppfinnelser gjort i Norge vil kunne patenteres i utlandet. Det Europeiske patentverket (EPO) gir mulighet til å søke patent i alle medlemslandene under ett på grunnlag av reglene i Den europeiske patentkonvensjonen (EPC). Alle EU-landene, og et par land utenfor, har sluttet seg til konvensjonen. Norge er ikke medlem, men også norske oppfinnere kan søke patent etter EPO. Patentet vil ikke gjelde i Norge. Et norsk veto kan derfor føre til at forskning og utvikling, industriell produksjon og patentering vil skje utenfor landets grenser, slik at man i realiteten overlater verdiskapningen til andre. Et veto vil slik de ser det være et negativt signal til norsk næringsliv og til forskerne på området.
Nei-instansene mener at patentdirektivet gir patenthaveren en slags tidsbegrenset eiendomsrett til levende organismer/livsformer og mulighet til å påvirke deres utbredelse og utvikling. Dette bryter med grunnleggende etiske normer om respekt for naturens egenverd og integritet. Det hevdes videre at direktivet er i strid med biodiversitetskonvensjonen. Et sterkere patentvern leder til genrøveri, fordi det trolig ikke kan oppstilles som vilkår for patentering at oppfinneren oppgir opprinnelseslandet. Dette kan i særlig grad berøre u-landenes situasjon. En betydelig del av det avls- og foredlingsarbeid som finner sted innenfor landbruket skjer i dag i de industrialiserte land, og ofte med utgangspunkt i genetiske ressurser fra u-land. En omfattende adgang til å patentere dyr og planter vil kunne stenge u-land ute fra foredlet dyre- og plantemateriale, eller påføre dem tyngende utgifter for å få rett til å bruke materialet. Et norsk ja til direktivet vil særlig på dette punkt gi uheldige signaler til u-landene, som Norge tidligere har støttet på dette området.
6. Avsluttende bemerkninger
Bioteknologien er en vitenskap i rask vekst. Det er behov for internasjonale kjøreregler for å regulere teknologien og rettighetene til den, samt å forebygge og stoppe utglidning og misbruk. Spørsmålet er hva slags regulering som skal styre norsk bioteknologisk forskning.
Vårt formål må uansett være å bidra til å regulere den industrien og den forskningen som er under utvikling, både for å sikre et etisk rammeverk, og for å være med på den teknologiske utviklingen. Det gjelder både for bioteknologi generelt, og for patentlovgivningen.
Uansett hvilket standpunkt Norge tar i spørsmålet om EUs patentdirektiv, er direktivet vedtatt og vil bli gjennomført i EU. At Norge står utenfor, får ikke konsekvenser for andre enn Norge.
