
NSR
Valgprogram for perioden 2005-2009, valgkrets 6 Alta/Kvalsund
Innledning
NSR samler samer fra alle områder og fra ulike næringer og interessegrupper til arbeid for felles beste gjennom Sametinget. Alle samer skal behandles likeverdig i alle sammenhenger.
Vi vil fremme likeverd, solidaritet, fredelig sameksistens og samhold mellom ulike folkegrupper. NSR vil også jobbe for at respekt for menneskers avhengighet av naturen skal være en av de viktigste drivkreftene i vårt virke.
NSRs politisk regnskap
NSRs innsats og innsatsen fra organisasjonens medlemmer har ført til:
 et generelt mer positiv syn på det samiske og det flerkulturelle i valgkretsen
 at Kokelv sjøsamiske museum mottar faste tilskudd
 at Loppa kommune og Talvik tettsted er kommet med under Samisk utviklingsfonds virkeområde
 at Álttá Siida, som kombinert samisk barnehage og kulturhus, er under oppføring
 kommunal tilskudd og økt offisiell fokus på markeringen av Samefolkets dag
 økt bruk av det samiske flagget og det samiske språket, også under idrettsarrangementer
 at Alta kommune har vedtatt plan for samiskopplæring (2004-2007)
 at Alta kommune har vedtatt samiske stedsnavn
 økt samisk fokus ved gudstjenester og kirkelige handlinger
 at samisk lærernettverk er opprettet i Alta
 at Barne-og familievernets regionkontor for Nord-Norge ble etablert i Alta
 at Bergkunstsenteret er lokalisert til Alta
Samisk språk og kultur
Samisk språk og kultur er i ferd med å dø ut i kyst- og fjordområdene i Vest- Finnmark. Derfor er det gledelig at det er økende interesse for å lære samisk språk og kultur. Språket er en viktig faktor for å ta vare på den samiske kulturen. Selv om språket nesten er borte i våre områder, er den kulturelle tenkningen i de enkelte lokalsamfunn sterkt preget av vår gamle kultur. Dette grunnlaget oppfatter NSR som en god forankring for revitalisering av det samiske, og vi vil derfor arbeide for å fremme samisk språk og kultur ved:
 opprettelse av samisk språksenter i valgkretsen
 skilting og synliggjøring av de samiske stedsnavn
 at all samiskundervisning må foregå innenfor ordinær skoletid
 opprettelse av et eget lokalkontor for NRK Sámi Radio i vår valgkrets
 at samiske emner må ha en naturlig plass i skole- og barnehagesystemet, og da med lokal sjøsamisk forankring
 at skolekontoret har særlige ressurser for å koordinere samisk opplæringen i grunnskole/barnehage, og at det ansettes fast samisk lærervikar og flest mulig faste samiske lærerstillinger
 dokumentasjon og bruk av sjøsamisk duodji
 innsamling av muntlige kulturuttrykk i vår valgkrets
 at Alta Museum videreutvikles og utbygges til å huse flere samiskrelaterte utstillinger
 at flere offentlig bygg skiltes både på norsk og samisk
Næringsvirksomhet
Det naturbaserte grunnlaget har vært fundamentet for all samisk næringsvirksomhet. Med nærhet til ressursene i havet, store sjøarealer, berg- og mineralressurser og gode muligheter for jordbruk, er dette grunnlaget til stede i vår valgkrets. Dette danner mulighet for et variert næringsliv, dersom det føres en politikk som gjør dette mulig. I en slik sammenheng er det viktig at fiskeressursene bevares og forbeholdes fjordfiskerne, og at avsetningen sikres. Det må også åpnes for større mulighet for småskalajordbruk. Regelverket med støtteordninger må tilpasses for å kunne styrke de ulike næringene. Ikke-fornybare ressurser må forvaltes slik at de i første rekke kommer lokalbefolkningen til gode.
For å få til en endring av ressursforvalt-ningen som muliggjør fortsatt eksistens basert på egne premisser, må Sametinget få nødvendig innflytelse over:
 utformingen av fiskeripolitikken
 planleggingen om utnyttelse av andre marine ressurser
 jordbruksforhandlingene
NSR vil også særlig arbeide for at:
 reiselivsnæringen utvikles videre og at samiskrelatert turisme utvikles i tråd med samiske interesser
 utmarksnæringen sikres
 konflikter mellom ulike primær-næringer forebygges
 det etableres kommunale veksthus i distriktene, hvor ulike virksomheter kan samlokaliseres
 næringstiltak spesielt i distriktene støttes
 Samisk utviklingsfond utvides til å omfatte hele Alta kommune utenfor bygrensen, samt Stjernøya, Seiland og Sørøya i valgkretsen
I vår valgkrets utgjør reindriften en betydelig næring i sommerhalvåret. Dette må kommunene ta hensyn til, særlig i sine planer vedrørende arealbruk som berører beitegrunnlaget.
NSR vil ellers arbeide for:
 at de tradisjonelle næringene ikke for-trenges ved virksomhet på sjø og land
 å sikre rettighetene for lokalbefolkningen til ressursene langs fjordene og i fjorden for lokalbefolkningen
 innføre og eventuelt videreføre ordningen med ungdomskvoter og rekrutteringskvoter
 å sikre stabil og varig mottakssituasjon for fiskerne i Altafjorden
 å styrke og støtte kombinasjonsnæringer og utmarksnæringer i kommunen
 å sikkerhetstiltak, miljøhensyn og forskning i forbindelse med fiskeoppdrett prioriteres
 videre utvidelse av samisk virkeområde
 at kommunene kommer inn under forvaltningsområdet for samisk språk
 opprettelse av Bergkunstsenter
 at samiske aviser oppretter egne lokalkontor i kretsen
 at reindriftsforvaltningen opprettholder sitt hovedkontor i Alta
 at naturen forvaltes på en økologisk og bærekraftig måte
