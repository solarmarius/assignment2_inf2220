
14.10.02
Arbeiderpartiet
Stortings-støtte til Think
Arbeiderparti-representantene Olav Akselsen, Sylvia Brustad og Grethe Fossli (bildet) er blant dem som står bak et forslag til Stortinget om tiltak for at produksjon av el-bilen Think kan fortsette i Norge. De ber om at Regjeringen så raskt som mulig kommer med forslag som legger til rette for økt bruk av 0-utslippsbiler i Norge. - Forslaget kan blant annet inneholde vurdering av tiltak som offentlig innkjøp, økt fremkommelighet, firmabilbeskatning og andre innkjøpsincentiver, samt krav om at en vis andel av totalsalget av biler i Norge skal være 0-utslippsbiler, heter det i forslaget.
Arbeiderparti-representantene Olav Akselsen, Sylvia Brustad og Grethe Fossli (bildet) er blant dem som står bak et forslag til Stortinget om tiltak for at produksjon av el-bilen Think kan fortsette i Norge. De ber om at Regjeringen så raskt som mulig kommer med forslag som legger til rette for økt bruk av 0-utslippsbiler i Norge. - Forslaget kan blant annet inneholde vurdering av tiltak som offentlig innkjøp, økt fremkommelighet, firmabilbeskatning og andre innkjøpsincentiver, samt krav om at en vis andel av totalsalget av biler i Norge skal være 0-utslippsbiler, heter det i forslaget.
Her er Dokument 8 forslaget fra stortingsrepresentantene Olav Akselsen, Grethe Fossli, Sylvia Brustad, Marit Arnstad, Åslaug Haga, Inger Enger, Heidi Sørensen, Siri Hall Arnøy og Inge Arnstein Ryan om tiltak for å legge til rette for økt bruk av 0-utslippsbiler i Norge.
Til Stortinget
Bakgrunn
Myndighetene har over flere år jobbet med ulike tiltak for å tilrettelegge for økt bruk av 0-utslippsbiler i Norge, herunder fritak for engangs- og årsavgift, fritak av bompenger, fritak for vrakpantavgift, gratis offentlig parkering og lavere avgifter for elbil som firmabil og 0-sats på merverdiavgiften for elbiler. I tillegg har elbil-produsenten Think mottatt tilskudd og lån fra Statens nærings- og distriktsutviklingsfond (SND).
Ford Motor Company kjøpte elbil-produsenten Think Nordic for over tre år siden. Ford besluttet høsten 2002 å avslutter sitt engasjement i Think og har nedsatt en arbeidsgruppe med representanter fra selskapet og de ansatte som vil utforske enhver mulighet for fortsatt drift ved bedriften i Aurskog. I tillegg jobber en aksjonsgruppe, Think Nå, for at Think skal bli drevet videre i Norge som en ledende produsent av elektriske biler.
Aksjonsgruppen har utfordret Regjeringen til å forplikte seg på et konkret program for fremme av miljøbiler basert på elektrisitet, og de mener programmet bør omfatte:
åpning av bussfilene for elektriske biler
fjerning av firmabilbeskatning på elektriske biler
en klar forpliktelse fra sentrale myndigheter og statlige institusjoner om å velge elbil der det er praktisk mulig, gjennom innkjøp og bruk
opprettelse av et fond for å gi direkte støtte til privatkjøpere av elektriske biler
innføring av krav fra 2004 om at minst to prosent av det totale salget til norske bilimportører må være 0-utslippsbiler, samt øke andelen lineært til 20 prosent i 2013.
Aksjonsgruppen tror at dersom norske myndigheter forplikter seg på ovennevnte program, vil det gi en realistisk mulighet til tiltrekke seg investorer som kan utvikle bærekraftig forretningsvirksomhet ved miljøbedriften i Aurskog.
Som miljønasjon og stor oljeprodusent, har Norge et særlig ansvar for å drive frem utviklingen av ny, forurensningsfri teknologi. Veitrafikken står for 22 prosent av Norges totale CO2 utslipp. 0-utslippsbilene har ingen forurensende utslipp fra motoren og svært lav motorstøy sammenlignet med andre kjøretøy. Det er således viktig med fortsatt offentlig engasjement i utvikling, produksjon og tilrettelegging for økt bruk av 0-utslippsbiler i Norge, blant annet gjennom incentiver og rammebetingelser for brukerne. Gjennom fortsatt drift ved Think Nordic har Norge en reell mulighet til å produsere miljøvennlige biler og samtidig gjøre noe for forskning på alternative energikilder og utvikling av ny teknologi, i Norge.
Forslag:
Stortinget ber Regjeringen så raskt som mulig fremme forslag om tiltak som vil legge til rette for økt bruk av 0-utslippsbiler i Norge.
Forslaget kan blant annet inneholde vurdering av tiltak som offentlig innkjøp, økt fremkommelighet, firmabilbeskatning og andre innkjøpsincentiver, samt krav om at en vis andel av totalsalget av biler i Norge skal være 0-utslippsbiler.
