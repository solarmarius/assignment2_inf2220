
Tirsdag 9. august 1994
Skattepolitisk talsmann Einar Steensnæs (KrF):
RENTENE I STATSBANKENE
- ET TANKEKORS FOR REGJERINGEN?
Det er behov for en grundig og prinsipiell debatt om rentepolitikken i statsbankene, gjerne i form av en melding til Stortinget. Det må være et tankekors for regjeringen og for regjeringspartiet at rentenivået i Lånekassa og Husbanken er blitt så høyt at
bankene i dag er på kollisjonskurs med det som var hensikten med dem: Nemlig å sikre lik rett til bolig av rimelig standard, og lik rett til utdanning. Det sier stortingsrepresentant Einar Steensnæs, som er Kristelig Folkepartis skattepolitiske talsmann.
-De sosiale funksjonene ved disse bankene er blitt mer og mer utydelige i de senere årene, og vi har sett at ungdom under utdanning og ungdom i etableringsfasen som kunne stille sikkerhet for sine lån, har fått bedre betingelser på det private kredittmarkedet enn det statsbankene kunne gi. Dermed har Husbanken og Lånekassa blitt sittende igjen med en kundemasse som har fått dårligere betingelser, og som har representert en økt tapsrisiko for statsbankene, sier Einar Steensnæs. Han beskriver situasjonen som nok en bekreftelse på at "det er dyrt å være fattig".
Den tidligere undervisningsministeren legger ikke skjul på at han er godt fornøyd med at KrF var med og sikret flertall for en lavere rente på studielån som har hatt mindre enn sju års løpetid i forbindelse med revidert nasjonalbudsjett på forsommeren.
-KrF har vært en pådriver når det gjelder de forbedringer som har skjedd med studiefinansieringen det siste året. Vi har påpekt flere ganger den skjeve renteutviklingen i statsbankene, sammenliknet med det private kredittmarkedet, men lite har skjedd. Arbeiderpartiet har sittet med nøkkelen til et flertall for rentereduksjon i statsbankene i lang tid. Denne utviklingen må være et tankekors for et parti som i hele etterkrigstiden har stått for en sosial utdanningspolitikk og boligpolitikk. Jeg synes derfor det er positivt at kommunalminister Gunnar Berge nå i sommervarmen har signalisert at rentene i Husbanken skal ned. Jeg håper det betyr at regjeringen har tatt signalene både når det gjelder Lånekassa og Husbanken, sier Einar Steensnæs til slutt.
