
14.05.03
Reidar Sandal, saksansvarlig for kommuneøkonomi i Arbeiderpartiet
- HANDLEFRIHET KREVER MER PENGER
- Arbeiderpartiet er enig i prinsippet om at kommunesektoren skal ha stor politisk handlefrihet. Målet må være at overføringene til kommunesektoren i størst mulig grad er frie inntekter. Det er imidlertid svært viktig at ordningene er finansiert når de overføres fra øremerkede tilskudd til frie inntekter, slik at det ikke svekker kommunenes inntekter. Er de ikke det, er det innbyggerne som blir skadelidende, sier Reidar Sandal, saksansvarlig for kommuneøkonomi i Arbeiderpartiet, i en kommentar til statsministerens og kommunalministerens pressekonferanse om lokal handlefrihet.
- Den største trusselen mot det lokale sjølstyret er at Regjeringen, sammen med Fremskrittspartiet, fører en politikk som sulteforer kommunene. De tvinger kommunene til reduksjoner i skolesektoren, i eldreomsorgen og i kulturtilbudet. Det er noe helt annet enn den friheten Kjell Magne Bondevik og Erna Solberg nå snakker om. Ute blant kommunepolitikerne gir den skrale kommuneøkonomien redusert handlefrihet og det går ut over det lokale sjølstyret, sier Sandal.
Sandal viser til en undersøkelse fra Kommunenes Sentralforbund som ble presentert i februar 2003. Den viser at 56 prosent av kommunene i år reduserer ett eller flere tjenestetilbud for å få økonomien til å henge sammen.
- Når 55 % av kommunene sier de må bygge ned grunnskoletilbudet, og 47 % sier de må redusere i eldreomsorgen på grunn av at økonomien er for trang, viser det med all tydelighet at det er behov for å styrke kommuneøkonomien, sier Sandal.
Sandal frykter at Regjeringen vil gi kommunene for lite penger til viktige oppgaver som eldreomsorg og skole.
- Først når det økonomiske opplegget for kommunene legges fram i morgen, vil vi se om Regjeringen virkelig vil satse på det lokale sjølstyret. I Arbeiderpartiet vil vi gjøre det vi kan for å sikre skoletilbud og eldreomsorg i kommunene ved å bedre økonomien og dermed også styrke den lokale handlefriheten. Der vil vi være ufravikelige. Det hjelper ikke å øke kommunenes handlefrihet hvis de ikke har noe å handle for, sier Sandal.
