
19.10.2003
Venstre
Ny leder i Unge Venstre
Unge Venstres landsmøte har valgt Lars-Henrik Michelsen (22) som ny leder. Michelsen kommer fra Austevoll i Hordaland, og overtar lederansvaret etter Monica Tjelmeland.
I sin tale til landsmøtet sa Michelsen at han vil jobbe for å få Venstre til å bli tydeligere i internasjonale spørsmål: - Vi trenger en internasjonal rettsorden med fokus på enkeltindivider og menneskerettigheter. Å sende styrker for å støtte opp om USAs okkupasjon i Irak er en helt gal prioritering når vi samtidig lar være å hjelpe FN i internasjonalt legitime fredsoperasjoner, som i Kongo.Lars-Henrik Michelsen fremhever dessuten miljøpolitikk, en liberal innvandringspolitikk og Norges forhold til EU som tre viktige politiske områder for Unge Venstre.
- Vi ønsker at Venstre skal støtte et Norsk EU-medlemskap. Ikke for å få billigere kjøtt, men for komme med i kampen for et grønt og liberalt Europa. Unge Venstre ønsker Norge inn i EU for å påvirke, i stedet for å sitte på sidelinjen. EØS er en udemokratisk løsning. Som liberaler mener jeg at EU må endre deler av sin politikk og maktfordeling for å skape et mer demokratisk Europa, sier Lars-Henrik Michelsen.
