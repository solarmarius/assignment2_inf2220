
8. august 2005
Miljøpartiet de Grønne
De Grønne går inn for et nasjonalt sykkelløft
Miljøpartiet De Grønne synes "kulturløftet" er vel og bra, men mener at sykkelen òg fortjener et politisk krafttak. De lanserer nå "sykkelløftet", og ønsker over en femårsperiode å øremerke minst én milliard kroner ekstra til utbedring og utbygging av sykkelstier.
Nasjonal talsperson Trude Malthe Thomassen og fylkesleder Mats Indrefjord Høllesli i Rogaland mener at en oppgradering av sykkelvegnettet vil lønne seg økonomisk.
- En omfattende dansk undersøkelse konkluderer med at myndighetene vil spare rundt 20 milliarder kroner i helseutgifter hvis flere velger å sykle i stedet for å kjøre bil. I tillegg kommer en enorm miljøgevinst som følge av redusert forurensing. Sjøl om forholdene i Norge er noe annerledes enn i Danmark, er det grunn til å tro at dette vil være en særdeles profitabel investering for den norske staten, sier de to i en pressemelding.
Den danske transport- og energiministeren, Flemming Hansen, mener ifølge Fredriksborg Amts Avis at det høres ut som en god idé å satse på en sykkelkampanje. Men han skyver oppgaven over på lavere administrasjonsenheter, og Miljøpartiet De Grønne understreker derfor at de ønsker et nasjonalt løft finansiert med statlige midler. Intensjonen er at "sykkelløftet", sammen med en styrking av kollektivtransporten, skal bidra til å temme privatbilismen.
Det er særlig på kortere strekninger sykkelen kan konkurrere med bilen, og De Grønne viser derfor til at gjennomsnittslengden på en norsk biltur i dag er snaue fem kilometer.
- Halvdelen av alle reiser under én kilometer blir dessuten foretatt med bil, så forbedringspotensialet er utvilsomt stort. Det er derfor uforståelig at norske toppolitikere ikke foretar seg noe nå som vi sliter med å følge opp forpliktelsene i Kyoto-avtalen, samtidig som folkehelsen er sviktende, sier Høllesli.
