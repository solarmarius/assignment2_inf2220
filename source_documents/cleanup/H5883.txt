
16/5-02
Eli Sollied Øveraas (Sp):
Svekket eldreomsorg, skole- og barnehagetilbud!
Regjeringens forslag til avslutning av handlingsplanen for eldreomsorgen, er ikke i tråd med kommunenes behov og planer. Forslaget fra regjeringen på 2000 nye plasser står i grell kontrast til behovet på over 9000 nye plasser. Dette er en uverdig avslutning på eldresatsingen. Senterpartiet vil arbeide for at det blir flertall for at de kommuner som har fått sine planer godkjent av statlige myndigheter, får finansieringstilsagn og penger etter eldrereformens opplegg.
Kommunalminister Solberg varsler trangere tider for kommunene. Det er et stort paradoks at forslaget i kommuneproposisjonen vil medføre nedskjæringer både i skole- og barnehagesektoren, samtidig som Stortinget står samla bak ønske om en bedre skole, full barnehagedekning og lavere foreldrebetaling. Og kommunalministeren varsler også at framtidige offentlige budsjetter vil bli stramme. Samtidig innrømmer hun glatt at noen kommuner må redusere de tilbudene de har i dag.
Glemmer kommunalministeren at det er i kommunene folk bor? Glemmer hun at pengene kommunene ber om, og som de så sårt trenger, skal gå til å lønn og pensjon til kommuneansatte som gir oss velferdstilbud? Glemmer hun at de er disse som passer ungene våre i barnehagen, som underviser barna våre i skolen eller passer våre eldre når de ikke lenger klarer seg selv?
Mens alle stortingspolitikere snakker varmt om at nå skal det satses på skole og barnehage, kan konsekvensen neste år bli at skoler legges ned, skoletilbudet blir dårligere og barnehageplasser forsvinn. Dette henger ikke sammen!
Senterpartiet meiner at vi nå trenger et politisk oppgjør med underfinansieringen av kommunene slik at vi kan sikre innbyggerne et godt og trygt tilbud. Vi kan ikke lenger leve med en situasjon der folk ikke får de tjenestene de har blitt lovet og som de har krav på!
