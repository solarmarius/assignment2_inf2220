
3.3.2002
Venstres landsstyre:
Snøhvit-kompromiss må etterleves
Samarbeidsregjeringens opplegg for Snøhvit-utbyggingen bygger på det kompromisset som ligger i Sem-erklæringen. Venstre var skeptisk til utbyggingen, og Venstres landsstyre understreker viktigheten av at alle elementene i kompromisset blir etterlevd:
1) Det åpnes ikke for nye petroleumsprosjekter i Barentshavet før konsekvensvurderingen av alle sider ved slik virksomhet i det sårbare Barentshavet er kartlagt.
2) Snøhvitutbyggingen skal være et rent gassprosjekt, og det er uaktuelt å gi tillatelse til en utvidelse som også omfatter oljeutvinning.
3) Snøhvit skal betale CO2-avgift.
4) Regjeringen fortsetter arbeidet med å bidra til at gasskraftverket ved Snøhvit tar i bruk CO2-fri teknologi.
5) Vanlige demokratiske spilleregler skal følges ved at store investeringer knyttet til gasskraftverket må utsettes til konsesjon etter Energiloven og utslippstillatelse for bl.a. CO2 og NOx fra SFT foreligger, og vanlige klageregler er fulgt.
6) Det må understrekes at eventuell oppstart knyttet til LNG-anlegget nå må skje for utbyggers egen risiko.
