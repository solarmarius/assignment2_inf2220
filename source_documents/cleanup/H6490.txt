
19.12.02
KrFU
Nei til dødshjelp - ja til livshjelp
Norge må satse på å bygge opp et bra omsorgs- og pleietilbud til mennesker i livets avslutningsfase. Vi vil ha aktiv livshjelp framfor aktiv dødshjelp, uttaler landsstyret i Kristelig Folkepartis Ungdom (KrFU).
I den senere tid har undersøkelser blant helsepersonell vist at det er en holdningsendring i denne gruppen. Dette er en skremmende utvikling som KrFU ønsker å sette søkelyset på. Det norske helsevesenet skal redde liv, ikke ta liv. Bevisstheten om livshjelp og omsorg ved livets slutt må styrkes. Derfor må det innføres undervisning med påfølgende eksamen i livshjelp og omsorg for lege- og sykepleiestudenter. I tillegg bør etikk vektlegges sterkere gjennom hele utdanningen.
To hovedargument har vært brukt for aktiv dødshjelp. For det første har man argumentert med at folk må få slippe lidelse og smerte i livets avslutningsfase. Man har også framhevet retten til selv å ta de valg som vedrører ens liv.
Mye av smertene kan imidlertid legevitenskapen avhjelpe. Dessuten viser undersøkelser fra Nederland, et land som har åpnet for aktiv dødshjelp, at det som er hovedårsaken til at folk ber om aktiv dødshjelp er ensomhet, og redsel for å være til bry for andre. I lys av dette må man spørre seg om det er snakk om et valg basert på egne ønsker.
Norge må bygge flere hospice-plasser. Mennesker i livets avslutningsfase må tilbys et miljø som tar vare på livet, ikke assistanse til å ta eget liv. KrFU mener at aktiv dødshjelp bidrar til å svekke menneskeverdet, og dette er feil vei å gå.
