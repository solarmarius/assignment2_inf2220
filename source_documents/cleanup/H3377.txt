
03.05.01
Fra: Stortingsrepresentant Are Næss.
Pasientene - ikke fylkeskommunen!
I NRKs Politisk kvarter 3. mai ble det påstått at sentrumspartiene er så glade i fylkeskommunen at de ikke kan gå inn for statlig overtakelse av sykehusene. Dette er ikke rett. Kristelig Folkeparti er imot statlig eierskap av sykehusene av hensyn til pasientene, ikke av hensyn til fylkeskommunen. Dette uttaler helsepolitisk talsmann i KrF, Are Næss.
KrF er imot en sykehusreform som vil innebære sentralisering, byråkratisering og svekket folkestyre. Fylkeskommunen er interessant i denne sammenhengen fordi fylkeskommunens politikere har en nærhet til pasientene og sykehusene som Storting og departement ikke har. De velges også blant annet av pasienter og pårørende og kan kastes dersom de ikke gjør jobben sin. Helseministerens foreslåtte foretaksstyrer for sykehusene skal derimot overta politikernes rolle. Da har pasientene og befolkningen ingen kontroll, for styrene skal bare stå ansvarlig overfor helseministeren.
Stortinget skal fortsatt ha den overordnede nasjonale kontroll over helsevesenet. Alle de andre politiske beslutningene, som ikke er så overordnede at Stortinget skal forestå dem, vil Arbeiderpartiregjeringen flytte vekk fra folkevalgt politisk innflytelse og inn til foretakstyrer som har sin ansvarslinje rett opp til departementet. Det er for pasientenes skyld at Kristelig Folkeparti er i mot denne sykehusreformen. Dette uttaler Are Næss, helsepolitisk talsmann i KrF.
