
7.12.2000
Tor Nymo,
Pressemelding fra
BLE STORTINGET GODT NOK INFORMERT OM KUGALSKAP.
Senterpartiets stortingsrepresentant fra Troms, Tor Nymo, frykter nå at Stortinget, som en følge av den daværende Ap-regjeringens tilpasninger til EU gjennom bruk av EØS-avtalen, kan ha sagt ja til import av dyr og dyreprodukter som kan ha vært infisert med kugalskap. Det verst tenkelige scenario er ifølge Nymo at Norge i denne perioden fikk inn infisert storfe, og at kugalskap kan komme til å bryte ut i Norge på et senere tidspunkt. Nymo tror ikke at det finnes smittede dyr i Norge, men er mer engstelig for Regjeringens behandling, eller manglende behandling i slike saker. Han mener nå at Stortinget burde ha blitt informert bedre om farene ved for eksempel kugalskap, og viser til at dette var en alvorlig epidimi i Storbritannia allerede i 1995.
- Poenget her er den lemfeldigheten som Regjeringen kan ha vist, og som jeg frykter de kan vise igjen. Jeg vil ikke gå rundt å tro at vi har latent kugalskap i Norge selv om det ikke kan utelukkes. Imidlertid så må vi ha visshet om at Regjeringen alltid fremlegger relevant informasjon for Stortinget uansett hvilke saker som skal behandles. Det er jo spekulasjoner omkring Regjeringens informasjonsplikt også i forhold til andre saker. Det må ikke herske noen som helst tvil om at Stortinget får absolutt all tilgjengelig informasjon på bordet til enhver tid, uansett sak sier Nymo i en kommentar fra stortinget.
For øvrig er Nymo svært skeptisk til de tiltakene myndighetene nå setter i verk i forhold til den meget alvorlige situasjonen. Han mener bestemt at det som nå skjer, forbud mot bruk av benmel i fôr og en eventuell testing av slakt fra storfe som er over 30 måneder gamle, kun er et narrespill for å lure forbrukerne til å tro at en tar saken alvorlig. Nymo er av en annen oppfatning.
- Myndighetene kan umulig ta denne saken alvorlig. Hadde de gjort det så hadde all import av levende storfe og produkter av storfe blitt forbudt med øyeblikkelig virkning. Med tanke på at en er usikker på hvor lang inkubasjonstiden for kugalskap er, så burde en i hvert fall ha et slikt forbud for minst 10 år. I stedet snakker man om å forby bruk av benmel i fôr i 6 måneder. Det hele er et spill for galleriet, og en fullstendig neglisjering av folks helse avslutter Nymo fra stortinget.
I dag sendte Nymo et skriftlig spørsmål til landbruksstatsråden, der han ønsket å vite om Stortinget, etter landbruksministerens oppfatning, hadde fått tilstrekkelig informasjon om omfanget av kugalskap i Europa i forbindelse med at den daværende Ap- regjeringen midt på 90-tallet presset gjennom en liberalisering av importvernet på grunn av bestemmelsene i EØS-avtalen.
