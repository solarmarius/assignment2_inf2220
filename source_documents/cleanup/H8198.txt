
Dato: 11. mars 2004
Stortingsrepresentant Anita Apelthun Sæle, KrF
KRF VIL FORHINDRE SOSIAL DUMPING OG VELFERDSTURISME
- Kristelig Folkeparti er glad for at det er stor enighet i Stortinget om Regjeringens forslag om å innføre overgangsordninger i forbindelse med EU/EØS-utvidelsen mot øst 1. mai. Det stilles vilkår til arbeidssøkere fra de nye medlemslandene om at de må ha fulltids arbeidsavtale for å få arbeidstillatelse her i landet.
- På denne måten vil de kunne forsørge seg selv. Det er viktig for å dempe presset på velferdsordningane våre, sier Anita Apelthun Sæle fra Kristelig Folkeparti.
For å forhindre sosial dumping må norske arbeidsgivere tilby vanlige lønns- og arbeidsvilkår. Det innføres et registreringssystem for alle som har arbeidsoppdrag her i landet. Det vil gi myndighetene bedre mulighet for kontroll. Overgangsordningene skal bidra til å redusere presset på arbeidsmarkedet i utsatte næringer. Søknadsprosessen skal være hurtig og ubyråkratisk.
- På denne måten tror vi at både de nye arbeidssøkerne, norsk næringsliv og det norske velferdssamfunnet vil profittere positivt på at arbeidsmarkedet blir utvidet, avslutter Apelthun Sæle (KrF)
