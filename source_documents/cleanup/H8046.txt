
4.12.2003
Stortingsrepresentant Rune J. Skjælaaen (Sp)
Lesarinnlegg
Skjær i sjøen for ferjene
Mange stader i landet vårt, er riksvegferjene ein avgjerande viktig del av vegnettet. Utan ferjene som knyter saman ulike sider av fjorden, eller er bindeleddet mellom øy og fastland vil det vere vanskeleg å oppretthalde busetnad og eit levande næringsliv mange stader. Dette tek Senterparitet på alvor, og partiet har mellom anna programfesta eit mål om gratis ferje.
I den seinare tida, er det kome signal frå regjeringa som gjer at det er på høg tid å rope eit varsko for riksvegferjene. I Regjeringa si budsjettinnstilling heiter det mellom anna at ein vil ha tilnærma full konkurranseutsetjing innan 7 til 10 år, og ein ønskjer å sjå på mannskapssertifikatet slik at ein kan redusere bemanninga på ferjene. I samband med budsjetthandsaminga, stilte Senterpartiet spørsmål til departementet kva skal konsekvensar dette vil få. Svaret var reduksjon i driftskostnader, men òg auka kødanning i periodar med høg trafikk. Med andre ord, i dei periodane av døgnet kor eksempelvis pendlarane er avhenging av eit godt tenestetilbod, vil det oppstå kunne problem og forseinkingar.
Departementet argumenterar med at mannskapskostnadane utgjer store delar av driftsutgiftene til ferjene, slik at reduksjon av desse kostnadane vil være svært viktige i effektiviseringa av ferjene. I ei tid med stor arbeidsløyse, skal ein altså redusere talet på tilsette og gje eit dårlegare tilbod til dei som bur og skapar verdiar langs kysten vår. Dette vil vi i Senterpartiet kjempe mot. Ein reduksjon i ferjedrifta vil gå ut over det tilbodet ein har i dag, både når det gjeld oppretthaldinga av gode kommunikasjonsnett, dei små og store bedriftene våre og arbeidsplassane i distrikta.
I tillegg vil regjeringa prøve seg med endra takstsystem, noko som resulterar i så store auka kostnader for næringslivet at ein må vurdere nedlegging av verksemder enkelte stader.
Senterpartiet har i sitt alternative budsjettframlegg i haust gått inn for å auke løyvingane til riksvegferjedrifta med 180 mill. for å oppretthalde dagens nivå for tryggleik og for å auke frekvensen på ferjene. Bondevik-regjeringa sin tankegang, der ein ser isolert på dei økonomiske kostnadane ved å drive riksvegferjene og kuttar i tilbodet utan å tenkje på konsekvensar for folk og busetnad i desse områda, er kortsiktig.
Senterpartiet har lagt opp til ein heilskapeleg tankegang i vårt alternative budsjett. Det samfunnsøkonomisk riktige er å setje anleggsfolk og maskiner i arbeid, bygge vegar og bruer samt gjere ferjene gratis. Dette vil føre til vekst i næringslivet langs kysten slik at verksemdene og folk langs kysten kan fortsette å skape dei store verdiane til fellesskapen som dei bidreg med i dag.
