
fredag 12. januar 2001 14:39:24
Venstres Odd Einar Dørum om domstolsreformen:
- Viktig med lokal forankring i rettsvesenet
[Bilde:Fil0.png]- Det er avgjørende at vi tar vare på den lokale forankringen i rettsvesenet. Venstre vil gå nøye gjennom Regjeringens forslag om å kuttet tallet på byretter, herredsretter og sorenskriverembeter fra 94 til 65 for å se om dette hensynet er godt nok ivaretatt. Det sier Venstres stortingsrepresentant og tidligere justisminister Odd Einar Dørum.
- Mer effektive offentlige tjenester må ikke forveksles med mer fjerne og utilgjengelige tjenester for folk flest, mener Odd Einar Dørum. De lokale by- og herredsrettene utfører en rekke tjenester, også sivile saker, som krever nærhet til brukerne. Venstre mener også det er viktig at disse domstolene er nær nok til å kunne gjøre lokale vurderinger, og til å gjøre det praktisk mulig for lokale meddommere å utføre sine borgerplikter.
- Vi trenger nå tid til å gå nøye gjennom det forslaget Regjeringen har lagt fram, og høre på de som blir berørt av omleggingene. Mine vurderinger er at om lag 70 by- og herredsretter et balansert sluttresultat, hvor man veier behovet for samordning i domstolsapparatet opp mot nærhetshensyn, avslutter Dørum.
