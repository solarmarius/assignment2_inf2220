
Tirsdag, 30. mai 2000
Fra stortingsrepresentant Elsa Skarbøvik
Om godkjenning av internasjonale skoler:
Bruk demokratisk skjønn, Giske!
-AP-statsråden rir gamle kjepphester. Dette uttaler medlem av Kirke- og undervisningskomiteen på Stortinget Elsa Skarbøvik, i forbindelse med debatten om internasjonale skoler i Stortinget i dag. Hun mener at når Aps kirke- og undervisningsminister ikke vil bruke skjønnet til fordel for f.eks den franske og tyske skolen, er dette både bakstreversk og direkte uansvarlig. -Vi lever i en tid hvor behovet for internasjonal kompetanse i form av både språk, kultur, og etnisk forståelse er større enn noen gang tidligere. Da bør godkjennelsen av de private skolene ikke drøyes lenger.
I en såkalt interpellasjonsdebatt i Stortinget i dag fikk statsråd Trond Giske spørsmål om hvordan han vil sikre at departementets godkjenningsprosedyrer for internasjonale skoler blir tidsmessig og relevant.
-I den økende internasjonaliseringen og de utfordringer den stiller oss overfor er språkforståelse og etnisk kompetanse viktige forutsetninger. Derfor er det behov for internasjonale tilbud for barn og unge også på grunnskolenivå, poengterer Skarbøvik.
-Hver privatskole som søker om godkjenning skal sikres en rettferdig og korrekt behandling, sier Skarbøvik og peker på at internasjonale skoler beriker det norske mangfoldet uten å true den offentlige skolens hovedrolle.
