
Torsdag 9. november 1995
Kjell Magne Bondevik om Schengen-redegjørelse:
KrF ER KRITISK AVVENTENDE
-Kristelig Folkeparti er kritisk avventende til Schengen-samarbeidet. Vi mener det er riktig av Regjeringen å forhandle med Schengen-landene om en avtale, og vil ta et endelig standpunkt når forhandlingsresultatet foreligger. Det kan være nyttig med en uavhengig vurdering av om Schengen-samarbeidet har en overnasjonal karakter. Det sier Kristelig Folkepartis parlamentariske leder Kjell Magne Bondevik i forbindelse med at Stortinget torsdag drøfter redegjørelsen om Schengen-samarbeidet som justis-ministeren ga onsdag kveld.
-Det er viktig å ta vare på det som er oppnådd gjennom det nordiske samarbeidet, blant annet ved at Norden er et passfritt reiseområde. Nå som de nordiske EU-landene etter all sannsynlighet slutter seg til Schengen-samarbeidet, er Norge avhengig av en avtale med Schengen-landene dersom vi skal beholde disse fordelene, sier Kjell Magne Bondevik, som legger til at KrF ikke er villig til å "kjøpe" en avtale med Schengen-landene for enhver pris.
-I forbindelse med EU-striden, sto spørsmålet om grensekontroll sentralt for å hindre narkotikatrafikk over grensen. Etter Norges nei til EU, er vi ikke med i EUs toll-union, og kan derfor fortsette med all den kontroll vi måtte ønske av varer og bagasje, og beholde ordningen med røde og grønne soner på flyplassene. Om det at vi eventuelt må slutte med vanlig personkontroll kan få noen konsekvenser for narkotika-kontrollen, er av de ting vi må sjekke nærmere, sier han.
I debatten om Schengen-redegjørelsen kommer Bondevik også til å ta opp retten til å føre en mer human flyktningepolitikk. -I øyeblikket er det en forholdsvis akademisk problemstilling. KrF synes ikke regjeringen fører en særlig human flyktningspolitikk, og regjeringen kunne hatt godt av å bli påvirket i en annen retning. Det som er viktig, er selvfølgelig at en slik politikk må fastsettes nasjonalt. Jeg vil være meget kritisk til det dersom det blir slik at Norge som et resultat av en avtale med Schengen-landene, må lage en minimumsliste over land som vi krever visumplikt fra, sier KrFs parlamentariske leder. Et annet spørsmål som må vurderes nøye, er forpliktelsen til å føre register over personer som er uønsket i Schengen-landene, og hva dette vil bety i forhold til personvernet.
I debatten kommer Bondevik også til å etterlyse prislappen på hva det vil koste at Norge påtar seg yttergrensekontrollen i forhold til Schengen-landene.
-Det er viktig å huske at "Schengen" ikke er identisk med EU. Flere av EU-landene er ikke med i dette samarbeidet, blant annet Storbritannia. I utgangspunktet tror jeg derfor ikke at Schengen-samarbeidet er av overnasjonal karakter, men har ikke noe imot at dette spørsmålet blir utredet for å rydde eventuell tvil av veien. KrF vil derfor støtte et forslag fra Senterpartiet og Sosialistisk Venstreparti om at dette skjer, sier Kjell Magne Bondevik i stortingsdebatten om Schengen-redegjørelsen torsdag (KrF-Press/NPE).
