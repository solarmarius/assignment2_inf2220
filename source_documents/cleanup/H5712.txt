
Oslo, 05/04 - 02
- Rett opp kollektiv-kutt
KrFU-leder David Hansen krever at regjeringen retter opp kutt i kollektivtransport i revidert nasjonalbudsjett. Det sa han under en hilsningstale til Norsk Studentunions landsting.
I sitt siste forslag til statsbudsjett kuttet Arbeiderpartiregjeringen overføringene til kollektivtransport med ca. 30 millioner kroner. Dette kuttet ble ikke oppdaget under Samarbeidsregjeringens behandling av budsjettet. Ei heller på Stortinget ble dette oppdaget. Kuttet ble dermed stående, noe som blant annet resulterte i dårligere rabattordninger for studenter.
- KrFU krever at regjeringen retter opp dette kuttet allerede i revidert nasjonalbudsjett denne våren, sier Hansen.
David Hansen sier også at regjeringen må sørge for at den tradisjonelle studentrabatten med halv pris for studenter blir gjeninnført.
- Denne rabatten må gjelde på alle togavganger, ikke bare noen få utvalgte avganger som gjerne faller på mindre attraktive reisetider.
Ut over "reparasjonen" i revidert budsjett kommer KrFU-lederen med et krav om en kraftig økning i overføringene til kollektivtransport de nærmeste årene, slik at en kan få gjennomført det løftet regjeringspartiene har gitt i Sem-erklæringen.
- Tilbudet på kollektivtransport må bli langt bedre både når det gjelder pris og kvalitet. Dette krever mer penger, og bedre politisk styring.
