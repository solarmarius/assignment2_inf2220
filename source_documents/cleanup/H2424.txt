
Tirsdag 6. september 1994
KrF-nestleder Valgerd Svarstad Haugland:
ABORT ER IKKE FAMILIEPLANLEGGING
-Jeg beklager at statsminister Gro Harlem Brundtland med sitt innlegg på Kairo-konferansen kan ha bidratt til å skape inntrykk av at man i Norden betrakter abort som et middel til familieplanlegging. På den måten vil hele familieplanleggingsideen kunne komme i vanry i de samfunn der man i utgangspunktet er skeptiske til dette. Det sier stortingsrepresentant Valgerd Svarstad Haugland, som også er nestleder i Kristelig Folkeparti, og partiets sosialpolitiske talskvinne.
-Jeg synes statsministeren provoserer unødvendig, og er redd for at innlegget hennes er mer egnet til å forsterke fronter enn til å skape dialog, sier Valgerd Svarstad Haugland.
-Vi er alle opptatt av og opprørt over de mange kvinnene som dør hvert år på grunn av illegale aborter, men det gir oss ikke rett til å overse det store antallet ufødte barn som også dør, og det tallet er langt høyere. Statsministerens innlegg er med og befester inntrykket av at det bare er det fødte, voksne liv som har verdi, og ikke det ufødte, og det beklager jeg, sier Valgerd Svarstad Haugland. Hun legger til at hun for sin del har håpet på at det skulle være mulig å bevege den katolske kirke i retning av et noe åpnere syn på prevensjon, men er redd for at Gro Harlem Brundtlands provoserende tale mer stenger for dialog enn åpner for det.
-Det viktigste målet med Kairo-konferansen er å få den til å samle seg om å redusere befolkningsveksten gjennom å gi kvinner økt mulighet til utdanning, en generell oppvurdering av kvinnenes situasjon og en etisk god familiepolitikk, sier KrFs sosialpolitiske talskvinne, som selv reiser til Kairo-konferansen onsdag.
