
Stortinget, 5. oktober 2000
FREMSKRITTSPARTIETS
STORTINGSGRUPPE
fra Stortingsrepresentant Per Roar Bredvold, Fremskrittspartiet
KULTURBUDSJETTET
- I forslag til statsbudsjettet for 2001 legger AP-regjeringen opp til en vekst på 5% på kulturbudsjettet, noe som tilsvarer en økning på ca. 150 mill. kroner, sier kulturpolitisk talsmann for Fremskrittspartiet, Per Roar Bredvold.
- I dette, som i tidligere budsjetter, synes det som man fortsatt skal prioritere finkultur fremfor breddekultur. Det nye operahuset har fått en økt kostnad på 1/4 mrd. kroner, noe regjeringen mener er greit. Dessverre vil fremtiden sannsynligvis vise at dette heller ikke er nok, men at vi må forvente flere overskridelser, fortsetter Bredvold.
- Det er også bl.a. interessant å se at AP-regjeringen vil satse ytterligere på en såkalt "offensiv" norsk filmpolitikk og øker denne posten med ca. 60 mill. kroner. Når man ser på filmprosjekter som staten har gitt midler til tidligere, er det med stor frustrasjon FrP ser på denne sløsing av skattebetalernes penger. FrP savner et større engasjement på breddekultur, samt hvor barn og frivillige lag og organisasjoner er involvert. Det er slik kultur som nettopp FrP ønsker å satse på, avslutter Bredvold.
