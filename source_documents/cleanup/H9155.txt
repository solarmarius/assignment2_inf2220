
17.4.2005
Venstres landsmøte 2005
Mer til dem som trenger det mest!
Et velferdssamfunn måles etter hvordan vi tar vare på de svakeste. I Norge handler det ikke lenger om å forbedre velferdsordninger for alle, men om å ta vare på enkeltmennesker som har behov for det. Derfor vil Venstre prioritere tiltak for dem som trenger det mest i stedet for å smøre nye velferdsgoder tynt utover alle. Vi vil ha særlig fokus på barn og unges oppvekst.
Det er en myte at sosialistiske partier viser mer solidaritet med de svakeste enn andre. Tvert imot svikter disse de svakeste, gjennom overbudspolitikk og bindinger til organiserte interesser med fokus på egne medlemmer i arbeidslivet. Sosialt ansvar og god velferd forutsetter orden i økonomien, sterk verdiskaping og evne til å prioritere.
Det offentlige byråkratiet må fornye seg slik at mennesker ikke kommer i systemklemme når de trenger hjelp. Offentlige ansatte må settes fri fra byråkrati og stengsler som hemmer arbeidet.
Regjeringens reform med Èn dør til det offentlige hjelpeapparatet er et viktig skritt til at folk får bedre hjelp. I neste periode vil Venstre slå sammen mange av dagens velferdsytelser til en borgerlønn - en garantert minsteinntekt som er til å leve av - og som knyttes til en personlig tiltaksplan.
Andre prioriterte oppgaver er å utvide støtteordningene for familier med tunge omsorgsoppgaver, og iverksette et bredt tiltaksprogram for barn og unge med adferdsproblemer. Venstre vil fortsatt støtte pårørendes rolle i saker som angår dem.
Samarbeidsregjeringen har tatt viktige skritt på disse områdene - med en ny arbeids- og velferdsetat, tiltakspakke for fattige, satsing på rusomsorg og psykiatri, forebygging av kriminalitet blant unge, og en rekke andre tiltak for oppvekstmiljøet. Venstre lover i neste stortingsperiode å følge opp dette. Vi vil styrke innsatsen på de områder der problemene fortsatt er store, i samarbeid med de berørte, pårørende, frivillig sektor, fagfolk og ulike offentlige etater.
For mer informasjon: www.venstre.no 
