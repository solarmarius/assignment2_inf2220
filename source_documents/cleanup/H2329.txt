
Fredag 26. mars 1993
Stortingsrepresentant Solveig Sollie (KrF):
STYRKET FAMILIEPOLITIKK GIR TRYGGERE OPPVEKSTRAMMER
Den største familiepolitiske utfordringen i vår tid må være å styrke familien for på den måten å gi barna en mest mulig stabil og trygg oppvekst. Jeg mener det må være en oppgave for regjeringen og offentlige myndigheter å sette iverk tiltak som styrker ekteskapet og forbygger skilsmisser. Det sier stortingsrepresentant Solveig Sollie (KrF, Telemark). Hun har levert en interpellasjon til Barne- og familieministeren om dette.
-Mange barn opplever foreldrenes skilsmisse som en trussel mot hele sin eksistens, sier Solveig Sollie.
-I slike situasjoner er det som om framtiden, tilhørigheten og røttene blir borte. Bare i 1991 opplevde 16.000 barn at foreldrenes ekteskap ble oppløst. 10.300 av disse var under 18 år. I tillegg kommer mørketallene rundt oppløste samboerforhold, som ikke registreres noe sted. Men effekten for barna er jo den samme. Ifølge beregninger fra Statistisk Sentralbyrå kan 44 prosent av ekteskapene her i landet ende med skilsmisse, og det synes jeg er alarmerende, sier den tidligere familieministeren.
-Hjemmet er og må være det viktigste sosiale nettverket i samfunnet vårt, og når det rakner, får det ringvirkninger for hele samfunnet, sier Solveig Sollie, som etterlyser langsiktige tiltak for å forebygge familieoppløsninger.
-Arbeidet bør starte allerede i skolen. Samlivslære kunne med fordel handle mer om det å leve sammen og fungere sammen i hjem og familie, sier stortingsrepresentant Solveig Sollie.
