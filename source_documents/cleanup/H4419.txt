
fredag 20. oktober 2000 10:56:22
Venstres stortingsgruppe:
- Har Regjeringa glemt kyst-Norge?
- Redningsberedskapen på kysten er i ferd med å svekkes dramatisk på grunn av Ap-regjeringens kuttforslag og sendrektighet, mener Venstre. Bevilgningene til Redningsselskapet foreslås kuttet kraftig neste år, noe som vil føre til vesentlige færre redningsskøyter enn i dag. Samtidig venter Stortinget på at Regjeringen skal komme med en egen Stortingsmelding om redningshelikopterne, som Venstres Odd Einar Dørum tok initiativ til da han satt som justisminister og for lengst skulle ha vært lagt fram.
- Det virker som om Regjeringen ikke engasjerer seg i folks liv og helse i kyst-Norge, sier Venstres stortingsrepresentant Leif Helge Kongshaug. Han varsler nå at Venstre vil kjempe for både redningsskøytene og redningshelikoptertjenesten i forbindelse med Statsbudsjettet, og Kongshaug har utfordret både Fiskeriminister Otto Gregussen og Justisminister Hanne Harlem til Stortingets spørretime neste onsdag.
Fiskeriministeren må svare på om han mener det er akseptabelt for fiskernes liv og helse at det fra nå av bare er én redningsskøyte igjen i det store fiskerifylket Møre og Romsdal, og at ytterlige fem redningsskøyter vil forsvinne fra norskekysten neste år dersom Arbeiderpartiet får viljen sin i statsbudsjettet.
Fra Justisministeren forventer Venstre et klart svar på når Stortingsmeldingen om redningshelikopterne kommer, og om Regjeringen er innstilt på å få ned reaksjonstiden til helikopterne. - Den er i dag på hele 60 minutter, noe som ikke er godt nok i en krisesituasjon, mener Kongshaug.
