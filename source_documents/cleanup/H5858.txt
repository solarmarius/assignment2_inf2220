
11/5-02
Trine Skei Grande, Venstre:
Positivt fra Ap om borgerlønn
Det er positivt at Arbeiderpartiet går i retning av Venstres forslag om borgerlønn. Det skjer til tross for at både Jens Stoltenberg og Bjarne Håkon Hanssen for kort tid siden avviste slike tanker, men de er hjertelig velkommen etter, sier Venstres parlamentariske leder, Trine Skei Grande.
Venstre er hittil eneste parti som har programfestet en garantert minsteinntekt slik ordningen da sentrumsregjeringen la fram sin utjevningsmelding i 1999. Stoltenberg-regjeringen gjorde imidlertid ingenting med saken da den satt.
I Sem-erklæringen fikk Venstre gjennom at utredningen skulle gjenopptas, og det har nå skjedd i Samarbeidsregjeringen.
- Det framgår av Dagbladet at Bjarne Håkon Hanssens hovedmotiv er å gjenreise tilliten til Arbeiderpartiet, men hvis det forsøkes ved å foreslå gode venstreforslag, er det helt greit, sier Trine Skei Grande. Hun finner det litt pussig at Bjarne Håkon Hanssen nevner mange partier som han tror vil støtte forslaget, men utelater Venstre.
- Arbeiderparti-utvalgets forslag er litt for opphengt i "arbeidslinja", men er abslolutt et skritt i riktig retning. Borgerlønn er en visjon for framtida, som kan finne ulike modeller, og Venstre ser positivt på alt som kan bidra til å avskaffe fattigdom og gi økt verdighet til folk som nå utsettes for sjelgransking fra det ene kontoret til det andre. Derfor er et viktig førsteskritt også å få en samordning av arbeidsmarkedsetaten, trygdevesenet og sosialkontorene, sier Skei Grande.
