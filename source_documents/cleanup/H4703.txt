
7. juni 2000
Gunhild Øyangen
- Tiltak for mer rettferdig fordeling
Stortingets sosialkomite avga tirsdag 6. juni 2000 innstilling til Utjamningsmeldinga. Det ble vedtatt en rekke konkrete forslag for å forebygge dårlige levekår. Ap, KrF og Sp er enige i de fleste tiltakene og de overordnede målene framover. - Jeg er svært glad for at det er så bred enighet i fordelingspolitikken, sier Gunhild Øyangen, saksordfører for Utjamningsmeldinga. - Dette er et godt utgangspunkt for Regjeringens videre arbeid, heter det i pressemeldingen fra Øyangen.
Flertallet i sosialkomiteen, Ap, KrF, Sp og SV, sluttet seg til et forslag om at Regjeringen skal legge fram en handlingsplan i løpet av våren 2001, for å følge opp Utjamningsmeldinga og behandlingen av den.
Skatt og fordeling
- Det er også gledelig at de samme partiene understreker at de norske skattereglene i økende grad bidrar til å jamne ut inntektsforskjellene, fortsetter Øyangen.
I budsjettavtalen for 2000 mellom sentrumspartiene og Arbeiderpartiet ble det blant annet innført et eget lønnsfradrag for de med de laveste inntektene.
Ved behandlingen av Utjamningsmeldinga sier også Ap, KrF, Sp og SV at det ut fra fordelingshensyn bør arbeides videre med skattelettelser for de med lavest lønnsinntekt.
Utjamningsmeldinga skal behandles i Stortinget 14. juni.
