
Torsdag 10. juni 1993
KrF-nestleder Valgerd Svarstad Haugland:
BIOGEN-MELDINGEN - FOR VIKTIG TIL Å MENE NOE?
-Stortingsmeldingen "Om mennesker og bioteknologi" er blitt karakterisert som den viktigste saken Stortinget har behandlet i denne perioden. Debatten i Stortinget idag har vist at i denne "viktigste saken" er det bare ett parti som står samlet på alle punkt, nemlig Kristelig Folkeparti. Det sa partiets nestleder og førstekandidat i Akerhus, Valgerd Svarstad Haugland, på en sommerfest i Skedsmo KrFK torsdag.
Valgerd Svarstad Haugland viste til at de fleste partiene hadde stilt sine representanter fritt i denne saken.
-Dette viser hvor viktig det er at den enkelte representant har et gjennomarbeidet og reflektert etisk ståsted for at Stortinget skal kunne fatte de riktige standpunktene i en sak som er så viktig. Partiene har ikke noe felles mål eller et klart syn på spørsmål som forskning på befruktede egg, egg- og sæddonasjon, anonymitetsprinsippet, bruken av aborterte fostre, retten til liv - kort sagt: Menneskeverdet i hele sin kompleksitet. Avgjørelsen blir privatisert, sa Valgerd Svarstad Haugland.
KrF-nestlederen sa at med dagens teknologi og muligheter, er debatten om retten til abort viktigere enn noen gang. Hun stilte seg derfor undrende til at de fleste partiene på Stortinget avviser at abortdebatten hører hjemme i en debatt om mennesker og bioteknologi.
-Tidligere og tidligere i svangerskapet kan man med en enkel blodprøve avdekke anlegg og helsetilstand ved det ufødte barnet. Det er bare ved å oppheve dagens friabortlov at vi kan avverge sorteringssamfunnet. Det er blåøyd å tro at vi kan en slik utvikling.
Idag hadde Stortinget muligheten til å være i forkant av utviklingen på vesentlige områder av forskningen, men flertallet i Stortinget ga fra seg den sjansen, sa Valgerd Svarstad Haugland på sommerfesten i Skedsmo KrFK torsdag.
