
mandag 5. oktober 1998 12:06:52
Venstres parlamentariske leder Gunnar Kvassheim:
- Et sosialt rettferdig innstrammingsbudsjett
- Regjeringens forslag til statsbudsjett for 1999 er godt tilpasset den økonomiske situasjonen og bør bidra til å få renta ned. Forslagene til innstramminger har en klar sosial profil og gir ingen utålelige byrder. Det sier Venstres parlamentariske leder Gunnar Kvassheim etter framleggelsen av statsbudsjettet for 1999.
- Det er viktig at både husholdningene, næringslivet og offentlig sektor må bidra med noe. Målet er å erstatte usosial renteinnstramming med en målrettet politisk styrt innstramming over statsbudsjettet.
- Utfordringen ligger nå hos opposisjonen. Alle partier har ansvar for at Stortinget vedtar et budsjett som kan bidra til å få renta ned. Regjeringens opplegg er økonomisk balansert, og er også tilpasset den politiske situasjonen. Høyresidens ensidige kutt i offentlig sektor og Arbeiderpartiets kraftige angrep på næringslivet vil være politisk vanskeligere å få gjennom i Stortinget.
- Budsjettforslaget viser at kritikerne av regjeringen har tatt feil når de har hevdet at den ikke ville klare å stramme til. Samtidig er viktige saker for regjeringen som psykiatriplan og kreftplan ivaretatt. Fordelingen er sosial og regjeringen har funnet plass til å skjerme velferdskommunene og satse på distriktsutvikling, småbedriftene, og miljøet. Dette viser en sentrumsprofil selv med sterk innstramming, sier Kvassheim.
- Det bør være mulig å få oppslutningen om hovedlinjene i dette budsjettet i Stortinget, som det minste felles multiplum. Regjeringspartiene vil samarbeide konstruktivt, og det samme bør opposisjonen gjøre. I denne prosessen må alle partier være villige til å gi og ta, ikke minst de som har anklaget regjeringen for ikke å ville styre. Med den turbulente situasjonen vi nå har i internasjonal økonomi er det viktigere enn noensinne å få til en samling omkring den økonomiske politikken, sier Gunnar Kvassheim.
