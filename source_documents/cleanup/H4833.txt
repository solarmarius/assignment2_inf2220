
1. februar 2001
Bendiks Harald Arnesen
Handlingsplan for eldreomsorg på god vei
- Målet har vært å gi kommunene mulighet til å utforme og bygge ut et tjenestetilbud som er tilpasset lokale forhold og behov. Dette målet mener jeg at vi er godt i gang med å nå, sa Arbeiderpartiets saksordfører Bendiks Harald Arnesen da Stortinget torsdag 1. februar 2001 behandlet stortingsmeldingen om handlingsplanen for eldreomsorgen etter to år.
Stortinget behandlet torsdag 1. februar stortingsmeldingen om handlingsplanen for eldreomsorgen etter to år, som Stortinget hadde bedt om en gjennomgang av.
- Den foreliggende stortingsmeldingen gir en god analyse og beskrivelse vedrørende gjennomføringen av handlingsplanen så langt, sa saksordfører Bendiks Harald Arnesen. Han viste til at da Regjeringen Jagland og daværende sosialminister Hill-Marta Solberg la fram handlingsplanen for eldreomsorgen i 1997 så var det fordi situasjonen for de eldre i svært mange kommuner var for dårlig og fordi kommunene ikke klarte å utvikle nye tilbud i takt med økningen i antall eldre.
- Målet har vært å gi kommunene mulighet til å utforme og bygge ut et tjenestetilbud som er tilpasset lokale forhold og behov. Dette målet mener jeg at vi er godt i gang med å nå, sa han.
Arnesen viste til at en samlet sosialkomite er tilfreds med at resultatene halvveis i planperioden er godt i samsvar med måltallene i handlingsplanen, når det gjelder nybygg og utbedringer.
- Kommunene har tatt dette meget alvorlig og har gjort en stor innsats for å nå målene i handlingsplanen. En samlet komite uttrykker også tilfredshet med at målene for antall nye årsverk er nådd så langt i planperioden. Det er grunn til å være fornøyd med at 6000 nye årsverk er kommet på plass to år etter at handlingsplanen ble satt ut i livet, sa han.
Personellmangel
- Det er imidlertid grunn til å minne om at tilgangen på personell er forskjellig fra kommune til kommune. Noen kommuner har store vansker med å skaffe fagfolk, noe som skaper både problemer og ekstrautgifter for disse kommunene. Sosialkomiteen ser alvorlig på denne situasjonen og har skissert noen eksempler på tiltak som kan rette på dette, bl.a. nevnes større satsing på desentralisert utdanning, barnehagetilbud til alle som ønsker det, god skolefritidsordning og lettere tilgang på arbeidstillatelse for innvandrere. Komiteen ser meget positivt på det arbeidet som skjer ute i kommunene når det gjelder å kvalifisere ufaglært personell med videregående opplæring, sa han.
Arnesen viste også til at sosialkomiteen er tilfreds med at Regjeringen i forbindelse med siste budsjettframlegg foreslo en videreføring av handlingsplanens tilskuddsordning for bygging av sykehjemsplasser og omsorgsboliger med en utvidet tilsagnsramme tilsvarende 5000 enheter.
- Dette innebærer ca. 3,9 milliarder kroner i oppstartingstilskudd og kompensasjonstilskudd etter dagens satser. Komiteen er enig med Regjeringen at denne videreføringen er nødvendig for å sikre likebehandling mellom kommunene. Komiteen ser det som viktig at fristen for å søke om investeringstilskudd innenfor Handlingsplanen blir 30. juni 2001, sa han.
Fra komiteens side er det også påpekt at areal som er driftsmessig tilrettelagt for heldøgns tjenestetilbud må prioriteres foran omsorgsboligbygging uten slik tilrettelegging.
Kommunene har altså ca. fem måneder på seg til å fremme søknader om tilskudd til sin eldresatsing. En samlet komite vil avvente denne søknadsfristen før det tas endelig stilling til hvor mange sykehjemsplasser og omsorgsboliger med heldøgns pleie og omsorg som skal bygges innenfor handlingsplanen. Regjeringen blir derfor bedt om å komme tilbake med en vurdering av investerings- og driftsbehovet innen eldreomsorgen i forbindelse med statsbudsjettet for 2002.
Fra en del kommuner er det kommet henvendelser som kan tyde på at Husbankens standardkrav ved restaurering av eldre bygningsmasse er unødig streng og dermed medfører unødige kostnader for kommunene. Regjeringen blir derfor bedt om å gjennomgå disse kravene, slik at kravene til ombygging kan differensieres noe fra kravene til nybygg.
Eldretilbud i sydlige land
Stortinget behandlet også et forslag fra stortingsrepresentant Carl I. Hagen om å opprette Den Norske Stats Omsorgsselskap A/S i dag. Forslaget gikk ut på at det skal stiftes et omsorgsselskap med 500 millioner kroner i aksjekapital for å bygge og drive omsorgsinstitusjoner i sydlige land.
- La meg i denne forbindelse si at Husbanken kan delta i finansieringen av bo- og omsorgsenheter i utlandet, men dette må da inngå som en del av den enkelte kommunes helhetlige planer for eldreomsorgen. En helhetlig eldreomsorg må styres ut fra lokale forhold og behov i den enkelte kommune. Dersom deler av denne helheten blir tatt ut og overlatt til for eksempel et statlig aksjeselskap så vil dette være uheldig. Sosialkomiteens flertall, alle unntatt Fremskrittspartiet, mener at et statlig aksjeselskap for omsorg som er foreslått, bare vil medføre mer byråkrati og ikke gi en bedre omsorg for de som trenger det.
Det må være mer riktig å bruke økonomiske ressurser direkte på omsorgstjenester i stedet for på å administrere statlige aksjeselskaper. Dette trodde jeg også at Fremskrittspartiet hadde som målsetting. Bo- og omsorgstilbud i andre land kan være bra for noen i kortere eller lengre perioder, men det er grunn til å advare mot en så stor satsing på slike tilbud i utlandet at de lokale tilbud til eldre og andre hjelpetrengende blir svekket, sa han.
