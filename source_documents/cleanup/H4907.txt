
18. april 2001
Jens Stoltenberg
Færre skal betale toppskatt
På den fagligpolitiske konferansen til LO og Arbeiderpartiet på Sundvolden onsdag sa statsminister Jens Stoltenberg at færre arbeidstakere skal måtte betale toppskatt til neste år. I dag er grensen for å betale toppskatt 289.000 kroner. Regjeringen vil foreslå en reell heving av dette innslagspunktet til neste år for å følge opp den fagligpolitiske handlingsplanen mellom LO og DnA som ble lagt fram på konferansen.
På den faglig-politiske konferansen til LO og Arbeiderpartiet på Sundvolden Hotell 18. mars 2001 sa statsminister Jens Stoltenberg at færre arbeidstakere skal måtte betale toppskatt til neste år. I dag er grensen for å betale toppskatt 289.000 kroner. Regjeringen vil foreslå en reell heving av dette innslagspunktet til neste år for å følge opp den fagligpolitiske handlingsplanen mellom LO og DnA som ble lagt fram på konferansen.
Statsministeren viste til at Arbeiderpartiet på 80- og 90-tallet har fått tilslutning til å redusere marginalskatten på arbeidsinntekter fra i overkant av 70 prosent på begynnelsen av 80-tallet, til i underkant av 50 prosent i 1992. I dag betaler om lag 870.000 arbeidstakere toppskatt og har dermed en marginalskatt på nær 50 prosent.
- Arbeiderpartiet har de to siste årene fått tilslutning til å redusere skatten på lavere lønnsinntekter. Vi vil arbeide for å senke skatten på de laveste inntektene ytterligere, men samtidig også prioritere redusert skatt på middels lønnsinntekter.
Han sa også at i tråd med den faglig-politiske handlingsplanen vil fradraget for fagforeningskontingent bli økt.
- Målet er at det skal tilbake til 1.800 kroner og deretter bli justert i takt med lønnsutviklingen.
Statsministeren understreket også at sykehusreformen ikke er en reform som åpner for privatisering.
- Statlig overtakelse av sykehus og omgjøring av sykehusene til statsforetak er det motsatte av privatisering. Det er å gjøre sykehusvesenet bedre, slik at det ikke skal kunne oppstå et voksende marked på siden av det offentlige. Det vil være det beste vernet mot at private kommersielle krefter overtar, sa Stoltenberg.
