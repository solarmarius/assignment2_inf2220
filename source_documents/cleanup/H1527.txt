
FREMSKRITTSPARTIETS
STORTINGSGRUPPE
Fra stortingsrepresentant Siv Jensen (FrP) Dato: 12.mai 2000
Revidert nasjonalbudsjett:
BARE LURERI!
-Hvis dette på ramme alvor er et forsøk på å bevare sunnheten i norsk økonomi, er det enten et talentløst forsøk eller bare lureri!! Dette mener FrPs finanspolitiske talsmann, Siv Jensen.
Stram finanspolitikk = Keiserens nye klær?
540 millioner redusert kjøp av sykehusutstyr i utlandet er ikke en innstramning i innenlandsøkonomien. 500 millioner redusert U-hjelp i utlandet som sprøytes inn for å hjelpe flyktninger i Norge er det motsatte av en innstramning. Regjeringen later som om at begge deler strammer inn finanspolitikken.
-Regjeringen sier at den strammer inn, men gjør det motsatte, mener Siv Jensen.
Næringslivet betaler regningen
-Isteden for å re egen seng, inviterer regjeringen næringslivet til å bære byrdene. På toppen av økt Co2-avgift og svovelavgift midt i avgiftsåret, skal næringslivet belastes med enda mer av utgiftene til sykelønn. Dette er en bevisst svekkelse av næringslivet samtidig som regjeringen vil bevilge mer penger til seg selv og sin egen administrasjon. Dette er uhørt!
Ikke et pip om grensehandelen
-Mens grensehandelen virkelig når historiske høyder, er regjeringens bidrag å beholde de himmelhøye særavgiftene på tobakk og alkohol, samtidig som Sverige og Danmark setter avgiftene ned. Regjeringen topper dette med å doble prisene på sigarer. Strutsepolitikk!, mener Siv Jensen.
Bilister og barnefamilier melkes enda mer
-Med europarekord i bensinpriser finner regjeringen tiden inne til å øke avgiftene også på kombibiler og minibusser for å få folk til å kjøpe personbiler som selvsagt beholder sine særnorsk høye avgifter. En skikkelig ørefik til barnefamilier som på toppen får kuttet barnetrygd- og kontantstøtteperioden, avslutter Siv Jensen.
