
onsdag, 26. mai 1999
Fra stortingsrepresentant Einar Holstad
Forsvarsministeren vurderer endring i refsordningen
-Dette var positive signaler, uttaler medlem av forsvarskomiteen Einar Holstad, etter å ha stilt spørsmål i dagens spørretime om det problemtiske ved høytlesning av soldatrefs på oppstilling.
Når forsvarsministeren vil ta opp det som Holstad har kaldt "gapestokkordningen", er det en foreløpig seier til de tillitsvalgte i Forsvaret. -Mange soldater opplever høytlesning av refs på oppstilling som en tilleggsstraff og i strid med forsvarets eget verdigrunnlag, sa Holstad i sitt spørsmål til Eldbjørg Løwer.
Disiplinærreglementet i forsvaret skal revideres, og i forbindelse med høringen vil forsvarsminister Løwer spesielt ta opp praksisen med at soldatene får lest opp refs ved oppstilling. Einar Holstad gikk ut og påpekte det arkaiske ved systemet tidligere denne måneden, og er nå tilfreds med at dette forholdet blir tatt tak i spesielt.
-Respekten for enkeltmennesket kan ikke forsvinne selv om personen befinner seg i uniform, sier Holstad, som også peker på det faktum at det har vært nedgang i antall kvinnelige vervede frivillige i forsvaret.
-Dersom forsvaret beholder sin arkaiske form med machoholdninger som en høyverdig verdi, kan det nok føre til at kvinner føler seg svært fremmede i forsvaret, legger han til.
