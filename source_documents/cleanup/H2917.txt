
Lørdag 8. mars 1997
KrF-leder Valgerd Svarstad Haugland:
MULIG Å ENDRE ABORTLOVEN
Dersom Høyres landsmøte følger flertallsforslaget fra sitt eget sentralstyre om å oppheve eugenisk indikasjon som abortkriterium, og dersom Senterpartiet og SV er villige til å ta et oppgjør med de soteringsholdningene som dagens abortlov signaliserer, vil det være mulig å få gjort noe med abortloven. Det er en viktig kvinnekamp å befri gravide kvinner fra et stadig sterkere press om at de skal stille sin egen kropp og barnet de bærer på til forskernes disposisjon. Det sa Kristelig Folkepartis leder Valgerd Svarstad Haugland i sin tale på KrFs landsstyremøte i Oslo lørdag.
Valgerd Svarstad Haugland tok utgangspunkt i at 8. mars er den internasjonale kvinnedagen. Flere av spørsmålene hun tok opp i talen sin angår kvinner på en særlig måte. Hun beskrev det som skammelig at norsk lovverk åpner for sotering av mennesker, og at senaborter kan bli innvilget dersom fosteret er funksjonshemmet. -Det er nesten umenneskelig å legge på kvinnene muligheten til å velge og bestemme hvem som skal få leve, sa hun.
KrF-lederen sendte også en utfordring til Senterpartiets landsmøte. Hun ba landsmøtet ta signalene fra stadig flere småbarnsforeldre på alvor, og gi dem muligheten til å velge fleksible løsninger når det gjelder omsorgen for barna. -Det er Senterpartiet som sitter med nøkkelen til kontantstøtten, slo Valgerd Svarstad Haugland fast.
I talen sin beskrev Svarstad Haugland barneminister Sylvia Brustad som "blind" i spørsmål som gjelder kontantstøtte og barnehager. -Alt Sylvia Brustad selv foreslår, forventer hun at andre skal se på med åpent sinn og åpne øyne. Men når andre foreslår noe, eller når småbarnsforeldrene sier hva de faktisk ønsker, er hun ikke engang villig til å diskutere dem. Hva slags "åpent sinn" er det? spurte hun.
KrF-lederen brukte også kvinnedagen til å fyre av en bredside mot dem som hevder at nå er det ikke behov for flere likestillingstiltak. Hun viste til hvordan kvinner i såvel næringsliv som i forskermiljøer systematisk holdes unna ledende stillinger, og at argumentenene tilpasses den aktuelle situasjon. -Enten er den kvinnelige kandidaten for ung, slik at det er en mann som er eldre som står for tur, eller hun er for gammel, og må vike for en spesielt lovende, ung mann. Dersom en mann har bredde i sin erfaring, er det positivt, dersom en kvinne har det, har hun spredd seg over for mye, sa hun, og la til med adresse til de menn som "sukker inni seg når de hører dette": -Ditt sukk er det beste beviset på at jeg har rett, sa Valgerd Svarstad Haugland, som også etterlyste søster-solidariteten hos de kvinnene i Høyre og Arbeiderpartiet som hadde gått imot at det skal være lik arbeidstid for kvinnedominerte turnusyrker som for mannsdominerte skiftarbeidsyrker.
