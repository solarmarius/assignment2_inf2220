
5. april 2001
Ellen Horn
Feminist-brev
- Hvis en eventyrfe noen gang kom til meg å spurte hva som hva var mitt høyeste ønske i vuggegave til mine medsøstre, ville jeg svart: Gi dem mot, skriver kulturminister Ellen Horn i feminist-brev 5. april 2001.!
Kjære medsøstre
Ofte spør jeg meg selv, hvorfor er alt blitt som det er blitt? Hvordan våget jeg meg ut en så risikofylt ferd i livet? Hvorfor brydde jeg meg om å ta så mye ansvar? Og jeg tror at svaret ville bli: Mot! Hvis en eventyrfe noen gang kom til meg å spurte hva som hva var mitt høyeste ønske i vuggegave til mine medsøstre, ville jeg svart: Gi dem mot!
Jeg er en sjelden plante, på mange måter: Jeg er kvinne - og jeg er kunstner - og jeg har fått mye makt. Jeg er utdannet skuespiller fra Statens Teaterhøgskole. I lang tid ledet jeg Nationaltheatret, og var administrerende direktør i en av landets største kulturbedrifter, med over 200 ansatte. Nå er jeg kulturminister, med totalansvaret for hele den norske kulturpolitikken. Såvidt jeg forstår av all statistikk og offentlig kvinnedebatt den senere tid - er dette et ganske utradisjonelt scenario.
På den annen side er jeg ganske så tradisjonell i privatsfæren: Jeg er gift. Mannen min og jeg har til sammen tre døtre ,- hver vår ene fra hvert vårt tidligere ekteskap,- og én sammen. Den eldste datteren til min mann er mamma til to småjenter, så jeg er også reservebestemor, og dermed engasjert i barnehagepolitikken.
Jeg har for øvrig alltid vært lidenskapelig barnehagetilhenger, og innrømmer åpent at uten støtten fra profesjonelle førskolelærere i barnehagen, hadde jeg aldri kunnet kjøre det løpet jeg har kjørt. Jeg beundrer de som jobber for lav lønn med å ta vare på de minste i landet vårt, og jeg lovpriser de som har tatt vare på ungene mine opp gjennom disse hektiske årene. Barnehagen var en uvurderlig støttespiller i barnas oppvekst, og ga masse glede og trygghet, men også selvtillit, kreativitet og evnen til lagspill, og sist men ikke minst: mot! Full barnehagedekning og lavere barnehagepriser er derfor noe jeg brenner for, og er glad for at regjeringen gir høyeste prioritet!
Min eldste datter er i etableringsfasen. Hun går i sine foreldres fotspor i teaterbransjen og er under høyere utdanning. God studiefinansiering og rimelige boliger for ungdom er derfor noe annet jeg er opptatt av. Min eldste datter har dessuten et medfødt fysisk handicap, ved at hun er kortvokst, og jeg vet mye om stønads- og søknadsjungelen - og om det å ha barn på sykehus. Sosial- og helsepolitikk er dermed heller ikke uinteressant for meg! Heller ikke fornyelse av offentlig sektor! Tenk så herlig hvis man bare hadde én instans å oppsøke på et offentlig servicekontor med sine uttallige spørsmål og ønsker!
Vår yngste datter er tenåring og går på ungdomsskolen. Ungdoms- og skolepolitikk står dermed også høyt oppe på min dagsorden, og jeg oppfordrer alle jenter til å ta høyere utdanning. Det gir mot! Hun går dessuten på den kommunale musikkskolen som også har min fulle støtte - og som også bidrar til å gi barn og unge mot!
Men felles for alle de politikk-områdene jeg har nevnt her, og som berører meg personlig, er at de har med kvinner og kvinnepolitikk å gjøre. Og det er ikke tvil om at det å få flere kvinner inn i styre og stell påvirker samfunnsutviklingen. Derfor er det min klare oppfordring såvel til mine døtre og som til alle kvinner : Dere må ikke nøle med å hive dere inn på banen! Ikke vær pysete! Ta sjanser! Vær modige!
Kulturpolitikken er selvsagt det som ligger mitt hjerte nærmest, og la det være sagt helt til slutt: I tillegg til alt det andre som kvinnene i dette landet holder oppe, så er det kvinnene som holder kultur-Norge oppe også! De fleste kvinner vet at de har mye å hente gjennom kultur, gjennom litteratur, teater, musikk og dans. Kulturen frigjør kreative krefter i oss, - slipper de nye tankene til. Og i kulturen kan man finne mot! Talent er mot, sier vi i teatret. Og det er sant. Men jeg vil snu litt på det og si: All kunst og kultur gir påfyll av livsmot, pågangsmot, dristighet! Og vi trenger mer av det!
