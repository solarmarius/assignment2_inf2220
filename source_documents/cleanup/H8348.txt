
6. mai 2004
Senterpartiets næringspolitiske talsmann Odd Roger Enoksen
Leserinnlegg
Regjeringen svekker landbruket
Regjeringens tilbud i årets jordbruksforhandlinger betyr reduserte inntekter og rask nedgang i antall gårdsbruk. Forslaget innebærer et kutt på til sammen 660 millioner, eller 11.000 kroner pr årsverk. Samtidig heves taket for produksjon av melk på det enkelte gårdsbruk fra 250.000 liter til 500.000 liter, tilskuddsordningene til samdrift legges om og aktivitetskravet fjernes. Det åpnes for friere omsetning og utleie av melkekvoter. Den strukturpakken som staten har lagt opp i år vil få dramatiske utslag i løpet av noen få år og kan på ingen måte karakteriseres som en moderat strutkturutvikling.
I løpet få av år vil disse strukturtiltakene forme et helt annet og mer industrielt landbruk enn det distriktslandbruket vi har i dag. Det er i strid med folkets oppfatning. En ny undersøkelse viser nemlig at 84 % av det norske folk vil opprettholde familielandbruket slik vi kjenner det i dag.
Senterpartiet mener at statens tilbud er et skambud som vil svekke landbrukets rolle i distrikts- og bosettingspolitikken. Statsminister Bondevik forsøkte å bortforklare konsekvensene av statens tilbud i den muntlige spørretimen i Stortinget denne uken, men følgende står skrevet på side 35 i Statens tilbud til landbruksorganisasjonene:
"..en årlig reduksjon på 6 % i antall jordbruksbedrifter og arbeidsforbruk som vi nå ser, vil redusere det tradisjonelle landbrukets rolle i norsk distrikts- og bosettingspolitikk."
Bondevik sa videre i spørretimen at "de to årene Samarbeidsregjeringen har hatt ansvaret, har vi hatt en inntektsøkning for bøndene på ca 23 %." Men hva skyldes lønnsøkningen, Bondevik? Jo i hovedsak tre forhold: reduksjonen i antall bruk, rentenedgangen og den reduserte strømprisen. Og nå sier staten at bøndene må ned i inntekt pr årsverk på grunn av rentenedgangen.
Senterpartiet utfordrer herved statsminister Bondevik: Hvilke andre yrkesgrupper mener Regjeringen at skal gå ned i inntekt, fordi renten gikk ned i fjor?
Ved behandlingen av jordbruksoppgjøret i Stortinget i 2003, ble det forutsatt at jordbruket skulle beholde en vesentlig del av effektivitetsgevinsten i næringa. I statens eget dokument på side 38 går det fram at staten trekker inn effektivitetsgevinsten på 6,3 prosent ved beregning av den økonomiske rammen i tilbudet. Stikk i strid med det samtlige partier, med unntak av Frp, forutsatte bare for et år siden. Senterpartiet mener at det er både rett og rimelig at landbruket får beholde effektivitetsgevinsten på 700 millioner.
