
Fredag 29. november 1996
Einar Steensnæs (KrF):
BEHOV FOR OPPMYKING I UTDANNINGSSYSTEMET
Tiltak, virkemidler og ressurser må settes inn for å hindre en åpenbar stivhet i utdanningssystemet å bremse opp mulighetene som finnes i næringslivet. Utdannings-systemet ser ut til å mangle en tilpasning til det behovet for kompetent arbeidskraft som finnes. Ifølge en undersøkelse Næringslivets Hovedorganisasjon har gjennomført, har halvparten av norske bedrifter problemer med å rekruttere arbeidskraft med rett kompetanse, og det er et overraskende høyt tall. Det sier stortingsrepresentant Einar Steensnæs (KrF, Rogaland).
Fredag tok Einar Steensnæs disse spørsmålene opp i en interpellasjon til undervisnings-ministeren om hvordan utdanningssystemet skal kunne imøtekomme næringslivets behov. Steensnæs pekte på flere paradoksale trekk i bildet. På den ene siden er det et økende bhov for fagarbeidere innen ulike fag, mens mange bedrifter har problemer med å skaffe unge som er villige til å gå inn i opplæringsstillinger, for eksempel som lærlinger. Samtidig registreres det et betydelig antall arbeidsledige fagarbeidere på leit etter arbeid innen sitt fagområde.
-Like fullt strømmer det nye kull av unge til den samme utdanningen av historiske årsaker, av tradisjon eller fordi faget er populært. Dermed oppstår det tydelige mistilpasninger i arbeidsmarkedet, sier Einar Steensnæs.
I sitt innlegg i Stortinget stilte Steensnæs spørsmål om det er så at rådgivningen i både grunnskolen og den videregående skolen ikke fungerer tilfredsstillende i forhold til den informasjon elever og foreldre får om behov, jobbemuligheter og innholdet i selve fagopplæringen. Han spurte også om det er slik at "kunden" ikke får komme helt fram til "disken" med sine behov. I den forbindelse fremmet han et forslag der Stortinget ber Regjeringen endre instruks og retningslinjer for rådgiverens arbeid i skoleverket med sikte på en bredere vektlegging av ansvaret for å gi elevene god informasjon om jobbmulighet og forholdene på arbeidsmarkedet ellers. Han foreslo også at Stortinget ber Regjeringen treffe nødvendige tiltak slik at det opprettes kontaktutvalg i hvert fylke der skolemyndigheter, yrkesopplæringsnemnd og næringslivet kan drøfte dimensjoneringen av ulike fagut-danninger og fremtidige behov for fagkompetanse. Forslagene ble oversendt Regjeringen.
