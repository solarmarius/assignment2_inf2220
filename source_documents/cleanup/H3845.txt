
9.6.99
Marit Tingelstad,
Pressemelding fra
BYGG FLYKTNINGEBOLIGER SOM SENERE KAN BRUKES TIL STUDENTBOLIGER!
Dette forslaget kommer fra stortingsrepresentant Marit Tingelstad som erkjenner at boligspørsmålet nå er minimumsfaktoren for å få flyktningene ut av asylmottakene.
- Vi bør lære av OL-94 som bygde deltakerboliger som senere ble brukt til studentboliger rundt omkring i landet. Ideen lanseres nå for de ansvarlige departementer, og jeg har god tro på at det vil bli seriøst vurdert, sier Tingelstad.
- Det er stadige henvendelser om dette temaet, og vi kan ikke forlange at kommunene skal klare dette alene. Derfor mitt forslag.
- Her kan vi slå TO FLUER I ETT SMEKK, sier Marit Tingelstad. Flyktningene får boliger og kommende studenter kan ta i bruk disse når flyktningene har vendt tilbake.
Ved å bruke ferdighus som konstrueres slik at de er flyttbare, kan vi løse problemene forholdsvis raskt, mener Tingelstad.
Hun tror mange kommuner vil kunne legge til rette for oppføring av husene, og håper ideen vil bli positivt mottatt. - Målet er å få flyktningene ut av asylmottakene så raskt som mulig slik at de blir integrert i det normale samfunnet, avslutter hun.
