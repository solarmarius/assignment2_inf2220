
Mandag 24. februar 1992
KrF-delegasjon til Israel
Fredag 28. februar reiser en delegasjon med seks sentrale KrF-politikere til Israel for å skaffe seg førstehånds informasjon om situasjonen og konflikten i Midt-Østen. Med i delegasjonen er såvel partileder og parlamentarisk leder, som begge nestlederne i partiet. Besøket vil vare i en uke.
KrF-delegasjonens reise er en følge av et intitativ Kristelig Folkepartis stortingsgruppe tok under Gulf-krigen i 1991. Da foreslo gruppen at det skulle sendes en parlamentarikerdelegasjon til Israel for å vise solidaritet med landet. Israel ble som kjent utsatt for massive rakettangrep fra Iraks side i et forsøk på å trekke landet inn i konflikten.
Noen slik delegasjon ble aldri sendt, og stortingsgruppen besluttet å sendee en partidelegasjon i stedet. Delegasjonen har tre representanter fra stortingsgruppen og tre fra partiet. Gruppesekretær Odd Jostein Sæther blir med som delegasjonens sekretær, sammen med redaktør Odd Hagen i Folkets Framtid.
På programmet står blant annet samtaler med fremtredende politikere fra såvel Likud-alliansen som det israelske Arbeiderpartiet, et besøk i en palestinsk flyktningeleir og befaringer i Jordan-dalen, ved Genesaret-sjøen og på Golanhøydene. Delegasjonen består av: Partileder Kjell Magne Bondevik, nestlederne Valgerd Svarstad Haugland og Jon Lilletun, parlamentarisk leder Kåre Gjønnes, KrFU-leder Berit Aalborg og stortingsrepresentant Borghild Røyseland.
