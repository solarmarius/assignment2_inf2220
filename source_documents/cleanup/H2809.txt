
27.01.95
KJELL MAGNE BONDEVIK:
KrF krever stans i
nedleggelse av grendeskoler
- Det foregår nå en kraftig skolesentralisering i mange kommuner utover landet. Endringer i inntektsystemet presser kommuner til nedleggelse av grendeskoler. Kristelig Folkeparti krever en rask endring av inntektsystemet for å motvirke en videre utvikling i denne uheldige retning, sier partiets leder, Kjell Magne Bondevik. Saken ble drøftet i KrFs sentralstyre torsdag kveld, som støtter henvendelsen.
KrF's nestleder og leder av kirke- og undervisningskomitéen på Stortinget, Jon Lilletun, tok saken opp i en debatt i Stortinget i fjor. Ved salderingen
av statsbudsjettet like før jul fikk KrF inn 20 mill. kr i 1995-budsjettet som skal gå til kommuner som har blitt særlig rammet av omleggingen av skoletilskuddet innenfor inntektsystemet. Dette tilskuddet bygger nå på den såkalte "Agder-modellen", som har kriterier for tildeling av skoletilskudd til kommunene som rammer mange kommuner med en desentralisert skolestruktur med flere grendeskoler.
Ca. 20 av disse kommunene har satt i gang en felles aksjon for å få rettet opp inntektsystemet. De skal bl.a. ha møte med departementet i nær framtid.
Jeg støtter denne aksjonen, og ber Regjeringen ta henvendelsen på
alvor og sørge for en raskest mulig revisjon av skoletilskuddet innenfor
inntektssystemet, slik at ikke en uheldig sentralisering av skoleverket
fortsetter. Vi vet at nedleggelse av grendeskoler ofte kan være litt av et "dødsstøt" for et bygdesamfunn. Det at barna kan ha skole i nærheten av sitt hjem er for mange avgjørende viktig for å kunne bli boende i bygda, fordi foreldrene ikke ønsker å sende barna langt av gårde til skole. Grendeskolene fungerer også ofte som "grende-hus" med mange andre aktiviteter. Nedleggelse av grendeskoler er enda verre enn nedleggelse av postkontor, sier Bondevik.
Grunnskoletilskuddet innenfor inntektsoverføringene fra stat til kommune ble endret for få år siden. Her ble bl.a. kriteriet "andel innbyggere i spredt bygde strøk" erstattet med det nye kriteriet "personminutter". Omleggingen favoriserer bykommuner og tettbygde kommuner (samt øykommuner). Kommuner som kommer dårlig ut, er landkommuner med jevnt spredt bosetting.
For å ta ett eksempel, Fræna kommune i Møre og Romsdal, hvor kriteriet på denne måten ble redusert fra 5,59 til 1,91. I Oslo økte det fra 1,78 til 129.
Dette innebærer en reduksjon i skoletilskuddet for Fræna kommune fra 23,5 mill. til 14,1 mill.kr., en reduksjon på nesten 40%. Tilsvarende utslag har kommet i en del andre lignende kommuner.
Dette har medvirket til mange skolenedleggelser.
Inntektsystemet er selvsagt ikke eneste grunn, men har ført til at mange kommuner har følt seg presset til å legge ned grendeskoler av økonomiske grunner. I 1993 ble det lagt ned 53 skoler i Norge. I de 8 første månedene i 1994 ble i alt 29 grunnskoler nedlagt. Nordland fylke topper statistikken med 7 nedleggelser.
Kristelig Folkepartis nestleder og leder av kirke- og undervisningskomitéen i Stortinget, Jon Lilletun, tok saken opp i et Dok. 8 forslag som ble debattert i Stortinget 16. juni i fjor. Hele komitéen uttalte at inntektsystemet skal ta hensyn til at kommunene kan beholde en skolestruktur som også er tilpasset spredt bosetting, lange avstander og kommunikasjoner. Men dagens inntektsystem gjør ikke dette. Derfor forlanger nå Kristelig Folkeparti at Regjeringen foreslår klare omlegginger av systemet, slik at ikke ordningene bidrar til å presse kommuner til skolenedleggelser.
For mange kommuner forsterkes problemene på grunn av reglene for språkdeling. Ut fra lov og regelverk ble det for skoleåret 1993/94 på landsbasis opprettet i alt 152 ekstra klasser som følge av språkdeling. Flest slike ekstra klasser finner vi i fylkene Rogaland, Hordaland, Sogn og Fjordane og Møre og Romsdal. Slike ekstra klasser er en meget stor ekstra belastning for et mindre antall kommuner. Tilskuddet til språkdelingsklasser ble lagt inn i inntektsystemet i 1986, men kostnadsnøklene inneholder ikke noe kriterium med sikte på "å styre" denne delen av tilskuddet til de kommunene som faktisk har ekstra klasser på grunn av målform de enkelte årene. Ordningen, som jo egentlig er god med tanke på elevenes rett til opplæring på eget mål, slår imidlertid uheldig ut økonomisk for mange av de samme kommunene som rammes av inntektsystemets virkninger på grendeskolene.
Stortinget bevilget tidligere 40 mill. kr for å bøte på noe av problemene for de verst stilte kommuner, og ved salderingen av Statsbudsjettet for 1995 fikk KrF inn 20 mill. kr til samme formål for 1995. Men dette er midlertidige tiltak og ikke tilstrekkelig. Det må foretas en gjennomgang og omlegging av grunnskoletilskuddet innenfor inntektsystemet for å hindre en rasering av grendeskolene utover i distrikts-Norge.
