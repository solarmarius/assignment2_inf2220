
Fredag 16. desember 1994
Saksordfører Valgerd Svarstad Haugland (KrF):
INNSKJERPING AV RØYKELOVEN
- VIKTIG AT LOVEN HÅNDHEVES
- Innskjerping av røykeloven er god helsepolitikk. Nå må innskjerpingene håndheves slik at vi kan få ned antallet unge som begynner å røyke. Norge må igjen bli et foregangsland i kampen mot tobakks-skadene, sier saksordfører for røykeloven, Valgerd Svarstad Haugland (KrF).
Kristelig Folkepartis helse- og sosialpolitiske talskvinner er tilfreds med de innstramningene som sosialkomiteen nå foreslår i avgivelsen av den nye røykeloven. 18-års grense for kjøp av tobakk, krav om klarere håndheving av loven, større innsats for et røykfritt miljø i barnehage og skole, forbud mot indirekte tobakksreklame, ønske om mer nøytrale røykpakker, mer midler til informasjonsarbeid og totalforbud mot røyking i enkelte typer kafeer er noen av tiltakene.
- I Norge dør tre ganger så mange av røyking, som av narkotika, alkohol, mord, selvmord, bilulykker og aids til sammen. Det er så alvorlig at vi må gjøre hva vi kan for å få unge til å la være å begynne å røyke, sier Svarstad Haugland. Hun mener Norge igjen må bli et foregangsland i kampen mot tobakksrøyking, slik vi var det da forbud mot tobakksreklame ble innført.
- Nå ligger Norge etter flere andre land på dette området, sier KrFs nestleder.
Svarstad Haugland understreker at hun ikke er ute etter å rakke ned på de som røyker.
- Det har ingen hensikt å mobbe de som røyker. Vi må likevel spørre oss: Hvem skal vi ta hensyn til? De som røyker eller de som ikke tåler røyk? Svaret er innlysende, og derfor skjerper vi nå kampen mot tobakks-skadene, sier Valgerd Svarstad Haugland.
