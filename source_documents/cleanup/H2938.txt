
Fredag 14. mars 1997
Solveig Sollie (KrF) om "frivillighetsmeldingen":
OFFENTLIG STØTTE MÅ IKKE FÅ "A4-PREG"
-Når Regjeringen sier i sin melding om statens forhold til frivillige organisasjoner at det er behov for å finne fram til generelle tildelingsprinsipper som har gyldighet for hele statsforvaltningen, blir jeg bekymret for at man kan ende opp med et regelverk i "A4-format" som ikke tar høyde for at det er svært ulike typer virksomhet som de forskjellige organisasjonene driver. Det sier Kristelig Folkepartis kulturpolitiske talskvinne Solveig Sollie. Meldingen om statens forhold til de frivillige organisasjonene ble lagt fram fredag.
Solveig Sollie sier at det fort kan oppstå en konflikt mellom målsettingen om generelle tildelingsprinsipper på den ene siden, og meldingens ønske om at støtteordningene skal være tilpasset den frivillige virksomhetens egenart.
-Det er positivt at Regjeringen vil at deler av overskuddet fra FLAX-lotteriet skal gå til frivillige organisasjoner som arbeider på lokalt plan. Jeg synes kanskje meldingen er litt forsiktig når den definerer "grasrotaktivitetene". Den nevner kun idrett, skole-musikkorps og "den lokale kulturen". Jeg synes at også den virksomheten som drives i regi av kristne menigheter og kristne barne- og ungdomsorganisasjoner kunne vært nevnt her, sier hun.
-Tilsynelatende er det imponerende når det i meldingen heter at det i 1995 ble fordelt 4,7 milliarder kroner fra departementene til frivillige organisasjoner og deres virksomhet. Men det aller meste av dette gikk til velferds- og tjenesteproduksjon, for eksempel til barnehagedrift, skoledrift og ulike typer bistandsarbeid, sier Solveig Sollie.
