
Fredag 1. september 1995
KrF-nestleder Jon Lilletun i Tønsberg:
KJØP MILJØMERKET SKOLEMATERIELL
-Skoler bør kjøpe miljømerket skolemateriell. Det vil harmonere med skolens ansvar for økt miljøbevisshet blant elevene. Det er derfor skuffende at bare 17 prosent av kommunene har vedtak om å ta miljøhensyn ved innkjøp av skolemateriell. Kristelig Folkeparti vil nå be sine kommunestyrerepresentanter fremme forslag om innkjøp og bruk av miljømerket materiell i skolene og kommunene. Det sa Kristelig Folkepartis nestleder Jon Lilletun på 50-årsfesten til Tønsberg KrF fredag kveld.
-Med dagens ordning er det avhengig av skolens og enkeltpersoners miljøengasjement hvor mye hensynet til miljøet teller i skolens innkjøpspolitikk. Når bare 17 prosent av kommunene har forpliktende vedtak om å ta miljøhensyn i sin innkjøpspolitikk, blir pris ofte den avgjørende faktor ved innkjøp. Kristelig Folkeparti vil nå be sin medlemmer i kommunestyrene om å fremme forslag om at det skal tas miljøhensyn i innkjøps-politikken. Det vil gi kommunene plikt til å kjøpe skolemateriell med miljømerket Svanen, sa Jon Lilletun.
Han la til at kommunene ikke har mye å spare på å importere papir som ikke er svanemerket, for eksempel fra Indonesia, slik tendensen er i dag.
-Nå må miljøhensyn få praktiske konsekvenser i skolene, selv om det vil gi en liten ekstrakostnad. Det er i så fall en fremstidsrettet investering, sa han.
Lilletun minnet om at svanemerket er det offisielle miljømerket i Norge. Undersøkelser som Stiftelsen Miljømerking i Norge har for tall om skolenes innkjøp, viser at skolene mener produktets miljøkvalitet er svært eller ganske viktig ved innkjøp av skolemateriell.
-Likevel er pris den viktigste enkeltfaktoren, ved at nesten 70 prosent svarte at pris er svært viktig. Det gjør at skolens innkjøp av svanemerket skolemateriell er avhengig av enkeltpersoners miljøengasjement, sa Jon Lilletun i Tønsberg fredag kveld.
