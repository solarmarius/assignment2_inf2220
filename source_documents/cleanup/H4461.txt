
tirsdag 5. juni 2001 16:41:17
Flertall på Stortinget for å gi skattefradrag for forskning:
- Milepæl for norsk forskning
- Det er en milepæl for norsk forskning og nyskaping at stortingsflertallet nå gir bedrifter skattefordeler av å investere i forskning, sier Venstres leder og tidligere næringsminister Lars Sponheim. Det er nå klart at det blir flertall på Stortinget for dette, mot Regjeringens ønske.
Lars Sponheim satte som næringsminister i 1999 ned Hervik-utvalget for å utrede hvordan bedriftene kunne stimuleres til å satse mer på forskning og utvikling. Hervik-utvalget foreslo i mars 2000 å gi bedriftene anledning til å trekke fra på skatten 25 % av utgiftene til forsking og utvikling, et forslag som ikke har blitt fulgt opp av Regjeringen, men nå blir vedtatt av et flertall på Stortinget.
- Venstre mener skatteincentiver for forskning er helt nødvendig for å løfte Norge som forskningsnasjon. Samtidig må det offentlige satse langt mer ressurser på grunnforskningen. Arbeiderpartiet er en bremsekloss på begge disse områdene, og Venstre kommer til å stå knallhardt på for å gi norsk forskning drahjelp gjennom Revidert Nasjonalbudsjett. Trond Giske og Grete Knudsen gjør ikke denne jobben, sier Venstres leder Lars Sponheim.
