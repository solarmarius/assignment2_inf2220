
14.12.2005
SENTERPARTIET
Kirkens Nødhjelp og Senterpartiet med felles plattform: Enige om WTO, U-land og jordbruksproduksjon
Etter invitasjon fra Senterpartiet har Kirkens Nødhjelp og Senterpartiet i dag hatt et møte for å klargjøre våre syn på WTO forhandlingene når det gjelder U-land sin situasjon og jordbruksproduksjon.
- Møtet var så avgjort til gjensidig nytte, og konkluderte med vedlagte foreløpige plattform. Denne danner grunnlaget for videre utdyping i senere møter, sier Magnhild Meltveit Kleppa, parlamentarisk leder Senterpartiet.
Foreløpig plattform for samarbeid mellom Kirkens Nødhjelp og Senterpartiet 14.12.05.:
· Arbeide for å fremme et internasjonalt handelsregime hvor hensyn til miljø, faglige og sosiale rettigheter, matsikkerhet og utvikling i fattige land skal tillegges avgjørende vekt.
· Handelsliberalisering skal kun skje innenfor en ramme hvor man hensyntar fordeling, grunnleggende sosiale standarder, miljø og nasjonal matsikkerhet.
· WTO-avtalen må ikke ta fra fattige land styringsrett og virkemidler som har vært viktig for å utvikle vårt eget samfunn til et velferdssamfunn.
· Norge må bruke sin selvstendige stemme i internasjonale forhandlinger til å reformere WTO, IMF og Verdensbanken slik at rettferdig handel, og ikke en friest mulig handel blir det bærende prinsipp.
· I de pågående WTO-forhandlingene må det overordnede målet være å sikre velfungerende internasjonal handel med matvarer, noe som betyr at hvert enkelt lands eksportsubsidier må tas bort. Norge må også ut av en situasjon der legitime støtteordninger i Norge i WTO-forhandlingene bidrar til å fremme et intensivt eksportjordbruk i USA og EU.
· Vi ønsker en full gjennomgang av jordbrukspolitikken for å se hva som kan gjøres for å drive et livskraftig landbruk over hele landet. Hovedutfordringen blir å dempe produksjonspresset i jordbruket slik at en unngår samfunnsskadelig overproduksjon slik at prisen på råvarer til gårdbruker følger den alminnelige prisutviklingen.
· I tråd med historiske erfaringer skal et hvert land gis mulighet til å brødfø egen befolkning med de produkter det er naturlig å produsere i landet. Dette må kombineres med en utviklingsvennelig politikk som gir preferanse gjennom tollfrie kvoter for MUL land og utvalgte fattige og sårbare mellominntektsland eksempelvis Guatemala, Kenya, Botswana, Mosambik, Nicaragua. Alle land må ha rett til å produsere mat til egen befolkning.
· Importen av landbruksvarer var i 2004 på 21.4 mrd. Dette er en fordobling siden 1993. Importen av varer som Norge har dårlige klimatiske forutsetninger til å produsere må styres vekk fra dagens industriland og over til MUL land og ander U-land.
· Norsk bistand skal brukes aktivt og bevist til oppbygning av en næringsmiddelindustri i disse landene, slik at de gjennom gode produkter kan konkurrere ut dagens import fra eksempelvis EU og USA. Felleskjøpets pilotprosjekt i Mosambik er et interessant tiltak for å tilrettelegge småbønders produksjon av soya for det norske markedet.
Stortinget, onsdag 14. desember 2005,
Magnhild Meltveit Kleppa (Sign.) Atle Sommerfeldt (Sign.)
