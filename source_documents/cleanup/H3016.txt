
Mandag 5. januar 1998
NY SEKRETARIATSLEDER FOR KrFs STORTINGSGRUPPE
Torleif Leifsen (35) er ansatt i et vikariat som sekretariatsleder for Kristelig Folkepartis stortingsgruppe. Han er til daglig politisk rådgiver for stortingsgruppen, og vil fungere som sekretariatsleder mens Arne Synnes er statssekretær i Finansdepartementet.
Torleif Leifsen er teolog og prest i Den norske kirke. Han har i flere år vært ansatt som studentprest for Den norske kirke i utlandet/Den norske sjømannsmisjon. Han har tidligere vært landssekretær i KrFU, politisk sekretær i KrF og har også arbeidet som kontorleder ved KrFs landskontor. Han har også vært personlig sekretær for Kjell Magne Bondevik.
Torleif Leifsen er bosatt i Porsgrunn og er nestleder i Telemark Kristelig Folkeparti.
NY GENERALSEKRETÆR I KrFU
Line Henriette Holten Hjemdal (26) er ansatt som generalsekretær i Kristelig Folkepartis Ungdom. Hun begynte i den nye stillingen ved årsskiftet.
Line Henriette Holten Hjemdal er fra Fredrikstad. Hun er utdannet teolog fra Menighetsfakultetet. Hun har tidligere vært nestleder i KrFU, og har arbeidet som vikarprest i Spydeberg.
Hun overtar som generalsekretær etter Inge Takle Mæstad, som er blitt politisk rådgiver i Barne- og Familiedepartementet.
