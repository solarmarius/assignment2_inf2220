
11. februar 2002
stortingsrepresentant John I. Alvheim (FrP)
Nei til bankers tysteplikt
- Jeg vil ikke akseptere at bankene skal pålegges plikt til å rapportere og gi informasjon om sine kunder til trygdeverket. Bankene må ikke gjøres til "politi". Det vil gå sterkt ut over kundeforholdet mellom bank og brukere dersom bankene skal inneha slike oppgaver. Man kan vel heller ikke forvente at bankene skal registrere hvem av dem som mottar ytelser fra trygdeverket som er f. eks. uføretrygdete. Mange kunder vil sannsynligvis velge andre måter for oppbevaring og forvaltning av sine midler, sier stortingsrepresentant John I. Alvheim.
I Aftenposten søndag den 10. februar kan vi lese at Sosialdepartementet nå vil innføre tyste-plikt for alle landets banker når det gjelder uførepensjonerte kunder! Bankene skal få en plikt til å informere trygdeverket om mistenkelige forhold, iflg. Aftenposten. I løpet av våren skal det legges frem en Odelstingsproposisjon for Stortinget om trygdevesenets rett til å innhente informasjon om trygdemottakere!
- Dette er noe av det verste jeg har hørt, fortsetter Alvheim. - Jeg er klar over at det foregår trygdemisbruk i vårt samfunn. Dette tror jeg myndighetene selv må ta mye av skylden for med det særdeles kompliserte regelverk som gjelder på dette området.
Dersom man innfører en lovendring som opphever bankenes taushetsplikt vil dette kunne få konsekvenser for mange andre grupper enn trygdemisbrukerne og jeg frykter at denne muligheten etter hvert bli brukt, sier Alvheim som er helt enig at de som misbruker vårt trygdesystem må stilles til ansvar og at det er viktig å få ryddet opp i det overforbruket av trygdeytelser som skjer i dag. - Jeg synes dette er et eksempel på mistenkeliggjøring av norske borgere, avslutter Alvheim som mener det må finnes bedre metoder enn det som her foreslås.
