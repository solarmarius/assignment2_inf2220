
26/4-02
Av Åslaug Haga (Sp):
Etterlyser ærlighet og alternativer
EØS-meldinga regjeringa presenterte i dag er en tam pliktøvelse. Den er kjemisk renset for analyse og angir ingen retning for regjeringens EU-politikk. Det er verken mot eller vilje til å drøfte de utfordringene EØS-avtalen gir det norske folkestyret og hvor sterkt avtalen griper inn i norsk samfunnsliv, sier Senterpartiets nestleder Åslaug Haga.
Meldingen er den første gjennomgang av avtalen etter åtte års virke. I disse åtte årene har Norge systematisk overført makt fra Stortinget til EU, og den har dramatisk avgrenset muligheten til å drive sjølstendig norsk politikk.
EØS-avtalen har blitt langt mer omfattende enn noen hadde forestilt seg da den ble vedtatt. Det gjelder både hvilke saksområder avtalen omfatter og måten avtalen tolkes på. De negative konsekvensene av avtalen forsterkes år for år. Det var f. eks. aldri forutsett at avtalen skulle hindre sjølstendig distriktspolitikk og nasjonal forvaltning av naturressursene.
En av de mest alvorlige utfordringene i tida framover er at EØS-avtalen truer den nasjonale forvaltningen av naturressursene våre. Dette skjer gjennom Gass-markedsdirektivet og ESAs innvendinger mot hjemfallsretten. Norge har i disse spørsmålene diametralt ulike interesser enn EU. Norge er en global stormakt når det gjelder energiproduksjon, mens EU er storimportør. EU tar alle virkemidler i bruk - og særlig EØS-avtalen - for å sikre kapitalinteressene i EU tilgang til norske naturressurser. Dette er et sentralt område som EØS-meldingen burde belyst mer inngående. De som forsvarer EØS-avtalen bør ha en strategi for hvordan Norge skal møte disse sakene. Jeg kan bare konstatere at regjeringa i stedet stikker hodet i sanden, sier Åslaug Haga
I tillegg medfører EØS-avtalen en flom av byråkratiske regler som gjenspeiler EUs umettelige behov for å detaljregulere folks hverdag.
Regjeringa burde vært så redelig at den anerkjenner avtalens demokratiske underskudd. Når vi i tillegg har et etablert flertall mot norsk medlemskap, burde Regjeringen ha vurdert og seriøst drøftet alternative avtaleformer med EU enn EØS-avtalen, sier Haga.
