
Dato: 7. desember 2005
Stortingsrepresentant Gjermund Hagesæter (FrP)
Vil gi kroner 18.000,- til hver nordmann
- Nye tall viser at Norge for inneværende år vil få et overskudd som er over 80 mrd kroner høyere enn forventet. Siden dette er penger som vi ikke har regnet med bør disse nye ekstra milliardene deles ut til det norske folk med en lik sum på om lag kroner 18.000,- til hver. Det foreslår FrPs Gjermund Hagesæter som sitter i Stortingets finanskomité,
Det er den såkalte nysalderingen som viser at Norge vil få over 80 mrd kroner mer i overskudd enn man trodde da budsjettet for 2005 ble vedtatt. - Dette er penger som tilhører det norske folk. Hver nordmann bør derfor få utdelt en verdisjekk på kroner 18.000,-. Denne verdisjekken bør kunne byttes mot aksjer eller andre verdipapirer som i dag er eid av staten. For å unngå press i norsk økonomi bør en slik overføring kombineres med at det innføres bindingstid i forhold til salg av aksjene, pensjonister bør uansett fritas for en slik bindingstid, sier Hagesæter.
- For de som ønsker det bør det også være mulig å bytte verdisjekken mot et kredittkort med kroner 18.000,- i kreditt. Siden enkelte er bekymret for at tilførsel av nye milliarder inn i norsk økonomi kan skape økt prisstigning, bør et slikt kort bare kunne benyttes på en slik måte at det ikke skaper press i norsk økonomi, f.eks. bare kunne benyttes i utlandet, sier Hagesæter.
- Ved å overføre kroner 18.000,- til hver av de ca. 4,6 mill nordmenn vi har, vil vi likevel ikke bruke opp hele det nye ekstra overskuddet vi får i år. Staten vil likevel ha mer "på bok" nå enn vi trodde for ett år siden, poengterer Hagesæter.
- I Alaska fikk befolkningen kroner 17.000,- i utbytte for noen år siden. Når dette kan gjøres i Alaska bør også vi kunne gjøre det samme i Norge, avslutter Hagesæter.
