
6. oktober 2004
Stortingsrepresentant Odd Holten
- Krafttak for miljøvennlig samferdsel
- Regjeringen øker i statsbudsjettet bevilgningene til kollektivtransport 225 millioner. Samtidig økes bevilgningene til jernbane og satsing på miljøvennlig teknologi i samferdselssektoren. Statsbudsjettet inneholder et krafttak for miljøvennlig samferdsel, sier Odd Holten, som er samferdselspolitisk talsmann i Kristelig Folkeparti.
- Kollektivtransporten fikk et kjempeløft i 2004 med en vekst på nesten 1 mrd kroner. Dette høye nivået styrkes ytterligere med 225 millioner kroner i forslaget til statsbudsjett for neste år. I løpet av fire år har Samarbeidsregjeringen gitt et løft til kollektivtrafikken på 4 mrd kroner og dermed er Sem-erklæringens mål om en økning for kollektivtransporten på mellom 1,5 og 2 mrd oppfylt med god margin. Får Regjeringen det som den vil, skal vi bruke 1,7 mrd kroner mer på kollektivtransport neste år enn det Stoltenberg-regjeringen bevilget, sier Odd Holten.
- I tillegg til en styrking av jernbanen, er jeg også glad for at Samarbeidsregjeringen dobler tilskuddet til forsøk med alternative drivstoffer og miljøvennlig teknologi. Disse midlene skal i all hovedsak rettes inn mot prosjekter som har som mål å legge til rette for bruk av hydrogen, brenselceller og nullutslippsteknologi i samferdselssektoren, sier KrF-representanten.
- Samferdselsbudsjettet følger ellers opp Nasjonal transportplans målsettinger om økt trafikksikkerhet og bedre framkommelighet i og mellom regioner. Innenfor budsjettet er det gitt rom for oppstart av mange nye vegprosjekter og tilskuddene til trafikksikkerhetstiltak er økt med 70 millioner kroner, avslutter Odd Holten.
