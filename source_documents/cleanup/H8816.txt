
Dato: 1. desember 2004
Stortingsrepresentant Karin Ståhl Woldseth (FrP)
- Dødsdom over automatmonopolet
Lagmannsretten har bestemt å gi en midlertidig forføyning i saken om innføring av automatmonopolet. - Dette bør være starten på dødsdommen over automatmonopolet, sier kulturpolitisk talsmann for FrP, Karin Ståhl Woldseth.
Norsk Lotteridrift vant frem med sitt syn i Borgarting Lagmannsrett i dag da retten besluttet å gi en generell midlertidig forføyning i saken om innføring av monopol på gevinstautomater. Det betyr at staten ikke kan gjennomføre monopolet før den endelige dommen er klar.
- Dette er en sier for FrP. Vi har argumenter for akkurat det samme, at monopolet ikke kan iverksettes før alle sider ved saken er avklart, sier Woldseth, og minner om at ESA også har fremmet innsigelser mot monopolet.
- At det blir gitt en generell forføyning kan være den første setningen i dødsdommen over automatmonopolet, mener hun.
Woldseth mener at det ser ut til å ha gått prestisje i saken fra regjeringens side.
- Regjeringen har gang på gang blitt advart mot det råkjøret de har satt i gang for å innføre monopolet, men de har ikke firet en tomme. Det er kritikkverdig.
Karin Ståhl Woldseth sier FrP hele tiden har vært motstander av automatmonopolet, og at et monopol er en svært dårlig løsning for å bli kvitt spillegalskap. - Dessverre er vi det eneste partiet på Stortinget som mener dette, men avgjørelsen fra lagmannsretten i dag gir oss et håp om at saken slett ikke er tapt, avslutter hun.
