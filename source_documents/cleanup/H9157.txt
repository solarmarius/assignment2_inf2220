
17.4.2005
Venstres landsmøte 2005
Nye utfordringer i nordområdene krever
økt internasjonalt samarbeid
Venstres landsmøte mener at Norge må ta sitt ansvar som en sentral forvalter av de ressursrike og sårbare nordområdene. Venstre krever at Norge tar initiativ til å innlede en dialog gjennom Arktisk råd med mål om å styrke det internasjonale samarbeidet om overvåkning av disse sårbare områdene.
Nordområdene står overfor nye økonomiske muligheter, blant annet på grunn av den teknologiske utviklinga. Dette er et av verdens mest ressursrike områder, men det er også blant de mest sårbare områdene i verden. Venstres landsmøte mener at Norge bør spille en langt mer aktiv internasjonal rolle gjennom FN og Arktisk råd for å sikre at miljøhensyn tillegges avgjørende vekt i utviklingen av i dette området. Venstres landsmøte mener utviklingen av nordområdene må bunne i en balansert og bærekraftig høsting av de marine ressursene. Utvinning av petroleumsressursene må ikke tillates uten bruk av teknologi som gir nullutslipp, og denne aktiviteten må ikke komme i konflikt med, og true, fiskeressursene. Dette skal være et viktig mål i norsk politikk for nordområdene.
At Russlands insisterer på jurisdiksjon over ressursrike områder, kan, sammen med landets atomavfallspolitikk og miljømessig uforsvarlige næringsutvikling, føre til miljøkatastrofer i nordområdene. Norsk nordområdepolitikk må styrkes, særlig gjennom økt satsing på bruk av satelitter, styrket overvåkning og tilstedeværelse. I tillegg må samspillet mellom nasjonenes overvåkningsressurser ytterligere forbedres, som for eksempel gjennom samarbeid mellom de ulike lands kystvakttjenester.
For å skape tilstrekkelig tyngde i nordområdepolitikken må den forankres sterkere i Arktisk råd. Her sitter alle de arktiske landene inkludert USA og Canada, og rådet bør spille en sentral geopolitisk rolle. Bare slik kan utfordringene i nordområdet løses ut fra et bredt nok perspektiv. I tillegg vil Venstre styrke og videreutvikle Barentssamarbeidet på alle områder, også på det sosiale og det handelspolitiske området.
Venstres landsmøte mener at:
- norske myndigheter skal fokusere sin innsats i nordområdene rundt Arktisk råd
- det må etableres et sterkt internasjonalt samarbeid for å få til en bedre håndtering av atomavfall g bedre overvåkning av områdene
- Norge skal ha en førende rolle i arbeidet basert på erfaringene med Svalbardtraktaten
mer info: www.venstre.no 
