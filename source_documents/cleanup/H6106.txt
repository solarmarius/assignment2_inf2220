
22.08.02
KrFU
Aktivitet må lønne seg
Det må være et prinsipp at aktivitet skal lønne seg. Barne- og familieminister Laila Dåvøys ønske om å ta bort prosjekt- og aktivitetsstøtten er uakseptabelt, uttaler Kristelig Folkepartis Ungdom (KrFU).
I et nytt forslag fra Barne- og familiedepartementet (BFD) legges det opp til endringer på dagens regler for fordeling av tilskudd til barne- og ungdomsorganisasjoner. Prosjektstøtte og støtte til kurs og fylkesaktivitet skal fjernes. Fordelingen vil kun ta utgangspunkt i medlemstall og antall lokallag. KrFU ønsker ikke en slik ordning fordi dette vil skade engasjementet blant ungdom.
Vi frykter at forslaget vil skade organisasjoner med et høyt aktivitetsnivå, men likevel få medlemmer. Organisasjonene bør ha et aktivitetstilbud å tilby sine medlemmer. Det må ikke være et mål at organisasjoner kun skal drive med medlemsverving. Undersøkelser viser at ungdom i dag velger å engasjere seg i enkeltsaker. BFD må legge til rette for at dette er mulig.
Prosjektarbeid og kurs er aktivitet som gjør organisasjonene levende. Ungdom engasjerer seg på grunnlag av dette. Det er meningsløst at organisasjoner skal opprettholdes hvis det ikke finnes aktiviteter å tilby medlemmene.
Mangfold må prege organisasjonslivet. Ikke drep engasjementet blant barn og unge! Vi har ikke råd til å miste det, uttaler KrFUs sentralstyre.
