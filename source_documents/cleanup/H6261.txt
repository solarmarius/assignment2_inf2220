
17.10.02
Nestleder Jennie Johnsen, V
Venstre-nestleder krever merking av skinn
I følge en dokumentarfilm som vises på svensk TV4 torsdag eksporterer den asiatiske pelsindustrien hvert år tonnevis av hunde- og katteskinn til Europa. Dette finnes i sko, hansker, vesker og lommebøker. Schæfer- og golden retriever-skinn brukes på kanten av vanlige jakker.
- Det er ingen grunn til å tro at skinn fra hunder og katter ikke blir solgt her i landet også, sier Venstres nestleder Jennie Johnsen. Hun krever nå at den nye loven "Retten til miljøinformasjon" må utvides til også å omfatte dyrevelferd. - Importører og forhandlere må kunne dokumentere og gi informasjon om hvor produktene kommer fra slik at man kan velge bort skinn og pels som er produsert på en uetisk måte, sier hun. Venstres nestleder lover å følge opp saken, og avviser heller ikke at andre tiltak kan være nødvendige for å stoppe denne importen.
Produksjonsmetodene som har blitt avdekket er grusomme, blant annet blir hunder flådd levende. Årsaken til torturen skal være troen på kvalitetsforbedring av kjøttet som følge adrenalinproduksjonen som oppstår ved redsel og lidelse.
Vårt forvalteransvar tilsier at vi behandler dyr på en skikkelig måte og respekterer at dyr er sansende vesener som har en egenverdi, mener Jennie Johnsen. ­ Vi kan ikke akseptere at dyr blir torturert. Hvis ikke vi får stoppet importen av hunde- og katteskinn er vi med på å støtte opp om denne hjerteløse praksisen, sier hun.
