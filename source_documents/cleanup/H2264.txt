
Lørdag 20. februar 1993
Parlamentarisk leder Kåre Gjønnes (KrF):
KrF VIL HA EN NY FAMILIEMELDING
-Det er på tide at Stortinget får anledning til en ny bred debatt om familiepolitikken på bakgrunn av en stortingsmelding. Denne bør ta opp ulike familiers livssituasjon, så vel som barns oppvekstvilkår og omsorgssituasjon i en bred sammenheng. Fra Kristelig Folkeparti vil det videre bli reist en interpellasjon i Stortinget for å en debatt om familienes situasjon i dagens samfunn. Det sa Kristelig Folkepartis parlamentariske leder Kåre Gjønnes på fylkesårsmøtet i Sør-Trøndlag KrF i Orkdal lørdag.
-Familiemønsteret har vært i forandring de siste årene. Den store økningen i antall skilsmisser gjør at stadig flere barn bare bor sammen med den ene av foreldrene sine. Vi kan trenge en drøfting av hva denne utviklingen betyr for familienes og særlig barnas livssituasjon, sa Kåre Gjønnes.
Han betegnet det som alarmerende at det synes å bli et økende skille mellom familienes levekår, alt etter størrelsen på den inntekt familien har. Han pekte på at dette skillet er særlig sterkt mellom familier med en og to inntekter.
-Samtidig er det ikke lenger bare økonomien og antall barnehageplasser som avgjør om en familie har et reelt valg mellom arbeid i og utenfor hjemmet. Mange steder er det mangelen på arbeidsplasser som er det viktigste hindret, sa han.
-Det er et viktig mål for KrF å kunne gjøre det lettere for familier å velge at mor eller far kan være hjemmearbeidende med små barn dersom de ønsker det. Derfor vil vi fortsette å kjempe for kontantstøtte til småbarnsforeldre, sa Kåre Gjønnes. Han la til at det er viktig for KrF å dreie den offentlige interessen for familiene slik at én-inntektsfamiliene får en større del enn det regjeringen legger opp til.
-Dette er saker vi kommer til å ta opp i Stortinget så ofte anledningen byr seg, lovet Kåre Gjønnes under fylkesårsmøtet i Sør-Trøndelag KrF lørdag.
