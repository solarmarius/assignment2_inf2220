
31.1.2002:
Av Åslaug Haga (Sp):
Regjeringa forholder seg passiv
Under spørretimen 30. januar stilte jeg følgende spørsmål til Samferdselsministeren:
"Siden åpningen av flyplassen på Gardermoen har det vært vesentlige avvik mellom målt og beregnet flystøy i mange områder rundt flyplassen. Støyisolering er gjort avhengig av beregnede støysoner og ikke faktiske målinger. Dette har resultert i at folk ikke får støyisolering sjøl om det faktiske støynivået ligger over grenseverdiene. For enkelte har støynivået resultert i sykdom. Hva vil statsråden gjøre for å sikre støyisolering for de som lever med støy over grenseverdiene?"
Dessverre svarte Fiskeriministeren på vegne av regjeringa at den ikke vil gripe inn for å sikre støyisolering for de som lever med støy over de definerte grenseverdiene. Dette er trist og beklagelig. Sjøl argumenter om at barn må bruke sovetabletter og at voksne blir syke, gjorde ikke inntrykk på statsråden.
Det er etter min oppfatning helt meningsløst at det må gjøres ytterligere papirarbeid for å få kartet til å stemme med terrenget.
Gjennom dette spørsmålet ga jeg regjeringa muligheten til se det opplagt urimelige at tekniske beregninger skal veie tyngre enn faktiske målinger. Men dessverre velger regjeringa å forhold seg passiv.
For mindre enn ei uke siden sto arbeids- og administrasjonsminister Victor Norman i Stortinget og understreket at regjeringa var opptatt at å skape en offentlig forvaltning som ikke er til for seg sjøl, men for de den er satt til å tjene. Dersom regjeringa hadde ment alvor med dette, burde den ha grepet inn i denne saken. Noe mer klassisk eksempel på at byråkratiet eksisterer for egen del skal man leite lenge etter.
