
04.06.02
Sp-ordførerene:
- Innkall alle landets ordførere!
Senerpartiets ordførere oppfordrer Kommunenes Sentralforbund (KS) i et brev om å samle alle landets ordførere. Samlingen må finne sted i løpet av den nærmeste uken før Stortingets kommunalkomité avgir sin innstilling til kommuneproposisjonen. - Dette må gjøres er for å få fram hvilke dramatiske kutt i velferdsoppgavene som blir konsekvensen dersom ikke det økonomiske opplegget i revidert nasjonalbudsjett og kommuneproposisjonen endres, sier leder for Senterpartiets KS-gruppe, Maritta Ohrstrand.
- Vårt inntrykk etter å ha hørt statsråd Erna Solbergs (H) kommentarer til oppropet som ble overlevert av Senterpartiordførerene 3. juni, er at regjeringen ikke har forstått konsekvensene av sitt økonomiske opplegg for kommunesektoren. Vi forstod også at saksordfører for kommuneproposisjonen i kommunalkomiteen, stortingsrepresentant Ivar Østberg (KrF), mente hans hovedoppgave var å samle flertall for regjeringens opplegg, sier Ohrstrand.
- Dokumentasjonen fra Kommunenes Sentralforbund kombinert med en mulighet for kommunalkomiteens medlemmer til å drøfte konsekvensene med ordførere fra hele landet, vil få fram hvordan Stortingets ønsker om å satse på bedre tilbud innen skole, eldreomsorg og barnehager, ikke lar seg gjennomføre innenfor de rammer som forslås for kommunesektoren. Vi ber derfor styret i Kommunenes Sentralforbund ta initiativ overfor Stortingets kommunalkomité om å ikke avslutte sitt arbeid med innstillingen til kommuneproposisjonen før de har hatt mulighet til å møte ordførerne og fylkesordførerne, sier Maritta Ohrstrand, som også er ordfører i Frei i Møre og Romsdal.
Her er brevet til KS:
Kommunenes Sentralforbund
v/ leder Halvdan Skard
Postboks 1378 Vika
0114 Oslo
Samling av ordførere fra hele landet før Stortingets kommunalkomité avgir innstilling til kommuneproposisjonen.
80 ordførere, fylkesordførere og gruppeleder, hovedsaklig fra Senterpartiet, var i går samlet i Oslo for å understreke hvilke dramatiske kutt i velferdsoppgavene som blir konsekvensen dersom ikke det økonomiske opplegget i revidert nasjonalbudsjett og kommuneproposisjonen endres. Vi viser til vedlagte brev som ble overlevert kommunalminister Erna Solberg og Stortingets kommunalkomité ved leder Magnhild Meltveit Kleppa. Vedlagt følger også dokumentasjon som er innhentet fra kommuner og fylkeskommuner.
Ordførersamlingen konkluderte med at Kommunenes Sentralforbund må samle landets ordførere før Stortingets kommunalkomité avgir sin innstilling til kommuneproposisjonen. Det betyr at samlingen må finne sted i løpet av den nærmeste uken. Vårt inntrykk etter å ha hørt statsråd Erna Solbergs kommentarer til vårt brev, er at regjeringen ikke har forstått konsekvensene av sitt økonomiske opplegg for kommunesektoren. Vi forstod også at saksordfører for kommuneproposisjonen i kommunalkomiteen, stortingsrepresentant Ivar Østberg, mente hans hovedoppgave var å samle flertall for regjeringens opplegg.
Dokumentasjonen fra Kommunenes Sentralforbund kombinert med en mulighet for kommunalkomiteens medlemmer til å drøfte konsekvensene med ordførere fra hele landet, vil få fram hvordan Stortingets ønsker om å satse på bedre tilbud innen skole, eldreomsorg og barnehager, ikke lar seg gjennomføre innenfor de rammer som forslås for kommunesektoren. Vi ber derfor styret i Kommunenes Sentralforbund ta initiativ overfor Stortingets kommunalkomité om å ikke avslutte sitt arbeid med innstillingen til kommuneproposisjonen før de har hatt mulighet til å møte ordførerne og fylkesordførerne.
Oslo, 4. juni 2002.
Med hilsen for Senterpartiets ordførere samlet i Oslo 3. juni 2002
Maritta Ohrstrand (s), leder i Senterpartiets KS-gruppe og ordfører i Frei
Knut Herland(s), varamedlem i Sps sentralstyre og ordfører i Eidsberg
Dagfinn Sundsbø, generalsekretær i Senterpartiet
