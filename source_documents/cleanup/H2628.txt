
Fredag 28. januar 1994
KrF-leder Kjell Magne Bondevik:
STAVANGER-DOMMEN UTFORDRER LOKALDEMOKRATIET
Høyesterettsdommen der Stavanger kommune er dømt til å betale millionerstatning til en restauranteier som ikke fikk nattklubb-status, har aktualisert et spørsmål som regjeringens alkoholpolitiske utvalg må se nøye på, nemlig å vurdere endringer i alkoholloven som styrker det politiske skjønn i alkoholpolitikken. Vi må unngå at rettsapparatet blir brukt til å undergrave den politiske styring i den lokale bevilgningspolitikken. Det sa Kristelig Folkepartis leder og parlamentariske leder Kjell Magne Bondevik på en presselunsj i Bergen fredag.
Kjell Magne Bondevik understreket at han ikke ville kritisere den dommen som Høyeste-rett har avsagt, men la til at et lovverk som betyr at en slik dom blir den "riktige", juridisk sett, er utilstrekkelig.
-En høyesterettsdom som denne skaper en presendens som i realiteten betyr at lokalpolitikerne har svært begrenset mulighet til å stramme inn på bevilgningspolitikken i sin kommune. Det blir nokså meningsløst å drive alkoholpolitikk dersom det skal være slik at næringsinteressene skal legge premissene for denne politikken, sa Kjell Magne Bondevik under presselunsjen i Bergen. Han la til at alle som søker om skjenkeløyve har et selvsagt krav på korrekt saksbehandling, men det kan ikke være det samme som å ha krav på å få søknaden innvilget.
Kjell Magne Bondevik sa at han håpet arbeidet til regjeringens alkoholpolitiske utvalg munner ut i en stortingsmelding om framtidens norske alkoholpoluitikk, slik at Stortinget får en mulighet til å drøfte denne.
-En slik politikk må først og fremst bygge på hensynet til folkehelsen og være konsekvent og forutsigbar. Derfor er det viktig at sammensetningen av utvalget blir så bred som mulig, med representasjon både fra avholdsbevegelsen, rusmiddelomsorgen og andre instanser som får alkoholskadde og deres pårørende til behandling, og ikke bare av næringsinteresser og politikere. Ingen kan prate seg bort fra at alkoholbruk samlet sett er ett av Norges største sosial- og helseproblemer. Derfor trenger vi en alkoholpolitikk som tar på alvor at ingen lenke er sterkere enn det svakeste leddet. Norsk alkoholpolitikk skal ikke legges opp med tanke på rimelig ressurssterke måteholdsfolk som ikke har problemer med å takle sitt eventuelle alkoholforbruk. Såvel solidaritetstanken som den kristne nestekjærlighetstanken tilsier at norsk alkoholpolitikk skal bestemmes ut fra hensynet til de som ikke er i stand til å håndtere sitt alkoholforbruk selv, konkluderte KrF-leder Kjell Magne Bondevik under presselunsjen i Bergen fredag.
Presselunsjen ble arrangert i forbindelse med Kristelig Folkeparti arrangerer en lokalpolitisk konferanse i Bergen. Konferansen begynte fredag og avsluttes søndag.
