
19.10.02
Unge Venstre
Fred fremfor krig!
Unge Venstres landsmøte er svært kritisk til et militært angrep på Irak. Det vil forverre den ustabile situasjonen i regionen, og først og fremst ramme sivilbefolkningen. Militære intervensjoner må bygge på klare mål og strategier for å sikre fred og stabilitet. Unge Venstre kan ikke se at en fjerning av Saddam Hussain er en garanti for fred, og savner en løsning for å sikre stabilitet etter en eventuell militæraksjon.
Norges medlemskap i FNs Sikkerhetsråd medfører et særlig ansvar for å søke fredelige løsninger på konflikter. Dette innebærer dermed at vi ikke kan la USA eller andre stormakter diktere vår dagsorden. Med makt følger ansvar.
Unge Venstre er fornøyd med at det ser ut som om Sikkerhetsrådet inntil videre legger vekk krigsretorikken. Vi mener likevel det er all grunn til å følge kritisk med på hva USA og Storbritannia gjør. Ensidige aksjoner fra disse landene, uten et klart mandat fra FNs sikkerhetsråd, er uakseptabelt.
Norsk utenrikspolitikk må fremme fred, demokrati og menneskerettigheter.
