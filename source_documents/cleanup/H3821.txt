
29.1.98:
Morten Lund,
Når EU bestemmer for oss:
BARN OG UNge får mindre ARBEIDSERFARING
(gjelder endringer i Arbeidsmiljøloven pga. Rådsdirektiv 94/33/EF )
EØS-avtalen pålegger oss til å vedta reduserte muligheter for at barn og unge kan skaffe seg litt inntekter og arbeidserfaring. Ingen av de endringer som nå vedtas, har vært foreslått ut fra norske behov ved de årlige endringer av arbeidsmiljøloven.
Her er noen av endringene:
Barn (under 15 år eller skolepliktig) kan ikke starte på jobb før klokka 6. Dagens unntak om å starte kl. 05 i ferien for avisbud faller bort.
Barn kan ikke arbeide over 2 timer pr dag eller 12 timer i uken. Ungdom (15-18 år som ikke går på skole) vil kunne arbeide inntil 8 timer om dagen og 40 timer i uken.
Lærlinger i skiftgående industri kan ikke arbeide på natt før de er passert 18 år.
Lærlinger i hotell og restaurant må slutte kl. 24 (nå kl. 01) før de er 18 år.
Barn og unge skal ha sammenhengende ukentlig hvile på 48 timer.
Senterpartiet anser at de nevnte lovendringer er til ulempe med tanke på at barn og unge skal få arbeidserfaring, og at også bedriftene vil oppleve det nye regelverket som belastende. Den nye lovgivnings-situasjonen fører til at mange høringsinstanser - på samme vis som de fleste partier på Stortinget - begrenser seg til å konstatere at lovendringene ikke går lenger enn det EU krever.
