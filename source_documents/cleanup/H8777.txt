
Dato:12.11.04
FrPs nestformann Siv Jensen (FrP)
- Budsjettforlik med sosial profil
Siv Jensen er glad for at FrP og regjeringspartiene kom til enighet om statsbudsjettet for 2005. - FrP har nå sikret at nærmest alle de usosiale forslagene blir fjernet og at skatte- og avgiftsopplegget samlet får en langt mer sosial profil enn regjeringens opprinnelige opplegg, sier en fornøyd Jensen.
Enigheten oppstod da FrP til sammen hadde flyttet på hele 7 milliarder kroner i forhold til regjeringens forslag. Budsjettavtalen mellom regjeringen og Ap for 2004 medførte til sammenlikning at Ap fikk flyttet på 5 milliarder kroner i forhold til regjeringens forslag.
Forliket innebærer at arbeidet med krimininalitetsbekjempelse styrkes med hele 295 millioner kroner, kommunene skal få til sammen 3,0 milliarder mer, egenandelstak I settes til 1585 kroner (regjeringen hadde opprinnelig foreslått 2.500 kroner), det blir ikke økt egenandel for reise ved fritt sykehusvalg, helseforetakene får 500 millioner kroner ekstra (i tillegg til økt ISF-andel på 60 prosent) og riksveiinvesteringene økes med 350 millioner kroner. Når det gjelder skatte- og avgiftsopplegget så innebærer forliket at det gis ytterligere 1,2 milliarder kroner i skattelettelser i forhold til regjeringens opprinnelige opplegg samt at minstefradraget øker med 1.3 milliarder kroner som i sin helhet finansieres ved en reduksjon på tilsvarende beløp i regjeringens forslag til lettelser i toppskatten. I tillegg reduseres matmomsen til 11 prosent.
Svært fornøyd
- Selv om vi primært skulle ønske en ytterligere omfordeling i skatte- og avgiftsopplegget, til fordel for de med lavere og midlere inntekter, så innebærer helheten i denne budsjettavtalen et klart FrP- stempel. Budsjettet har fått en langt bedre sosial profil, det vil bli sterk satsing på pasientbehandling og kriminalitetsbekjempelse samt at avtalen innebærer en kraftig styrking av kommunenes økonomi.
- Samtidig vil selve avtalen bidra til å bedre samarbeidsklimaet på ikke - sosialistisk side, hvilket i seg selv er et viktig moment, avslutter hun.
Avtalen innebærer for øvrig at FrP stemmer subsidiært for den fremforhandlede avtalen etter at partiets eget budsjettforslag er falt.
