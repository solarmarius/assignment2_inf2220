
10.3.2004
Stortingsrepresentantene Morten Lund og Eli Sollied Øveraas, Senterpartiet
Privat forslag i Stortinget: DET MÅ BLI LETTERE Å BYTTE BANK
Bankfusjonene har gjort at det har blitt færre banker i nærmiljøet til de fleste forbrukere. Særlig for de som ikke kan eller ønsker å ha bare nettkontakt med banken sin, er den reelle konkurransen mellom bankene blitt mindre. Det er derfor ekstra viktig å identifisere og fjerne de barrierer som finnes for de som ønsker å bytte bankforbindelse.
Regjeringen bes fremme forslag som gjør det billigere for vanlige personkunder å bytte långiver og enklere å sammenligne lånevilkårene. Slike tiltak må antas å bidra til lågere lånekostnader for denne store gruppe av forbrukere. I forslaget er tre forbedringer nevnt:
-tinglysningsgebyret til Staten på panteobligasjoner som i dag er 1850 kroner uavhengig av lånets størrelse, reduseres til selvkost. Det trengs en rentegevinst på 0.35 prosentpoeng for at en kunde med lån på 500.000 kroner skal finne det lønnsomt å bytte bank med dagens størrelse på dette gebyret. Statens inntekter for i år er anslått til 540 mill.kr, mens kostnadene anslås til 80 millioner.
-bankenes etableringsgebyr for nye lån som for et utvalg av banker varierer fra 0 til 1600 kroner, begrenses til bankens selvkost.
-det innføres en frist på 21 dager for å sette ned lånerenta etter at vedtak er gjort i Norges Bank (varierer fra 18 til 45 dager i dag), slik at det blir enklere å sammenligne lånevilkår.
Situasjonen for bankkundene i dag kan sammenlignes med strømkundenes før flyttegebyrene ble fjernet i 1997. Den gang måtte kunden betale gebyr til ny strømleverandør og strømleverandøren til det lokale nettselskapet. Fjerningen av disse gebyrene har utvilsomt ført til langt jevnere strømpriser selv om andelen av kundene som bytter leverandør ikke er svært høgt.
-Vi har med dette forslaget fulgt opp initiativ som er tatt gjennom lengre tid fra blant andre Konkurransetilsynet, Forbrukerrådet og Huseiernes Landsforbund. Vi håper det er mulig å få flertall for å bedre vilkårene for en stor gruppe av forbrukerne som ifølge bankenes statistikker er meget lojale kunder som gir sikre inntekter og små tap, sier finanspolitisk talsmann Morten Lund og forbrukerpolitisk talskvinne Eli Sollied Øveraas.
