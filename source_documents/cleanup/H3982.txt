
10.5.2001
Odd Roger Enoksen,
Pressemelding fra
SP VIL HA RENTEFRITT STUDIELÅN
Studenter skal ikke betale mer tilbake til Lånekassen enn de har lånt, sier SP-leder Odd Roger Enoksen. Har du et vanlig lånekasselån på 250 000 kr med rente på 7,9% må du i løpet av 20 år betale 258 063 kr bare i renter. Lånekassen sender i dag en totaltregning på over en halv million kr for dette lånet.
Det er ikke riktig at staten skal tjene penger på at ungdom tar utdanning. Derfor har SP programfestet å fjerne renta, slik at lånet bare inflasjonsjusteres.
15. mai er frist for å betale neste terminbeløp til lånekassen. For mange unge i etableringsfasen er avdrag til lånekassen en tung byrde. At ungdom tar utdanning må belønnes, ikke straffes ved å kreve renter av lånet som brukes til kunnskapsutvikling og kompetanse.
Ett eksempel:
For en lånetaker med lån på 250 000 kr vil terminbeløpet med dagens flytende rente på 7,9 % være 6.439 kr. Totalt vil låntakeren betale inn kr. 25 756 i løpet av ett år.
Et inflasjonsjustert, rentefritt terminbeløp vil bli 3.981 kr. Totalt vil lånetakeren betale inn 15.924 kr i løpet av ett år.
Senterpartiets forslag vil gi en lånetaker med studielån på 250 000 kr en besparelse på 2458 kr pr. termin. På årsbasis vil besparelsen være ca. 10 000 kr.
Senterpartiets forslag i stortingsprogrammet, vil gi en totalinnbetaling til Lånekassen på 318 439 i løpet av 20 år. Lånet vil, med en årlig inflasjon på 2,5 %, koste kr 68 439.
