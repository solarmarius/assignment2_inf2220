
21.12.2005
Lena Jensen (SV), medlem av Stortingets utdanningskomité
Nødvendig stopp av friskoler
Tirsdag 13. desember blåste kunnskapsminister Øystein Djupedal "timeout" for opprettelse av nye privatskoler. Det var et nødvendig ledd i den nye regjeringens politikk for å satse på den offentlige skolen som er for alle, framfor å starte flere private skoler for noen få.
SV og den nye regjeringen ønsker å utvikle en moderne offentlig fellesskole. I Soria Moria-erklæringen har vi slått fast at vi skal styrke den offentlige skolen fordi det er en viktig møteplass for barn og unge med ulik bakgrunn, og at vi vil skape en skole som bidrar til utjevning, toleranse og læring for alle. Vi ønsker ikke den utvikling man har sett blant annet i Sverige, der privatskolene har ført til økte forskjeller og segregering mellom elever med ulik bakgrunn. Dette var vi også klare og tydelige på overfor velgerne i valgkampen.
En sterk vekst i private skoler går på bekostning av den offentlige skolen og skaper økte skiller blant elevene. Mange fylker har allerede advart og gått i mot planlagte privatskoler som vil bidra til dårligere offentlig skoletilbud, mindre valgfrihet og nedleggelser av offentlige skoler lokalt.
Nå har kunnskapsminister Øystein Djupedal stanset all godkjenning og stoppet etableringen av nye privatskoler, samt at en midlertidig lov er sendt ut på høring. Hadde ikke dette skjedd ville antall elever i private skoler blitt fordobla før vi hadde rukket å endre dagens lovverk. Derfor er det riktig og helt nødvendig at kunnskapsministeren nå har blåst "timeout" for opprettelse av privatskoler, slik at vi har tid til å behandle denne saken skikkelig før loven endres.
Ingen elever vil likevel miste en skoleplass de allerede har fått. Det er viktig. Private skoler som er godkjent og som har startet opp vil ikke berøres av behandlingsstoppen. Vi ønsker å stanse opprettelsen av nye privatskoler, men ikke å ramme elever som er i gang med et utdanningsløp.
Den midlertidige behandlingsstoppen og den innstramningen vi kan vente i lovverket om private skoler vil stanse utbredelsen av private skoler. Det gir mulighet til å satse på det viktigste, nemlig den offentlige fellesskolen som er åpen for alle.
