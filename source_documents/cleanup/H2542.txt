
Tirsdag 18. januar 1994
Kristelig Folkepartis stortingsgruppe:
BER REGJERINGEN BEKREFTE MONOPOL-LINJEN
Kristelig Folkepartis stortingsgruppe ber i et brev om at Regjeringen bekrefter at den vil stå fast på den linja som Arbeiderpartiet og KrF ga uttrykk for i Utenriks-komiteens innstilling til EØS-avtalen i forrige periode. KrF-gruppen konstaterer også i brevet at de som ønsker å oppheve butikkmonopolet i Norge ikke har fått noen hjelp til dette fra Kommisjonen i Den Europeiske Union.
Kristelig Folkepartis stortingsgruppe minner i brevet til Regjeringen både om Regjeringens forsikring i Stortingsproposisjonen om EØS om at "den nårværende enerett til import og engrossalg av vin og brennvin vil bli opprettholdt", og om den felles merknaden fra KrF og Arbeiderpartiet i Utenrikskomiteens innstilling om EØS-avtalen i forrige perioden. Her heter det at medlemmene fra disse partiene "legger avgjørende vekt på at Regjeringen i proposisjonen slår fast at Vinmonopolet kan og vil bli opprettholdt innenfor EØS. Dette gjelder både for import og salg av vin og brennvin".
Gruppen sier i brevet at det viktig at Regjeringen og stortingsflertallet står fast i arbeidet for en konsekvent og restriktiv alkoholpolitikk, "konkretisert gjennom et sterkt og helhetlig monopolsystem". Så langt er gruppen tilfreds med at Regjeringen ikke gjør noe knefall for EU-kommisjonens ønske om at import- og en gros-monopolet for vin og brennvin skal avvikles. "EU-kommisjonens syn avspeiler etter Kristelig Folkepartis oppfatning en manglende forståelse for akktiv edruskapspolitikk i EU-sammenheng," heter det brevet.
KrFs stortingsgruppe har notert som positivt at EU-kommisjonen i forhandlingene med Sverige og Finland har godtatt at Vinmonopolet har enerett på salg av vin og brennvin til forbruker. "Den begrensning av tilgjengeligheten for alkoholvarer som dette innebærer, representerer den viktigste alkholpolitiske side ved Vinmonopolet. I dette hovedspørsmål har de som vil bekjempe Vinmonopolet altså ikke fått noen hjelp fra Kommisjonen i Den Europeiske Union," konstaterer KrFs stortingsgruppe i brevet til regjeringen, som er undertegnet av parlamentarisk leder Kjell Magne Bondevik og parlamentarisk nestleder Solveig Sollie.
