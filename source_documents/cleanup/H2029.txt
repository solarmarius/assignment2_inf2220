
Onsdag 25. mars 1992
Kåre Gjønnes om EF-Gallup:
BEKREFTER AT KRISTELIG FOLKEPARTI SIER NEI TIL EF
EF-målingen som Norsk Gallup A/S har foretatt for Landbrukets Utredningskontor bekrefter at det er et massivt flertall i Kristelig Folkeparti som sier nei til norsk medlemsskap i EF. Det kan parlamentarisk leder Kåre Gjønnes konstatere etter at avisa Nationen offentliggjorde undersøkelsen onsdag. Gjønnes mener undersøkelsen bekrefter at KrF's strategi i EØS-saken var et fornuftig valg.
- Av alle som har deltatt i undersøkelsen har spørsmålet om markedsadgang til Europa veid tyngst for flertallet av de som svarer på spørsmålet om Norge bør bli medlem av EF, mens unionsplanene er det som teller mest for flertallet av dem som har svart nei. EØS-avtalen fanger opp begge disse hensynene, sier Kåre Gjønnes.
Bare 7,7 prosent av de som er med i undersøkelsen, og som oppgir KrF som sitt partivalg, mener at Norge bør bli medlem av EF, mens 66,8 prosent svarer nei. Det er bare i Senterpartiet at EF-skepsisen er større enn i KrF, konstaterer Kåre Gjønnes. En "vet ikke"-gruppe på 25,5 prosent i KrF er også en indikator på stor skepsis, tilføyer han, og peker på at den totale "vet-ikke"-blokka ifølge undersøkelsen er omtrent på denne størrelsen.
Undersøkelsen viser at "nei-siden" totalt har økt med 4,4 prosent siden februar. De fleste av disse er hentet inn fra "vet ikke"-gruppen.
