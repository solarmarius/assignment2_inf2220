
torsdag 7. juni 2001 21:26:57
Terje Johansen (V):
- Viktige Venstre-gjennomslag i revidert nasjonalbudsjett
Venstre har sikret flertall for en rekke viktige saker i Revidert nasjonalbudsjett som ble avgitt i kveld. Det er sikret økte bevilgninger til viktige områder for Venstre som forskning, utdanning, styrket politiinnsats, rassikring og velferd. Det sikres gode vilkår for det frivillige Norge og mindre bedrifter. - Vi har grunn til å være godt fornøyd med våre gjennomslag i denne budsjettrevisjonen, sier Venstres finanspolitiske talsmann Terje Johansen.
I tillegg til viktige økte satsinger har Venstre og de andre sentrumspartiene sikret at de frivillige organisasjonene blir fullt ut kompensert for de økte kostnadene ved momsreformen. Dette betyr ca. 130 millioner kroner i året for det frivillige Norge.
De 42 000 bedriftene som fra 1. juli kommer inn under momsreformen og som ellers ville måtte betale investeringsavgift i 9 måneder fram til hele avgiften fjernes i 2002, slipper denne avgiften. Dette innebærer i seg selv en lettelse for disse bedriftene på rundt 100 millioner kroner.
Det er flertall for 100 millioner kroner mer til forskning ved universitetene som blant annet går til flere nye stipendiatstillinger. Private skoler styrkes med 27 millioner. Politiet får 30 millioner mer, som skal gå til å sikre nye stillinger til politihøyskolestudentene, samt trappe opp innsatsen mot organisert kriminalitet. Kriminalomsorgen sikres 5 millioner kroner mer.
Bevilgningene til rassikring økes med 70 millioner kroner som vil bidra til styrket trafikksikkerhet. Opptreningsinstitusjonene får 25 millioner. I tillegg er det sikret mer midler til kultur og kulturminnevern, blant annet til Jugend- senter i Ålesund.
Venstre og sentrumspartiene har sikret flertall for omprioriteringer som styrker viktige og prioriterte samfunnsområder. Dette resultatet er vi godt fornøyd med, sier Terje Johansen.
