
Onsdag 5. juli 1995
Nestleder Einar Steensnæs (KrF):
Perspektivløs plan for
abortforebyggende tiltak
i Statens Helsetilsyn.
Kristelig Folkeparti legger frem egen, alternativ plan.
- Statens Helsetilsyn reduserer abort til et spørsmål om uønskede graviditeter. Hvor er engasjementet, ansvaret og omsorgen for menneskespirer som forhindres fra å vokse opp?
- Kristelig Folkeparti legger nå frem sin egen plan som et alternativ til den handlingsplanen som Statens Helsetilsyn, Sosial- og Helse­departementet og Barne- og Familiedepartementet har utarbeidet for årene 1995 - 1998.
Det sa nestleder Einar Steensnæs da han presenterte planen på en presse­konferanse i Oslo onsdag.
- De planer som Statens Helsetilsyn skal arbeide etter når det gjelder abortforebyggende tiltak, viser med all tydelighet svakhetene i dagens abortlov. Det er positivt at planen fokuserer på forebygging og økt kunnskap om samliv og seksualitet, men det er uakseptabelt at planen i så liten grad legger vekt på rådgivning og hjelp som kan bidra til å få ned de høye aborttallene, sa Steensnæs.
- Planen avslører den åpenbare mangelen på rettsvern for det ufødte barn i norsk lovgivning. Her er lite som tar hensyn til det faktum at 15 000 ufødte barn måtte gi tapt for norsk abortlov i fjor. Kristelig Folkeparti ønsker at menneskeverdet skal ha en avgjørende betydning for innretningen av tiltakene i det abortforebyggende arbeidet. Vi legger derfor frem vår egen plan som i sterkere grad er innrettet mot å hjelpe gravide kvinner i en vanskelig situasjon og som understreker det ufødte barns rett til liv, sa Steensnæs.
- KrFs overordnede mål står fast: Vi ønsker en ny lov om vern av ufødt liv til erstatning for dagens abortlov. Men vi vil samarbeide med alle som innen dagens lovgivning ønsker å gjennomføre tiltak for å få ned aborttallene. Den positive reduksjonen i aborttallene de siste årene, viser at den rådgivning og hjelp som bl.a. ytes gjennom AAN-kontorene nytter.
- Det bakgrunnsmaterialet som KrF har innhentet, viser at kvinnene ofte er presset av sine nærmeste til å avbryte svangerskapet. Boforhold, dårlig økonomi, dårlig tilgjengelighet på barnehageplasser og andre avlastningstiltak har også innvirkning på kvinnens valg.
- KrF foreslår fem sentrale tiltak for det abortforebyggende arbeidet:
* forskriftsbestemt informasjon
* et landsomfattende kontaktnett bygd rundt AAN-kontorene
* lokalt kontaktnett mellom private og offentlige hjelpeinstitusjoner
* vesentlig styrking av konkrete hjelpetiltak
* sterkere satsing på holdningsskapende arbeid
