
Dato: 9.september 2004
Stortingsrepresentant Jan Arild Ellingsen(FrP)
- Østeuropeerne bør sone i hjemlandet!
Justispolitisk talsmann i FrP, Jan Arild Ellingsen, er redd kriminelle østeuropeere spekulerer i å tjene penger på å sitte i norske fengsler. - Det er ikke utenkelig at de spekulerer i dette, og det gir oss en grunn til å systematisk leie fengselsplasser i utlendingenes hjemland, sier han.
Det er Fedrelandsvennen som i dag melder at en innsatt litauer kan tjene nesten like mye i fengsel som en gjennomsnittlig lønnsmottaker i Litauen. Jan Arild Ellingsen er ikke overrasket og sier at FrP lenge har tatt til orde for at det skal Norge skal leie fengselsplasser i utledingenes hjemland. - Fengselet mister sin avskrekkende effekt når de soner med norske lønninger, utdyper han.
Ellingsen sier at FrP flere ganger har fremmet forslag i Stortinget om at regjeringen skal igangsette arbeidet med å leie fengselsplasser i utlandet. - Dette handler både om å få bukt med den importerte kriminaliteten fra tidligere østblokkland, og ikke minst om å få ned soningskøene, forklarer han. Men til tross for at regjeringspartiet Høyre flere ganger i media har tatt til orde for en slik løsning så har forslagene aldri fått flere enn FrPs stemmer.
- Det er meningsløst at personer som er på tyveri-ferie i Norge skal belaste norske fengsler når det ville være en smal sak å sende de hjem for å sone, avslutter Ellingsen.
