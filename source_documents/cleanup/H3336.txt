
Mandag 24. juli 2000
Arbeidsutvalget i Kristelig Folkepartis Kvinner (KrFK):
KRAVET OM LIKELØNN MÅ TAS PÅ ALVOR
Kristelig Folkepartis Kvinner krever at den nye likestillingsloven sikrer kvinner og menn rett til lik lønn for arbeid av lik verdi på tvers av fag- og yrkesgrenser. Det er på tide at likelønn mellom manns- og kvinnedominerte yrker blir en realitet, ikke minst i offentlig sektor. Kommunenes Sentralforbund bør utarbeide kriterier for lønnsfastsettelse som kommunene skal benytte ved fastsetting av lønn.
Forarbeidene til dagens likestillingslov begrenser retten til lik lønn for arbeid av lik verdi til å gjelde lønn for identisk eller i det ytre likt arbeid innen en virksomhet. Dette gjør loven mangelfull som virkemiddel i bekjempelsen av lønnsdiskriminering som følge av ulik verdsetting av manns- og kvinneyrker. Virksomhetsbegrepet i loven bør fjernes, slik at likelønn kan vurderes fritt, på tvers av fag- og yrkesgrenser. Dette vil også gi oss en lov som er i samsvar med internasjonale avtaler som Norge er forpliktet på.
Kvinnene har gått fra gratisarbeid i hjemmet til lavtlønnsarbeid ute. I gjennomsnitt tjener heltidsarbeidende menn 20 prosent mer enn heltidsarbeidende kvinner. Lønnsdiskrimineringen skyldes at arbeid som utføres av kvinner har gjennomgående lavere lønn enn arbeid dominert av menn.
Likelønnsproblematikken er sammensatt, og lar seg ikke løse av lovgivning og forbud mot lønnsdiskriminering alene. Partene i arbeidslivet må ta ansvar på dette område og bli enige om hvordan dette skal gjennomføres i praksis. Det er positivt at det i lønnsoppgjørene er blitt gitt et likelønnstillegg til de med lavest lønn. Dette har gitt økt lønn til de mange kvinnene som arbeider i lavtlønnsyrker. Men et generelt lavtlønnstillegg fjerner ikke lønnsdiskrimineringen mellom kvinne- og mannsyrker med lang utdannelse, og som tjener mer eller gjennomsnittet i samfunnet. Dette er ikke minst aktuelt innenfor offentlig sektor.
Ullensaker kommune i Akershus har foretatt en systematisk gjennomgang av de ansatte i kommunen i forhold til bl. annet utdannelse, erfaring og ansvar og benyttet dette ved lønnsfastsettelse. Undersøkelsen viste at kommunene ga for dårlig lønnsuttelling for kvinner med utdannelse. Dette førte til betydelig lønnsøkning for mange av kommunens kvinnelige ansatte. KrFK vil derfor utfordre kommunene gjennom Kommunenes Sentralforbund til å utarbeide likelønnskriterier til bruk ved lønnsfastsettelse i kommunene.
