
18.8.2004
Inger S. Enger, Senterpartiet
Lesarbrev
WTO avtalen er miljøfiendtlig
Dagens høyredominerte Regjering prøver hele tida å framstå som miljøvennlige. Men det er besynderlig hvordan de unngår å snakke om den økte miljøbelastningen ved økt frihandel.
Rammeavtalen i WTO, som Regjeringen var med å forhandle fram i Geneve, åpner for mer frihandel, for eksempel med mat. Regjeringen har ved flere anledninger sagt seg svært fornøyd med avtalen. Ingen regjeringsmedlemmer peker på økningen i transport og dermed utslipp av klimagasser den økte frihandelen vil medføre.
Worldwatch institute melder at importmat gir 650 ganger mer utslipp av drivhusgasser enn mat med lokalproduserte ingredienser. Opprettholdelse av lokal matproduksjon ville således være et svært virkningsfullt tiltak for å få ned utslippene slik vi har forplikta oss til gjennom Kyoto-avtalen. Det er et paradoks at mens det klimatrusselen blir vurdert til å være den største utfordringen i framtida, får frihandelsentusiastene gjennomslag for et frihandelssystem som fører til at varer blir frakta stadig flere mil. Utslipp av klimagasser øker tilsvarende.
Vi vet at maten på en typisk engelsk middagstallerken har reist 2500 kilometer. Det meste kunne vært produsert i nærmiljøet. Det er grunn til å regne med at de samme tala gjelder for Norge. Skal vi møte den utfordringen de økte utslippa medfører, må vi også våge å diskutere miljøulempene ved frihandel. Tittelen miljøvernminister hadde fått en bedre klang dersom statsråden hadde tatt fatt i de store miljøutfordringene, som for eksempel de menneskeskapte klimautslippene.
