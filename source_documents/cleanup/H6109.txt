
23.08.02
KrF
Rusproblemet er økende i Norge. Vi trenger nye, konkrete og forebyggende tiltak. I fortvilelsen over de mange mennesker som rammes, direkte og indirekte, må ikke debatten om skadereduserende tiltak overskygge kampen for å få mennesker ut av sin rusavhengighet.
Et liv uten rus er hovedmålet
KrFs sentralstyre forventer at regjeringen i sin varslede Handlingsplan mot rus har hovedfokus rettet mot styrking av det forebyggende arbeid, og ennå sterkere satsing på behandlingstiltak hvor et liv uten rusavhengighet er hovedmålet, ikke et liv hvor man må leve med sin rusavhengighet.
De tunge misbrukere må sikres gode omsorgs- og helsetiltak med tanke på skadereduksjon. Behandlingstiltak med tanke på rusfrihet for denne gruppen må prioriteres høyere. - I stedet snakkes det om etablering av spøyterom, bruk av metadon og subutex, og fri heroin. Vi mener dette er å resignere. Det er en vei som fører mot neddoping og bortgjemming av våre medmennesker.
Vi er redde for at en for ensidig oppmerksomhet rettet mot skadereduserende tiltak, har vært med på å legge grunnlaget for den økende tendensen vi ser til liberale holdninger til rusmidler, både alkohol og narkotika. Stadig flere anser ikke bruk av cannabis og partydop som bruk av et narkotikum. Dette fører særlig mange unge raskt inn i en misbrukssituasjon, ofte med psykiske tilleggsproblemer.
Rusfri livsstil må vektlegges, på samme måte som røykfri livsstil. Målsettingen om et narkotikafritt samfunn må opprettholdes. Tilgangen til rusmidler må reduseres. Alkoholpolitikken må utformes med utgangspunkt i en solidaritet med de svake, ikke med utgangspunkt i behovet for personlig frihet.
Samtidig må behandlingstilbudet for rusavhengige styrkes og fornyes, bl.a. gjennom et bedre utviklet samarbeide mellom rusbehandling og psykiatribehandling. Tunge rusmisbrukere må ivaretas gjennom gode helse - og omsorgstiltak, som også kan virke motiverende for rusfrihet. De som ber om hjelp til å bli rusfrie, må bli tatt på alvor og få et raskt tilbud om hjelp.
