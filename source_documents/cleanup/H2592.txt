
Mandag 24. januar 1994
KrF-nestleder Valgerd Svarstad Haugland:
HENSYNET TIL FOLKEHELSEN MÅ BESTEMME ALKOHOLPOLITIKKEN
Arbeidet til det alkoholpolitiske utvalget regjeringen er i ferd med å oppnevne bør munne ut i en stortingsmelding om framtidens norske alkoholpoluitikk, slik at Stortinget får en mulighet til å drøfte denne. En slik politikk må først og fremst bygge på hensynet til folkehelsen, og ikke på næringsinteressene. Det sa Kristelig Folkepartis nestleder og stortingsrepresentant fra Akershus, Valgerd Svarstad Haugland, på årsmøtet i Ås KrF mandag.
-Det kristne menneskesynet tilsier at hensynet til folkehelsen må ha forkjørsrett mange ganger framfor hva som "lønner seg" for én bestemt næring når premissene for alkohol-politikken skal legges. Derfor er det viktig at sammensetningen av utvalget blir så bred som mulig, med representasjon både fra avholdsbevegelsen, rusmiddelomsorgen og andre instanser som får alkoholskadde og deres pårørende til behandling. Bruk av alkohol er en av hovedårsakene til dødsfall og ulykker i Norge, i tillegg til de mange sosiale og psykiske skadene som alkoholbruk forårsaker. Samlet sett er alkoholbruk ett av Norges største sosial- og helseproblemer, understreket Valgerd Svarstad Haugland.
-Vi trenger en alkoholpolitikk som tar på alvor at ingen lenke er sterkere enn det svakeste leddet. Norsk alkoholpolitikk skal ikke legges opp med tanke på rimelig ressurssterke måteholdsfolk som ikke har problemer med å takle sitt eventuelle alkoholforbruk. Såvel solidaritetstanken som den kristne nestekjærlighetstanken tilsier at norsk alkoholpolitikk skal bestemmes ut fra hensynet til de som ikke er i stand til å håndtere sitt alkoholforbruk selv, slo KrF-nestlederen fast.
-Høyesterettsdommen mot Stavanger kommune der kommunen er dømt til å betale millionerstatning til en restauranteier som ikke fikk nattklubb-status, har aktualisert et spørsmål som regjeringens alkoholpolitiske utvalg må se nøye på, nemlig å vurdere endringer i alkoholloven som styrker det politiske skjønn i alkoholpolitikken. Vi må unngå at rettsapparatet blir brukt til å undergrave den politiske styring i den lokale bevilgningspolitikken, sa Valgerd Svarstad Haugland på årsmøtet i Ås KrF mandag.
Hun la til at det er viktig å få tilbakevist den myten som bryggeri- og restaurant-bransjen har skapt, godt hjulpet av media, om at det uregistrerte alkoholforbruket i Norge har økt mer enn det registrerte alkoholforbruket har avtatt. Hun viste til den reaksjon Bryggeriforeningens rapport "Fornuft og ufornuft i alkoholpolitikken" har vakt hos Statens Institutt for Alkohol- og Narkotikaforskning (SIFA). De avviser praktisk talt hver eneste av Bryggeriforeningens påstander.
-Karakteristikker som "generaliseringer", "anekdotisk virksomhet", "faktiske feil", "sammenblandinger" og "faglig inkompetent" sier sitt om rapportens seriøsitet, konkluderte Valgers Svarstad Haugland.
