
29.03.01
Kristin Halvorsen, partileder:
Sosialistisk Venstrepartis Pressetjeneste
- Velkommen etter!
Regjeringen la i dag fram sitt langtidsprogram, for de neste fire årene, og åpner blant annet for å bruke om lag fire milliarder mer av oljepengene.
Helt fram til i dag har det vært "uansvarlig SV-politikk" å bruke mer av oljepengene til å sikre det som er viktig for framtida; en skikkelig skole- og oppvekstpolitikk. Nå ønsker vi regjeringen velkommen etter!, men føler oss slett ikke trygge på at dette er prioriteringer som holder lenger enn til valgdagen, sier Halvorsen.
De mest konkrete løftene som kom ut av budsjettforliket Arbeiderpartiet inngikk med sentrum innebærer skatte- og avgiftslettelser i milliardklassen i 2002.
Jeg frykter derfor at det også denne gangen er de pengesterke næringsinteressene som vil ha størst gjennomslag, og at det blir de som stikker av med størstedelen av kaka, mens ungene nok en gang havner bakerst i køen.
Noe av det mest iøynefallende i regjeringens langtidsprogram er den totale mangelen på visjoner for miljøpolitikken.
- SV mener regjeringen er oppsiktsvekkende defensive på et så viktig område. Utfordringene står i kø når det gjelder klima, kollektivtransport og matvareproduksjon, men regjeringen evner ikke en gang å antyde hvordan de skal angripe disse problemene, sier Halvorsen.
