
Onsdag 9. september 1992
Kåre Gjønnes (KrF):
FrP MÅ AVKLARE HVA PARTIET EGENTLIG MENER
Partileder og parlamentarisk leder Carl I. Hagen bør nå sørge for at Fremskritts-partiet avklarer hva partiet egentlig mener om EØS-avtalen og folkeavstemming. Kristelig Folkeparti har tidligere fremmet forslag i Stortinget om en folkeavstemming om norsk tilslutning til EØS-avtalen. Kommet et slikt forslag opp en gang til, vil det kunne påregne KrFs støtte, sier parlamentarisk leder Kåre Gjønnes i en kommentar til utspillet fra stortingsrepresentant Fridtjof Frank Gundersen om å koble støtte til EØS-avtalen med et krav om en folkeavstemming.
-Et tilsvarende forslag har vært behandlet i KrFs sentralstyre og i stortingsgruppa, og i begge fora ble det konkludert med at man ikke ønsker en slik kobling. Det må jeg som parlamentarisk leder forholde meg til, slår Kåre Gjønnes fast. Han tror ikke EØS-debatten er tjent med uro rundt dette nå i innspurten av behandlingen, og utfordrer derfor FrP til å avklare sitt syn så raskt som mulig.
