
14/4-02
Vedtatt uttalelse fra Venstres landsmøte:
Det sosialliberale Norge
Den sosiale liberalismen er mer aktuell enn noensinne. Økt frihet for den enkelte er positivt, men gir også økt ansvar. Da skaper vi nye fellesskapsløsninger. Den sivile sektor må styrkes.
Et moderne Norge må være i teten i miljøpolitikken, sikre nyskapning i næringslivet og sosial trygghet. Norge skal være et kunnskaps- og kultursamfunn, og engasjere seg internasjonalt for frihet, rettferdighet og menneskerettigheter.
Venstres landsmøte er fornøyd med Samarbeidsregjeringens arbeid så langt. Sem-erklæringen har en god balanse mellom sentrumspartiene og Høyre, og har gitt betydelige gjennomslag for Venstre-politikk. Gjennom regjeringsdeltagelsen har Venstre har bidratt til en ny ledelse av landet og at sakene Venstre fremmet i valgkampen 2001 nå gjennomføres, steg for steg. En stemme til Venstre ga stor uttelling.
Venstre er spesielt fornøyd med regjeringens offensive miljøpolitikk. Dette må følges opp videre med et merkbart taktskifte for kollektivtrafikken i storbyene. Det biologiske mangfold må styrkes gjennom sikring av arters leveområder som blant annet barskogsvern. Energipolitikken må utvikles med ny teknologi som eksempelvis bioenergi, hydrogen og fjernvarme. Utslipp av klimagasser og miljøgifter må reduseres til et minimum.
Det må skapes tusenvis av nye bedrifter i Norge for å sikre framtidas aktivitet og velferd. Derfor må vi ha en aktiv politikk for gründerkultur og nyskapning, en bedre skole, kunnskapsutvikling, kultur og forskning.
Venstre vil fortsatt tale de ufødte bedrifters sak. Distriktspolitikken står foran nye utfordringer, der mangel på arbeidskraft blir et hovedproblem. Det krever en fordomsfri debatt om virkemidler og nye grep for å sikre at hele Norge fortsatt tas i bruk.
En ny tid krever nye fellesskapsløsninger. Borgerlønn må være den neste store velferdsreformen. Det vil gi enkeltmenneskene større frihet og verdighet, og forenkle det offentlige apparatet dramatisk. Landsmøtet er glad for regjeringens målrettede arbeid mot vold og kriminalitet, og for ta vare på voldsofre, pårørende og ungdom i faresonen. Egenandelene i norsk helsevesen må reduseres for kronikere og storforbrukere, samt for prøverørsbehandling ved barnløshet. Arbeidet mot fattigdom og for en bedre integrering må styrkes.
Venstre avskaffet embetsmannsstaten som sin første, store gjerning. Folkestyret trues idag av nye former for "ekspert"styring og teknokrati. Mange opplever at det lokale sjølstyre mister kraft og legitimitet. Venstre setter dette på dagsorden fram mot lokalvalgene neste år, og vil understreke borgeransvaret. Borgeren er sjefen, ikke bare en konsument i et politisk varemagasin. Det regionale folkevalgte nivå må gis ny styrke og legitimitet. Venstres landsmøte oppfordrer til å benytte adgangen til forsøk med enhetsfylket. Skatteinkreving bør fortsatt være et kommunalt ansvar av hensyn til rettssikkerhet og lokalt selvstyre. Den globaliserte økonomien må følges av en globalisert politikk. Kampen mot økonomisk kriminalitet og korrupsjon må styrkes. Norge må fortsatt ha et aktivt engasjement for fred, menneskerettigheter, rettferdighet og økonomisk utvikling.
