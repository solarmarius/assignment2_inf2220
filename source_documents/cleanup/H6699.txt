
28.01.03
Kristin Halvorsen (SV)
Stortinget må få full informasjon om bombing
SV vil be om at Stortinget informeres om alle sider ved situasjonen som medførte at norske F-16-fly mandag slapp to bomber som drepte minst 18 personer i Afghanistan.
- Vi oppfatter situasjonen som meget alvorlig, sier Kristin Halvorsen, som også understreker at tallet på drepte må oppfattes som høyt.
- Vi vil be Forsvarsministeren om eksakt informasjon om hva som var bakgrunnen for at bombene ble sluppet, hvorfor et så høyt antall mennesker ble drept, og hvilke alternativer som ble vurdert i forhold til å løse de sikkerhetsproblemene opprørstyrkene angivelig skal ha skapt for landsbyer i området.
SV har hele tiden vært i mot at Norge skulle delta med bombefly i Afghanistan, og ment at Norge burde konsentrert seg om det humanitære arbeidet. SV har lenge etterlyst konkret informasjon om hva de norske styrkene er med på i Afghanistan, og hva som er de konkrete målsettingene med den fortsatte krigføringen under amerikansk kommando.
- Det er flertallet på Stortinget som har ansvar for at de norske styrkene nå deltar i slike skarpe operasjoner. For mange må det være et stort tankekors at vi har så få forutsetninger for å kunne bedømme hva norske styrker er involvert i, sier SVs leder.
