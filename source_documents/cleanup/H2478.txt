
Oslo 11.mai 1994
Pressemelding fra Solveig Sollie, Kristelig Folkeparti
Kritikk av Statskraft i Spørretimen
- Jeg forstår nærings- og energiministeren slik at han retter en mild kritikk mot Statskrafts ledelse for mangel på informasjon om omorganiseringen av bedriften. Nå forventer jeg at han følger opp, sier stortingsrepresentant Solveig Sollie (KrF) i en kommentar etter Stortingets Spørretime onsdag.
Bakgrunnen for Solveig Sollies spørsmål er at Statskraft nå planlegger en betydelig omorganiser­ing. Dette vil kunne føre til et stort tap av arbeidsplasser ved Stats­krafts foretak i flere Telemarkskommuner, særlig i Tokke, Tinn og Vinje. Men de berørte kom­munene har ikke vært orientert slik en kunne forvente.
- Jeg vil ta kontakt med Statskraft og forsikre meg om at det videre arbeidet med omorganiseringene skjer i kontakt med de berørte kommuner, understreket nærings- og energiminister Jens Stolten­berg i sitt svar til Solveig Sollie. Han viste også til at det var holdt et informasjonsmøte i Dalen 18.april med ordførerne i Tokke, Vinje og Tinn kommuner.
Solveig Sollie påpekte at statsråden hadde ventet tre uker med å besvare hennes spørsmål i Stortingets spørretime. Informa­sjonsmøtet han nevnte, var derfor kommet i stand etter at hun hadde levert inn sitt spørsmål, og etter at det var presset godt på for å få til et slikt møte.
Hun ville heller ikke være med på Stoltenbergs svar om at det ikke var skikkelig grunnlag for spørsmålet hennes siden et flertall i Stortinget, inkludert Kristelig Folkeparti, hadde gått inn for omorganisering av Statskraft til statsforetak for to år siden . - Dette gir styret i Statskraft ansvar for å drive forret­nings­messig og økono­misk, mente Stoltenberg.
- Vi støttet denne omorganiseringen. Men det er ikke det saken gjelder nå. Spørsmålet mitt retter søkelyset på mangelen på infor­masjon fra en statsbedrift til berørte kommuner, repli­serte Solveig Sollie. Hun henviste til at administrasjonsministeren i en redegjørelse til Stortinget i januar nettopp hadde pekt på at statsforetakene skulle gå foran som eksempler i forvaltning og informasjon til berørte parter.
Ellers viste Sollie til at det nå er levert inn et privat forslag til Stortinget, der hun sammen med bl.a. andre Tele­marksrepresentanter er forslagsstiller. Forslaget går ut på at Re­gjeringen må sikre Statskra­ft en desentrali­sert organisa­sjon når bedriften eventuelt blir omorganisert.
