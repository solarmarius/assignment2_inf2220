
24. september 2000
Landskvinnekonferansen
Arbeidsrelaterte sykdommer
Landskvinnekonferansen 2000 vedtok enstemmig at dagens sykelønnsordning ikke må svekkes. - Dette er spesielt viktig sett i et kvinneperspektiv. Kvinner i lavtlønnsyrker vil være mest skadelidende ved en svekkelse av dagens ordning, mener Ap-kvinnene. Her følger kapittel 4.7Arbeidsrelaterte sykdommer fra programinnspillet Kvinner i en ny verden.
Kvinner rammes oftere av arbeidssykdommer enn menn, mens menn dominerer i antall ved arbeidsulykker. Dette har en klar sammenheng med hvilke jobber som tradisjonelt er besatt av kvinner og menn. Sykefraværstallene kan tyde på at kvinner er mer syke enn menn, og særlig i yrker med lav status er sykefraværet høyt og kjønnsforskjellene ser ut til å øke. Videre viser det seg at sykefraværet i pleie og omsorgssektoren er mer utbredt enn i arbeidslivet for øvrig. Arbeiderpartiets kvinnebevegelse mener at det er viktig å finne årsakene til dette. I mange av de tradisjonelle kvinneyrkene er det belastningssykdommer som fører til sykefraværet og tidlig uførepensjonering. Belastningssykdom gir ikke rett til yrkesskadeerstatning. Etter Arbeidsmiljøloven har arbeidsgivere ansvaret for å legge til rette for et godt og trygt fysisk og psykososialt arbeidsmiljø.
Vi vil:
· at problemene rundt kvinners arbeidssykdommer synliggjøres slik at de blir oppvurdert i forhold til lovverket.
· at belastningssykdom skal gi rett til yrkesskadeerstatning.
· at forskning på kvinners helse og arbeidsrelaterte sykdommer styrkes.
· dagens sykelønnsordning skal ikke svekkes.
