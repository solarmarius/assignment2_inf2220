
Søndag 24. august 1997
KrF-leder Valgerd Svarstad Haugland på Melsom-stevnet:
TRYGG SKOLEVEI FOR 6-ÅRINGENE
Det store flertall av de 62 000 6-åringer som nå har begynt på skolen, sendes ut på skoleveier som er alt annet enn trygge. Regjeringen må derfor umiddelbart garantere at alle 6-åringer med farlig skoleveg får tilbud om skoleskyss. Samtidig må arbeidet med å bygge ut gang- og sykkelveinettet få mye høyere prioritet. Det sa Kristelig Folkepartis leder Valgerd Svarstad Haugland på Melsom-stevnet i Stokke i Vestfold søndag.
-Det har vært gjort beregninger som viser at vi har bare halvparten av de gang- og sykkelstrkningene vi trenger her i landet. Det gjelder også her i fylket. En kartlegging som Vestfold KrF har gjort, viser at det er behov for å bygge ut drøyt 100 kilometer med gang og sykkelstier i fylket, for å sikre 6-åringene en trygg skolevei. Dette kan ikke gjøres "over natta", derfor må det stilles mer midler til disposisjon slik at kommunene kan tilby skyss til de elevene som skal ferdes på en farlig skolevei. Dette må komme i gang før høsten og vinteren skaper glatte veier som øker risikoen for ulykker enda mer, sa Valgerd Svarstad Haugland.
Han viste til en rapport kalt "6-åringer i trafikken", der Transportøkonomisk Institutt har beskrevet hva som er nødvendig for at en skolevei skal være trygg nok for 6-åringene.
-Hvis fartsgrensen er 50 km/t må det være fortau og lyskryss, hvis fartsgrensen er 60, bør det i tillegg være fysisk skille mellom fotgjengere og biler. Hvis farten er 70 eller høyere bør det være egen gang- og sykkelveg, og planfrie kryssinger med underganger eller gangbroer. Dette er langt fra den situasjonen 6-åringene vil møte ved skolestart om en uke. Hvis vi vil unngå alvorlige ulykker, er vi nødt til å gi tilbud om skoleskyss til mange av de nye elevene, sa KrF-lederen.
Hun minnet også om at når 6-åringene skal starte i skolen, vil det bety kraftig trafikkøkning på skoleveiene.
-I Bærum kommune i Akershus, der alle 6-åringene allerede er en del av skolen, blir 90 prosent kjørt til skolen. Det er nesten ingen skoler som er lagt til rette for den trafikken som vil oppstå når en rekke foreldre skal kjøre sine små til skolen, sa hun.
-KrF har hele tiden gått imot skolestart for 6-åringer. Når det likevel ble vedtatt har vi vært opptatt av å sikre både gode skolebygg og sikre skoleveger. Vi har tidligere foreslått at det må lages en egen handlingsplan for å sikre skolevegene. Dessverre stemte Høyre, FrP og Arbeiderpartiet imot forslaget. Vi vil likevel gjenta forslaget når Stortinget skal behandle budsjettet for neste år. Jeg håper det ikke er en eller flere alvorlige ulykker som må til før de andre partiene innser at skolevegene må settes øverst på prioriteringslista, sa Valgerd Svarstad Haugland under Melsom-stevnet i Stokke i Vestfold søndag.
