
3.3.2002
Venstres landsstyre
Kollektiv-løftene må følges opp!
Venstres landsstyre ber Regjeringen sette kollektivtrafikk først i prioriteringene av Statsbudsjettet for 2003. Sem-erklæringens forpliktelse til å stryke kollektivtrafikken med 1,5 ­ 2 milliarder kroner må følges opp av Regjeringen.
Det haster med et kraftig løft for kollektivtrafikken, etter mange års forsømmelser og redusert offentlig satsing. Venstre krever en spesiell satsing på blant annet t-banen i Oslo, bybane i Bergen og bybaneløsninger i Stavanger og Trondheim. Det er umulig å bygge seg ut av storbyenes framtidige trafikkutfordringer med mer vegbygging. I storbyene må trafikkveksten skje med kollektivtrafikk. Venstre mener en kombinasjon av et mer attraktivt kollektivtilbud og en mer restriktiv politikk for bilisme i byene, vil være med å få ned utslippene og løse byenes helse- og miljøutfordringer.
Venstre vil også ha en jernbanesatsing som gjør jernbanen langt mer konkurransedyktig der den har sine store fortrinn, og en ekspressbusspolitikk som sikrer folk over hele landet et billig og godt kollektivtilbud.
