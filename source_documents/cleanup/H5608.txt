
26.02.2002
@-brev fra Jens 26. februar 2002
- Det er provoserende å se stadige avsløringer av fallskjermer i mange-millioners klassen, som demonstrerer manglende dømmekraft både hos næringslivsledere og i bedriftsstyrene. Det må ikke være slik at det bare er i år med krise og høy ledighet at vi greier å stille opp til det beste for arbeidsplasser, sosial rettferdighet og orden i økonomien. Og det må heller ikke være slik at kravene om moderasjon og kollektiv fornuft bare skal gjelde vanlige lønnstakere, skriver Jens Stoltenberg i sitt @-brev fra 26. februar 2002.
Vi skal alle være forsiktige med å bruke sterke ord, fordi det er så lett å gjøre det uten grunnlag. Men det er dessverre all mulig grunn til å gjøre det nå, når vi nok en gang ser at næringslivsledere viser en total mangel på samfunnsansvar og lar seg styre av en grådighetskultur som undergraver de verdier vårt samfunn bør bygge på.
Det er provoserende å se stadige avsløringer av fallskjermer i mange-millioners klassen, som demonstrerer manglende dømmekraft både hos næringslivsledere og i bedriftsstyrene.
Sist så vi det i Kværner, hvor Kjell Almskog fikk med seg en pensjonsavtale verd drøye 62 millioner kroner da han måtte slutte som toppleder i selskapet. Av dette betaler hans tidligere arbeidsgiver ABB drøye 15 millioner kroner.
ABB på sin side, er de siste ukene blitt mest kjent for gigant-pensjonene til sine tidligere toppledere. Svenske Percy Barnevik skal nærme seg milliarden i samlet utbetaling. Observatører mener at denne saken legger høyre-sidens krav om store skattelettelser for å få fart på næringslivet, dødt.
Jeg mener det går en tråd fra Enron-skandalen i USA via Percy Barnevik og til meningsløst høye lederlønninger, fallskjermer og gullkantede pensjonsavtaler her hjemme: tråden heter mangel på etisk- og moralsk dømmekraft og fravær av samfunnsforståelse. Vi snakker om grådighet satt i system.
I Enron-saken handler det dessuten også om lovbrudd. Det gjør selvsagt saken ekstra ille. Men til ledere i næringslivet må vi stille større krav enn at de holder seg innenfor loven. De må også vise samfunnsansvar og anstendighet.
Det er umoralsk når en liten gruppe mennesker i samfunnets øverste skikt beriker seg selv med fantasibeløp på bekostning av de ansatte og aksjonærene. Og det viser grovt sviktende dømmekraft når et næringsliv som selv er avhengige av fornuftige lønnsoppgjør for å beholde konkurranseevnen, mister alle hemninger når ledelsen skal få fastsatt lønns- og pensjonsvilkår.
Solidaritetsalternativet er ikke dødt. Tvert i mot bør vi finne tilbake til innretningen fra det sysselsettingskommisjonen jobbet med for 10 år siden. Det må ikke være slik at det bare er i år med krise og høy ledighet at vi greier å stille opp til det beste for arbeidsplasser, sosial rettferdighet og orden i økonomien. Og det må heller ikke være slik at kravene om moderasjon og kollektiv fornuft bare skal gjelde vanlige lønnstakere.
