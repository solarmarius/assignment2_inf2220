
24.3.98
Tor Nymo,
BYRÅKRATISK PRINSIPPRYTTERI SKADER TRAFIKKSIKKERHETEN
Senterpartiets stortingsrepresentant fra Troms, Tor Nymo, ber i spørretimen onsdag om samferdselsminister Odd Einar Dørums vurdering av de trafikksikkerhetsmessige konsekvensene av å nekte en Tromsø-kvinne bosatt i Italia å ta sertifikat i Tromsø. Kvinnen, som ikke har italiensk førerkort, mente at hun ivaretok det sikkerhetsmessige aspektet på en bedre måte gjennom å ta sertifikat i Tromsø, fordi hun da ville få øve på kjøring under norske vinterforhold. Det skulle imidlertid vise seg at stivbente norske regler nok ikke tillot sunt bondevett i denne saken. Nymo er oppgitt.
-Ja, jeg må si at dette ikke kan karakteriseres som noe annet enn tøv. Kvinnen oppholder seg jo i Tromsø store deler av året, og da er det jo en selvsagt ting at hun ville ha større utbytte av et norskt sertifikat enn et italiensk. Der nede vil hun jo bare få trening på sommerføre, og alle som har kjørt bil her nordpå forstår jo at det kan bli noe i snaueste laget her oppe når «han står på som verst», sier Nymo i en kommentar fra Stortinget
Myndighetenes forklaring på den åpenbare tøvet har vært «faren» for at kvinnen skulle tilegne seg to sertifikater, et i Norge og et i Italia. Det setter ikke saken i et bedre lys at kvinnen allerede hadde startet på sin sertifikatopplæring i Tromsø da myndighetene grep inn og sa at hun nok måtte ta sitt sertifikat i Italia.
- Dette blir jo helt håpløst tøvete. I slike saker må vi selvsagt velge løsninger som setter trafikksikkerheten i høysetet, og så skal vi altså oppleve at myndighetene går bort i fra dette til fordel for en mulig «risiko» for at vedkommende skulle ta to sertifikater. Man skulle nesten tro at myndighetene gikk rundt og trodde at enkelte personer syntes det var morsomt å reise omkring for å ta sertifiakater, avslutter Nymo hoderystende.
Nymo, som stiller spørsmålet på grunnlag av et oppslag i avisen Tromsø, vil be samferdsels­ministeren om å få ryddet opp i dette snarest. Han regner med at Odd Einar Dørum, som tidligere har hatt sigarføring i trafikksikkerhetssaker, vil legge byråkratiske prinsipp­rytterier til side til fordel de sikkerhetsmessige aspektene, også i trafikkopplæringen.
