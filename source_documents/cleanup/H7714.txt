
2003
HARSTAD VENSTRE
Mer frihet - mer ansvar sosialt liberalt nytenkende
Slipp kommunene fri!
Vår største demokratiutfordring i dag er å gjenreise det lokale folkestyret.
Beslutninger må tas nærmest mulig de det angår. Mer frihet gir større ansvar.
Deltagelse i folkestyret handler om å ta medansvar. Demokratiet er avhengig av engasjement fra hver enkelt av oss. Vi er borgere og deltakere, ikke kunder eller klienter.
LOKALE LØSNINGER
Venstre vil ha et mangfold av lokale løsninger. Tjenestene skal være av god kvalitet og tilgjengelige når borgerne har bruk for dem. Det bør være økt konkurranse om å levere de beste tjenestene mellom offentlige, ideelle og private aktører.
FRIE MIDLER
Venstre vil la kommunene få større frihet til selv å fastlegge sitt eget skattenivå. Øremerkingen må reduseres til et minimum, og erstattes av frie midler. Staten må utvise forsiktighet med å pålegge kommunene nye oppgaver. Det lokale selvstyret må grunnlovsfestes.
Mer frihet - mer ansvar
Venstre vil ha et sosialliberalt Norge. Mer frihet og mer ansvar gir et bedre samfunn.
Utgangspunktet er det enkelte menneske, ikke grupper eller systemer. Samtidig må vi finne gode fellesskapsløsninger som ivaretar både friheten og ansvaret. Dette er Venstres grunnidé: Personlig frihet og sosialt ansvar.
Venstre prioriterer miljø, småbedrifter og sosialt ansvar:
EN MODERNE MILJØPOLITIKK
Venstre vil gjøre Norge til et foregangsland for moderne miljøteknologi. Vi vil bruke skatter og avgifter aktivt i miljøets tjeneste for å stimulere til adferd i miljøriktig retning - spesielt i energi- og klimapolitikken.
HARSTAD
Det kontinuerlige miljøvernarbeid forsvant med miljøvernlederstillingen. Venstre vil fortsatt kjempe for opprettelse av denne stillingen.
EN POLITIKK FOR SMÅBEDRIFTER OG GRÜNDERE
Venstre vil ha en nyskapingspolitikk hvor de små bedriftene står i sentrum. Vi vil gjøre det enklere å starte sin egen bedrift, med stabilt gode rammevilkår, forenkling og opprydding i regelverk og skjemavelde. Vi må gi rom for menneskets skapende evner i skoleverk, forskning og næringsliv, og slippe fram de som tør å tro på en idé og satse. Det må bli like naturlig å skape sin egen arbeidsplass somå finne sin plass innenfor det etablerte arbeidslivet.
FÅ FART PÅ HARSTAD - NÆRINGS- OG REGIONALPOLITIKK
Harstad Venstre ønsker en utvikling hvor by og land arbeider i et tett og konstruktivt samarbeide for hverandre. Harstad Venstre ønsker å påpeke at byens muligheter for vekst og utvikling er avhengig av en positivt utvikling i sitt omland. En avfolkning av omlandet vil av erfaring medføre en økende utflytting fra landsdelen, noe som på sikt også vil ramme vår by.
SOSIALT ANSVAR FOR DE SOM FALLER UTENFOR
Vi har ansvar for å skape verdighet i alle livsfaser. Å hjelpe dem som har minst og som lever under vanskelige forhold til et bedre liv, er viktigere enn å flytte penger mellom dem som lever i materiell velstand. Venstre vil derfor prøve ut en ordning med garantert minsteinntekt/borgerlønn. Venstre vil kjempe en aktiv kamp mot organisert kriminalitet og vold rettet mot kvinner og barn.
SAKER
"Ingen kan forutsi fremtida og de politiske valgene som vil komme, og da må en velge en ideologi og politisk tilhørighet som reflekterer sitt eget verdisyn; sosial nok til å skjønne at vi må ta ansvar men liberal nok til å forstå behovene for individuell frihet".
Venstre vil i denne valgkampbrosjyre fokusere på noen av de store sakene som har versert de siste årene. Vår stemmegivning viser vår holdning, og denne holdning vil også prege framtidig stillingtaken i tilsvarende saker:
Grottebadet
Alle ønsket nytt badeanlegg i Harstad. Harstad svømmehall hadde forfalt, nytt anlegg var påkrevet. Harstad Venstre ba om alternative utredninger, slik at kommunestyret kunne velge mellom anlegg i fjell eller anlegg i naturskjønne omgivelser, hvor kostnadene var oversiktelige og mer forutsigbar.
Kommunestyrets flertall (AP, H og FRP) sa nei til Venstres forslag og ja til prosjektet Grottebadet. Etter at Grottebadet var påbegynt, var det viktig at prosjektet ble fullført. Venstre sa ja til Terapibadet (varmvannsbassenget) og kommunale garantier. Harstad Venstre vil stemme i mot omdanning til kommunalt foretak. I dagens vanskelig situasjon er det viktig med positiv omtale av prosjektet. Negativ omtale vil ikke gagne Harstad-samfunnet.
Bertheus torget
Harstad trenger ny giv og revitalisering. Et nytt kjøpesenter var et positivt alternativ. Venstre sa nei til Hålogalandssenteret pga. plasseringen i havneområdet, en plassering som ville frata Harstad sitt særpreg og skape en stengsel mellom havet og byen. Venstre sa ja til Bertheustorget nettopp fordi plasseringen tok vare på
samt videreutvikler byens særpreg.
Slipp skolen fri
Venstre har alltid støttet desentralisert skolestruktur. Infrastruktur i kommunens ytterdistrikter vil alltid være av avgjørende betydning for utviklingen her. En skole vil alltid være et viktig element. Den store utfordringen framover blir å forme skolens innhold, skaffe nødvendige ressurser, samt organisere bruken av disse. Skolen må være et mangfold under mottoet "Slipp skolen fri" "Hvert barn må få mulighet til å utvikle sitt potensiale - barnas rettigheter til faglig utvikling og trygghet i hverdagen skal prioriteres"
Harstad kulturhus
Hva hadde Harstad vært uten etableringen av Harstad kulturhus? For Venstre var dette en riktig satsing - både kulturpolitisk og næringspolitisk. Kulturhuset la grunnlaget for at et hundretalls kulturarbeidere bosatte seg i vår kommune.
Et nærmere samarbeid mellom ulike kulturinstitusjoner som eies av Harstad kommune, eller hvor Harstad kommune er sterkt inne på eiersiden, må utredes og utvikles.
Helse og sosialtilbud fra kommunen
"Levende mennesker trenger et helsevesen som er levende, fleksibelt og forsvarlig"
Alle har rett til et bomiljø som gir trygghet, mulighet for utvikling, kontakt med andre mennesker og følelsen av å høre til et sted. Venstre har i perioden støttet saker som:
Felleskjøkkenet
Aktivitetssenteret
Sykehjem og omsorgsboliger
Det må fortsatt fokuseres på:
Sykehjemsplasser
Bo- og aktivitetssenter for både eldre og funksjonshemmende.
Bemannings-situasjonen.
Offentlig omstilling
Helseforetakenes innmarsj har ført til en overkjøring av lokal-/og regionaldemokratiet. Venstres motstand - både lokalt og sentralt - var en redsel for dette. Styrene må få representanter for lokalsamfunnet, og ikke som i dag: Helseministeren. Åpenhet i styrearbeidet vil fortsatt være en fanesak. Ansatte må delta i debatten om både helsetilbudet og egen arbeidsplass uten frykt for egen framtid.
Ungdom i Harstad
Harstad Venstre har prioritert slik i perioden:
etablering av ungdomsråd som har talerett i kommunestyret
vedtak om ungdommenes hus/allaktivitetshus
gitt støtte til velforeninger, ungdomsklubber og andre som har barn og ungdom som målgruppe
bedre de eksisterende idrettsanlegg, men er motstander av enda en treningshall ved Harstad stadion. Hallen bør etableres ved andre eksisterende anlegg.
stemte for opprettholdelse av Kanebogen svømmehall.
arbeide for at barn og ungdom får et rimelig og godt kulturtilbud på Harstad musikk- og kulturskole
støtte til Radio Harstad
"Som borger i et samfunn har man rett og plikt til å delta, politikere eller maktpersoner alene bør aldri i kraft av sin autoritet få monopol på løsningsforslag eller prioriteringer"
Kandidater:
Jan Fjellstad (56)
Venstres ordførerkandidat
Jan er varaordfører og trygdesjef i Kvæfjord. Han er spesielt opptatt av folkestyret og dets vilkår. Det er viktig at lokaldemokratiet forblir lokalt og ikke sentralt. Ta makta tilbake til lokalsamfunnet, gi det gode rammevilkår. Jan er leder av Troms Venstre og medlem av landsstyret i Venstre.
Vivi-Ann Sandnes Eggum (42)
Venstres 2. kandidat
Vivi-Ann er øko-bonde med kjøtt- og melkeproduksjon. Hun er aktiv "gründer" med en rekke realiserte prosjekter både innenlands og utenlands. Hun er varamedlem til kommunestyret, samt fast medlem av plan- og næringsutvalget.
Hun er opptatt av allsidig nærings-utvikling, internasjonalisering, barn/ungdom og miljøpolitikk.
Tone Rasmussen (36)
Venstres 3. kandidat
Tone er leder i eget selskap. Hun er utdannet marinbiolog ved Norges Fiskerihøgskole/Universitetet i Tromsø. Hun har erfaring fra forskning, undervisning og har spilt en aktiv rolle innen lokale/regionale prosjekter relatert til havbruk- og fiskerinæringen. Som tidligere erklært upolitisk, valgte hun Venstre fordi partiet kan vise til en historie for politisk ansvarlighet ved avgjørelse av viktige saker i lokalsamfunnet.
