
Dato: 11. mars 2005
Stortingsrepresentant Gjermund Hagesæter (FrP)
- Regjeringen hindrer internetthandel
- At regjeringen nekter å heve grensen for tollfri import fra 200 til 1000 kr, er et kaldt gufs for alle som liker å handle på nettet. Det sier skattepolitisk talsmann i FrP, Gjermund Hagesæter.
Det er i et svarbrev til FrP at finansminister Per Kristian Foss fraråder en heving av beløpsgrensen for tollfri import. Foss mener en slik heving diskriminerer butikker som selger tilsvarende produkter i Norge. - Dette er tøv, og i beste fall et dårlig poeng. Beløpsgrensen er ikke justert siden 1975, sier Hagesæter.
Han mener det er betydelig forskjell på å handle på nett og i vanlige butikker.
- Handler du i en butikk får du varen med én gang, mens du med handel via nettet gjerne må vente en stund før varen kommer.
- Problemet nå er at det er store ulemper for forbrukeren ved å handle på nettet. Posten tar et gebyr på 155 kroner for å utføre fortollingen. Det er derfor de utenlandske tilbyderne som blir sterkt diskriminert gjennom regjeringens tollbarriere, og ikke de norske slik Foss hevder.
- Det burde ha vært en smal sak for regjeringen å justere tollgrensen. Prisnivået har forandret seg enormt siden 1975. En LP-plate kostet kanskje en brøkdel av 200 kr i 1975, mens en CD i dag kan overstiger tollgrensen. Det er ingen grunn til at norske internettkunder skal godta å finansiere statens utgifter gjennom meningsløse tollsatser, mener Hagesæter.
Gjermund Hagesæter sier han synes finansministeren er ironisk når han i svarbrevet til FrP skriver: "Mitt mål er å gjøre tollprosedyrene enklest og billigst mulig". - Det er vel få internettkunder som er enige med han i det, avslutter Hagesæter.
