
03.10.02
Eli Sollied Øveraas (Sp)
Regjeringen sender regningen til barnefamiliene
- Å gi med den ene handa og ta med den andre harmonerer dårlig med Regjeringens egne uttalelser om satsing på barnefamiliene, sier Senterpartiets Eli Sollied Øveraas i en kommentar til Regjeringens budsjettforslag.
Stortingets vedtak om flere og billigere barnehageplasser hadde som utgangspunkt å styrke barnefamilienes økonomiske situasjon. - Når Regjeringen i forslaget til statsbudsjett avvikler småbarnstillegget, betyr dette at Regjeringen lar barnefamiliene selv betale for den reduserte foreldrebetalingen, påpeker Sollied Øveraas.
Den ordinære barnetrygden for barn og ungdom mellom 0-18 år foreslås videreført med samme kronebeløp som inneværende år. Manglende prisjustering betyr i realiteten en reduksjon for den enkelte familie.
Familier med barn i skolepliktig alder får i tillegg økte utgifter til skolefritidsordningen, der Regjeringen foreslår å halvere det samlede tilskuddet. - Dette vil ramme mange familier som fra før av har en stram økonomi og som er helt avhengig av SFO for å få hverdagen til å gå i hop, sier Sollied Øveraas.
