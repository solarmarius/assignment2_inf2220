
Oslo, 16.oktober 2005
Politisk uttalelse fra Unge Venstres Landsmøte
Stamcelleforskning nå
Landsmøtet i Unge Venstre mener forbudet mot forskning på embryonale stamceller må oppheves. Forskning på disse stamcellene kan være nøkkelen til å helbrede sykdommer som Parkinsons, Alzheimers, hjerteslag, hjerneslag, leversykdommer og diabetes.
I tillegg er kunnskapen om stamcellers utvikling en viktig del av grunnforskningen. Man kan få økt kunnskap om hvordan celler og vev fungerer, og få større innblink i menneskets oppbygning. Dette vil være viktig for den generelle medisinske kunnskapen, og bidra til utvikling av nye behandlingsmetoder.
Under kunstig befruktning, finnes det alltid overskudd av befruktede eggceller. Dette er egg som i dag blir kastet som søppel. Landsmøtet synes det er bedre at disse stamcellene blir brukt til forsking, som bidrar til medisinsk kunnskap og kan redde liv. Det samme gjelder stamceller fra fostre som er abortert, og uansett vil gå tapt.. Disse fostrene vil uansett gå tapt, derfor er undersøkelser av disse cellene ikke å tukle med det ufødte liv. I alle tilfelle skal bruk av genetisk materiale godkjennes av opphavet.
Unge Venstre understreker at det ikke skal være lov å produsere befruktede egg kun til forskningsformål. Ethvert menneske er et mål i seg selv. Unge Venstre mener det er etisk forsvarlig å forske på embryonale stamceller.
