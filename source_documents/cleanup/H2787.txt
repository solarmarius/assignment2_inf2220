
Pressemelding 23. februar 1995:
Leiar i Kyrkje, utdanning og forskningskomiteen, Jon Lilletun:
PRINSIPP ER BETRE ENN VILKÅRSLØYSE
Stortinget må ikkje få uthole prinsippa i privatskulelova. Å skifte prinsipp med synsing og trynefaktor for friskulane, er ei særs dårleg løysing. Lovgjevinga må framleis byggje på klåre demokratiske rettar knytta til foreldrerett og lik rett til utdanning. Dette sa leiaren i Kyrkje-, utdanning- og forskningskomiteen på Stortinget, Jon Lilletun, på KrFs pressekonferanse om friskulepolitikk 23. februar 1995.
- Vi har fått ein ny debatt om retten til å starte friskular. I den siste tida har det vore vanskeleg å starte eigne skular ut frå livssyn og alternativ pedagogikk. Ønsket om å halde på einskapsskulen og å hindre foreldregrupper i å oppdra barna sine i livssyn, trugar no dei demokratiske rettane foreldra har. Difor er det naudsynt å minne om at privatskulelova i dag bygger på viktige demokratiske prinsipp som foreldrerett, trusfridom og toleranse, sa Lilletun og presenterte heftet "Friskolepolitikk før og nå". Dette gjev bakgrunn for lovgjevinga og dei prinsippa ho byggjer på, og klargjer standpunkta Kristeleg Folkeparti har i friskulepolitikken.
- Friskulen er ingen trussel til den offentlege einskapsskulen. Berre 1,4 prosent av dei norske elevane går på friskule. Friskulen er derimot uttrykk for eit levande engasjement frå foreldra om å ta ansvar for oppsedinga av barna sine. Derfor er dei eit verdifullt supplement til den offentlege skulen, sa Lilletun.
Lilletun opplyste at Kristeleg Folkeparti vil kjempe for å halde på privatskulelova. I debatten vil KrF derfor legge vekt på:
* å halde fram med ei sterk satsing på den offentlege skulen. Innhaldet i skulen må byggje på våre kristne verdiar og tradisjonar. Kristendomsfaget må vere eit sentralt fag for kulturformidling og haldningsdanning. Ei svekking av denne verdiprofilen kan auke trongen for friskular.
* å vektlegge foreldra sitt ansvar for oppseding. Skulen skal hjelpe foreldra i denne oppgåva. Samarbeidet mellom foreldre og skule må stå sentralt både i friskulen og i offentleg skule.
* å føre vidare ei lovgjeving for friskulane som byggjer på prinsippa om foreldrerett, trusfridom og toleranse. Danning av friskular er ein demokratisk rett.
* å godkjenne friskular som fyller krava i privatskulelova om å vere eit alternativ til offentleg skule ut frå livssyn, pedagogikk og kvantitative behov
* å fortsetje med å gje offentlege tilskot til friskulane for å gjere foreldreretten reell. Det er grunn til å vurdere positivt ei inkludering av husleigeutgifter i grunnlaget for tilskot.
* å åtvare sterkt mot å lausrive retten til å starte friskular frå retten til offentlege tilskot. Det vil føre til auka skulepengar og kan dermed resultere i ein klassedelt skule ved skeiv sosial rekruttering.
* å gje friskulane forutsigbare rammevilkår ved å oppfylle intensjonane i lova om økonomi og forvaltningspraksis.
* å forvalte privatskulelova etter intensjonen til lova.
* å sikre friskulane styringsrett og tilstrekkeleg fridom i tilsetjingspolitikken. Skulane må ha rett til inngå lojalitetskontrakter med sine tilsette.
