
12.10.2003
SP
Uttale frå landsstyremøte i Senterpartiet på Vettre i Asker 11. og 12. oktober 2003
Næringspolitikk for fleire i arbeid
Senterpartiet vil ha ein målretta politikk for næringsutvikling og verdiskaping. Dette er naudsynt for å oppretthalda velferdssamfunnet, halda mange i arbeid, og ei busetjing i alle deler av landet. Det føreset ei langt sterkare satsing på forskning og utvikling, på stimulering av entreprenørskap og etablerervilje, samt utvikling av sterke næringsklynger på områder der Noreg har særskilte fortrinn. For å sikre auka verdiskaping må samferdsleinvesteringane i Norsk Transportplan (NTP) trappast opp. Senterpartiet etterlyser større satsing på samferdsle som tiltak mot auka arbeidsløyse.
Senterpartiet vil i vårt alternativ til det framlagte budsjettet synliggjera ein nasjonal næringslivsstrategi, som skal leggja til rette for å videreutvikla næringslivet i heile landet med utgangspunkt i naturressursar, kapitalstyrke og kunnskap. Prinsippet om næringsnøytralitet må difor vike til fordel for satsing på klart definerte områder.
Det framlagte statsbudsjett er eit opplegg for auka arbeidsløyse. Endringane i permitteringsreglane der permitteringsperioden vert redusert frå 42 til 26 veker og utvidinga av arbeidsgjevarperioden frå 3 til 30 dager vil bidra til fleire oppseiingar. Saman med forslaget om auka tilgong til mellombelse tilsettingar bidreg dette til ei brutalisering av norsk arbeidsliv. Regjeringa foreslår eit kutt i den distriktsretta næringssatsinga på over ein milliard kroner, samanlikna med det som Stortinget vedtok i vår. Senterpartiet kan ikkje godta desse framlegga.
Senterpartiet meinar også det er ein meiningslaus politikk å la nyutdanna ungdom gå ledige i lengre perioder og er difor kritisk til den manglande kampen mot ungdomsarbeidsløysa. Senterpartiet meiner det trengst eit breidt spekter av tiltak for å få ungdom i arbeid, og vil enno ein gong gjere framlegg om å gje ungdom tilbod om gründerkurs som eit alternativ til arbeidsløyse.
