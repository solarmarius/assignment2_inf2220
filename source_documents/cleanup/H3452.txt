
Onsdag 28. februar
Partileiar Valgerd Svarstad Haugland:
-Vil ha full gransking av UDI
-Situasjonen i UDI har blitt så alvorleg at det er grunnlag for ei gransking av etaten. Kristeleg Folkeparti ønskjer å støtte opp om det arbeidet statsråden har sett i gang, men meiner at dette ikkje er nok. Vi vil ha ei uavhengig og meir omfattande gransking, seier Valgerd Svarstad Haugland etter ein interpellasjonsdebatt om forholda i UDI i Stortinget i dag.
-Gjennomgangen og granskingane av UDI må også omfatta korleis etaten møter klientane sine, og korleis dei handterer meir skjønnsmessige forhold i saksbehandling knytt opp til vektlegging av ei human behandling og sterke menneskelege omsyn. Eg stiller spørsmål ved om statsråden går langt nok i granskingsarbeidet. Ein gjennomgang er ikkje godt nok. Her må det uavhengig gransking til, gjerne med deltaking frå ulike organisasjonar og politiske parti. Dersom granskinga viser at forholda er så alvorlege som alle medieoppslag og rapporter frå enkeltpersonar og organisasjonar syner, vil det vera trong for omfattande og radikale grep, seier Valgerd Svarstad Haugland.
-UDI har etter kvart fått rykte på seg som den etaten som dei færraste ønskjer å bli kjent med. For oss som er opptatt av å få etablert ein meir human asyl- og flyktningpolitikk er dette svært urovekkjande, seier partileiaren.
-Den lange saksbehandlingstida i UDI er etter kvart blitt allment kjent. Det må samtidig seiast at etaten har stått framfor ei formidabel utfordring med auken i tallet på flyktningar og asylsøkjarar de siste åra. Her har situasjonen på Balkan også spelt inn. Likevel må det må gå an å finna eit system der kurante saker blir avgjort i rimeleg tid, seier ho.
-Sentrumsregjeringa vedtok i 1998 ein oppmjuking av asylkriteria. Forfølging frå andre enn landet sine eigne styresmakter skulle gi grunnlag for asyl. Likeins skulle mellom anna religiøs forfølging vektleggjast og forfølging på grunnlag av kjønn og seksuell legning. Under Regjeringa Bondevik vart det også gitt retningsliner om at kvinner som levde i et mishandlingsforhold, skulle få asyl i Noreg sjølv om dei ikkje hadde budd her i tre år. I det siste har vi fått fleire døme som kan tyda på at denne meir mjuke lina ikkje blir fylgt, seier Valgerd Svarstad Haugland.
