
Stortinget, 6. mai 2004
Stortingsrepresentant Øyvind Vaksdal (FrP)
- Finansministeren svikter oljebransjen
- Regjeringen og finansminister Per Kristian Foss har dessverre ikke innsett hvor dramatisk nedgangen i aktiviteten på norsk sokkel vil bli, dersom man ikke foretar de nødvendige endringer i rammebetingelsene og bl.a. reduserer særskatten på nye felt, sier Fremskrittspartiets olje- og energipolitiske talsmann Øyvind Vaksdal, etter å ha hørt finansministerens tale i Polyteknisk Forening i går kveld.
- Finansministeren sa i starten av sitt innlegg at han var tilhenger av skattelette og en av de to viktigste årsaker til dette var at skattelettelser stimulerte til økt verdiskaping. Så brukte han resten av innlegget til å forklare hvorfor han ikke mente dette likevel, og at dette i hvert fall ikke kunne gjelde for oljesektoren. Hele hans innlegg oste av frykt for "provenytap" og han avslørte at han egentlig var livredd for at oljeselskapene skulle gjøre store funn, uten at staten skulle få sin andel av dette.
- Jeg regner med at finansministeren og hans stab klarer å regne seg frem til at 78 % skatt av null, faktisk er null. Skattegrep som kan få i gang prosjekter som i dag ikke er lønnsomme, har jo en positiv proveny. Regjeringen kan jo eksempelvis bruke flere SDØE andeler dersom man er redd fellesskapet ikke får stor nok andel av verdiskapingen, sier Vaksdal, og lover full støtte til både fagforeningene og oljeselskapene som synliggjorde alvoret i situasjonen i brev til statsministeren i forrige uke.
