
09.10.2003
ARBEIDERPARTIETS STORTINGSGRUPPE
Knut Storberget, arbeiderpartiets justispolitiske talsperson:
- Dørum svikter i kampen mot kriminalitet!
Arbeiderpartiets justispolitiske talsperson Knut Storberget mener at Regjeringen er passive og ikke løser den alvorlige krisen i rettssystemet. Det er ikke lagt inn midler for å redusere køene for domstolene, og det er heller ikke lagt inn ekstra midler for å håndtere nye lovendringer som gir domstolene økt arbeidsmengde. - Det er skuffende at Dørum ikke tar tak i dette alvorlige problemet. 4600 straffesaker står i kø for behandling i norske domstoler, og Stortingets tidsfrister brytes. - Dette øker sjansen for en uriktig dom og belastningen for offer blir også større. Derfor må det handles nå, sier Storberget.
Regjeringen gjør for lite for å avskaffe soningskøen. I dag står over 2500 i kø for å sone. Per 30. juni var køen på 2813 dommer. Dette innebærer en økning på 1214 eller 76 prosent siden Odd Einar Dørum ble justisminister i oktober 2001. - Det er en alvorlig trussel for rettsstaten når tiden fra kriminell handling til straff blir så lang. Dette reduserer muligheten for rehabilitering av den straffedømte og bidrar dermed til økt kriminalitet. Arbeiderpartiet krever tiltak for blant annet å avvikle køen i domstolene og soningskøen, og en langt mer offensiv Regjering, sier Storberget.
