
Stortinget, 29. august 2001
Per-Kristian Foss
Stoltenberg i panikk
-I statsminister Stoltenbergs såkalte St@tsministerbrev 28. august viser Stoltenberg klare tegn til panikk over de siste dagers avsløringer i media om at AP ville kutte i sykelønnsordningen, sier Høyres finanspolitiske talsmann Per-Kristian Foss i en kommentar til Stoltenbergs påstander.
-Stoltenberg sier at "Høyre forsøker seg nå med tidenes røykleggingsoperasjon", fordi det er kommet frem at også AP ville kutte i sykelønnsordningen. Det er meningsløst å hevde at pressens avsløringer i denne saken er noen form for "røykleggingsoperasjon" fra Høyre. Vi har ikke hatt noe som helst med disse avsløringene å gjøre. Det som derimot ér en røykleggingsoperasjon, er at Stoltenberg forsøker å legge skylden på Høyre for at Regjeringens egne forslag blir kjent for offentligheten gjennom media, fortsetter Foss.
-Samtidig er det uhyre interessant at Stoltenberg bekrefter at Regjeringen ville innført en egenandel i sykelønnsordningen dersom partene i arbeidslivet hadde godkjent regjeringens skisse, og han innrømmer at han kjente til skissen. Dermed viser Stoltenberg klart at regjeringen var villig til å fravike programmet. Stoltenberg skriver om dette at "I så fall ville vi hatt en ny situasjon.". Arbeiderpartiets program har dermed ikke lenger holdbarhetstid enn frem til første "nye situasjon" som oppstår, sier Foss videre.
-Det er også meningsløst av Stoltenberg å fremstille Høyres holdning til Sandman-utvalget som en kjempebløff. Helt siden den dagen Sandman-utvalget la frem sin rapport, har Høyre sagt klart fra at dette er et interessant utgangspunkt for et kompromiss. Det samme mente tydeligvis Stoltenberg-regjeringen, siden den la frem en skisse svært lik Sandman-utvalgets forslag som en skisse til kompromiss. Arbeiderpartiet sier de egentlig er mot egenandel i sykelønnsordningen, men regjeringen har tydeligvis vært åpne for kompromisser. Høyre har programfestet at vi mener det er riktig å innføre en egenandel i sykelønnsordningen, men vi har ikke sagt noe om nivået i vårt program. Vi har foreslått andre ordninger, men det er liten tvil om at en ordning a la Sandman-utvalget vil være helt i tråd med Høyres program, mens det vil være et brudd med AP's program, avslutter Foss.
