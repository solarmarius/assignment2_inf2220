
Torsdag 1. oktober 1992
KrFs programforslag:
FIRE KLARE PROFILSAKER
Forslaget til handlingsprogram for Kristelig Folkeparti i kommende stortingsperiode, legger vekt på fire klare profilsaker. Foruten familiepolitikken, er det miljø, omsorg og solidaritet med den tredje verden som er profilsakene i programutkastet. Det sier partiets nestleder Valgerd Svarstad Haugland, som presenterte programutkastet på en pressekonferanse torsdag. Hun har vært leder for programkomiteen i Kristelig Folkeparti.
-For Kristelig Folkeparti er det en klar sammenheng mellom miljøpolitikk, omsorgs-politikk og bistandspolitikk, sier Valgerd Svarstad Haugland.
-Derfor er det viktig at det blir lagt større vekt på sammenhengen mellom miljø og utvikling ved utformingen av norsk utviklingspolitikk, og at man holder fast ved en fattig-domsorientert utviklingspolitikk.
Valgerd Svarstad Haugland mener det ikke er troverdig å bruke bistands-budsjettene som salderingspost for å løse hjemlige oppgaver.
-Vi må ikke glemme at Norge i global sammenheng er et meget rikt land, og Norske problemer må løses ved omprioriteringer innen Norge, understreker hun.
Programforslaget følger opp den offensive miljøpolitiske profilen som har avtegnet seg i Kristelig Folkepartis miljøpolitiske handlingsplan. Partiet går inn for en sterkere satsing på innenlandske miljøavgifter, og at disse skal avsettes til fond for miljørettede tiltak. Samtidig ønsker KrF at Norge skal arbeide aktivt internasjonalt for tilsvarende miljøavgifter, og/eller gjennomføring av internasjonale omnsettelige utslippskvoter.
-KrF vil føre en miljøpolitikk som er forvalteransvar omsatt i praktisk handling, sier Valgerd Svarstad Haugland.
