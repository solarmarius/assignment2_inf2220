
19.6.97:
Eva Lian,
SENTERPARTIET VIL HA 4 PROSENT VEKST I KOMMUNESEKTOREN
- Senterpartiet tar konsekvensen av hvordan hverdagen ser ut i våre kommuner og fylkeskommuner. Derfor foreslår vi å øke inntektene med 3,5 milliarder for 1998 utover Regjeringens forslag, sa stortingsrepresentant Eva Lian fra Senterpartiet da Stortinget i dag drøftet kommuneøkonomiproposisjonen. Alt kommer som frie inntekter slik at den enkelte kommune og fylkeskommune selv kan bestemme hvordan midlene skal brukes.
Senterpartiet vil i 1998 opprettholde skatteøret på 1997-nivå mot at det gis et økt basistilskudd på 3,5 millioner kroner til alle kommuner. Dette vil gi en god omfordeling mellom kommunene og oppveie at det er store og skattesterke kommunene som tjener på et høyt skatteøre.
Senterpartiet foreslår å innføre et eget storbytilskudd, på linje med Nord-Norge tilskuddet i inntektssystemet. For 1998 vil dette utgjøre 300 millioner kroner. Dette skal bidra til at storbyene, med store store sosiale utfordringer, kommer bedre ut. Skjønnspotten til fylkeskommuene foreslås økt med 285 millioner.
Lian understrekte at trang kommunal økonomi over lang tid har ført til at det er de akutte oppgavene som er blitt løst. En rekke andre oppgaver er blitt stående uløst. Det gjelder særlig teknisk sektor. Nye forskrifter utløser krav om klimaanlegg i en rekke skoler og barnehager. Det er et meget stort behov for rehabilitering av skolebygg. Samtidig krever nye forskrifter og miljøkrav utskifting av gammelt ledningsnett innen vann- og avløpssektoren.
I tillegg øker omfanget av oppgavene (volumvekst) som det ikke kompenseres fullt ut for. Det vil i 1998 være 10.000 flere barn i grunnskolen enn i 1997. Antallet eldre øker. Dersom kommunene skal ha mulighet til å følge opp Regjeringens målsetting om full barnehagedekning innen år 2000, så må kommunene ha frie midler å sette inn.
Lian konstaterte at Regjeringen nok en gang får flertall for sine forslag ved hjelp av Høyres stemmer. - Dette er fjerde gang, av fire mulige, at Arbeiderpartiet og Høyre står sammen om å sikre flertall for de økonomiske rammene til kommunesektoren, sa hun. Hun mente dette er et glimrende eksempel som viser at Arbeiderpartiet og Høyre nok en gang, og i nok en sak, står sammen i de lange linjers politikk.
