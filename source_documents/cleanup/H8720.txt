
26.10.2004
Sp
Eigen ferjedebatt i Stortinget
- Det er på høg tid at Stortinget drøftar situasjonen for ferjefylka. Eg har teke initiativ til ein slik debatt gjennom å fremja ein interpellasjon til Samferdselsministeren, seier Magnhild Meltveit Kleppa, Senterpartiet.
-Ein gjennomgang frå dei siste samferdselsdebattane, viser at det knapt er andre enn Senterpartiet som har eit engasjement for styrka ferjekapasitet og -frekvens. Det er svært viktig at også andre fylgjer opp! Det får dei no høve til i løpet av den næraste månaden, seier Magnhild Meltveit Kleppa.
Interpellasjonstekst som fylgjer:
Stortinget, 21. oktober 2004
Stortingets President
Interpellasjon frå representanten Magnhild Meltveit Kleppa til Samferdselsministeren
Ferjer er vegen for mange lokalsamfunn langs heile kysten. God regularitet, høg frekvens og kapasitet i forhold til behovet er avgjerande viktig for næringsliv og innbyggjarar. Berre i Rogaland er det ni heilårs ferje-samband. 45000 personbileiningar sto over minst ei ferje i Boknafjord-sambandet dei ni første månadene i år. I Tau-sambandet er det stor uro p.g.a. låg frekvens. I sommar vart det på to dagar fem-seks timars ventetid i to samband på Ryfylkevegen. Reserveferje var ikkje å oppdriva. Bak alle desse døma løyner det seg daudtid og høge meirkostnader for varetransport og pendlarar, samt mykje undring, irritasjon og frustrasjon hos reisande. Frå andre fylke kan nemnast liknande døme. Utfrå Regjeringa sine eigne dokument synest Regjeringa si forståing for ferje-fylka å vera minimal. Er Regjeringa sin strategi berre konkurranseutsetjing, nedbemanning og nedklassifisering, eller finst det tankar om ei høgst naudsynt styrking?
Magnhild Meltveit Kleppa
