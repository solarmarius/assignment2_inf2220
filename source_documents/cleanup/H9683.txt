
Dato: 18.10.05
Per Ove Width og Morten Høglund(Fremskrittspartiet)
- Marinen må inn i nordområdene
Det er helt uforsvarlig at vi ikke har tilstedeværelse fra Marinen i nordområdene, uttaler Per Ove Width, forsvarspolitisk talsmann i Fremskrittspartiet.
Admiral Einar Skorgen uttaler til TV2 Nettavisen i saken om den russiske tråler "Elektron", at om vi hadde hatt tilstedeværelse av Marinen i nordområdene, hadde nok situasjonen vært en annen enn den vi har i dag.
Fremskrittspartiet mener denne uttalelsen underbygger det behovet vi lenge har sett og påpekt for økende militært nærvær i nord for å ivareta norske interesser i nord.
Norge må være forutsigbar og aktivt hevde våre interesser. Kontinuerlig tilstedeværelse fra Marinen vil virke preventivt og sikre at vi ikke opplever flere situasjoner som den vi i dag ser med tråleren "Elektron".
Jeg forventer at den nye regjering tar grep for å sikre en forsvarlig militær tilstedeværelse, sier Width.
Morten Høglund som er utenrikspolitisk talsmann i Fremskrittspartiet kommenterer at det er positivt at det er en god dialog mellom norske og russiske myndigheter i denne saken. Videre understreker Høglund at det politiske arbeidet med å sikre norske interesser og suverenitet i nordområdene må settes tydelig på dagsorden av den nye regjeringen.
