
16.08.2004
Stortingsrepresentant Gjermund Hagesæter
- Galskap ikke å følge svenskene
- Norge må følge Sverige og kutte kraftig i avgiftene på alkohol, krever Gjermund Hagesæter (FrP).
Den svenske Alkoholimportutredningen foreslo i dag å kutte brennevinsavgiften med opptil 40 prosent.
- Norge må følge etter. Noe annet vil være ren galskap, sier Hagesæter, som er medlem i Finanskomiteen på Stortinget.
Etter det svenske avgiftskuttet blir nemlig prisforskjellen på en helflaske vodka mellom Norge og Sverige på hele 100 kroner.
- Det vil være galskap å opprettholde de høyeste alkoholavgiftene i Europa. Smuglere og metanolbanditter få enda bedre dager, og grensehandelen vil øke. Mafiabossen Al Capone ville kastet seg om halsen på Kjell Magne Bondevik i ren takknemlighet, sier Hagesæter.
Han krever at de norske alkoholavgiftene iallfall settes ned til svensk nivå, og helst ned på gjennomsnittlig europeisk nivå.
- Så kan svenskene komme og handle hos oss!
Etter at FrP i statsbudsjettet for 2003 fikk presset regjeringen til å kutte avgiften på brennevin med ni prosent, har smuglingen av vin og øl til Norge fortsatt å øke, mens brennevinssmuglingen har avtatt, ifølge Tolldirektoratet. Denne utviklingen frykter Hagesæter vil snu, dersom Norge ikke følger opp det svenske avgiftskuttet.
Medansvar for metanoldød
Det er imidlertid ikke bare økt handelslekkasje over grensen og økt inntjening for smuglere og tilhørende organisert kriminalitet han er bekymret for. Metanolholdig smuglersprit har allerede kostet 17 mennesker livet, og Hagesæter nøler ikke med å holde avgiftskåte norske politikere medansvarlige for disse dødsfallene:
- Dette er tragiske hendelser, og det blir ikke bedre av at det politiske flertallet i Norge indirekte har skyld i det som har skjedd ved å føre en politikk som stimulerer til smugling av ukontrollert, livsfarlig sprit.
At en reduksjon i alkoholavgiftene ville ramme statens inntekter, vil Hagesæter heller ikke være med på. Én ting er at den norske stat er søkkrik og uansett ikke trenger disse pengene. Men staten vil faktisk ikke tape penger i det hele tatt, viser regnskapene etter avgiftskuttet i 2003. Finansdepartementet mente dette ville koste statskassa 90 millioner kroner, men tallene viser at staten i stedet tjente en million, som følge av at mer av omsetningen skjedde på legalt vis.
Undergraver reiselivet
Hagesæter påpeker i tillegg de gunstige effektene for arbeidsplassene, særlig i turistnæringen.
- Er det noe utenlandske turister i Norge er misfornøyd med, så er det de skyhøye prisene på alkohol. Bondevik skremmer turistene vekk, konstaterer han.
Og de fryktelige alkoholskadene som angivelig ville hjemsøke Norge, dersom avgiftene ble satt ned? Statistikken viser at det ikke er flere alkoholrelaterte dødsfall i Østfold og Akershus, som har best tilgang til rimelig alkohol i Sverige, og som derfor ifølge norsk alkoholpolitikk skulle drikke mer, forteller Hagesæter, og legger til:
- Hvis det går noen dritings rundt på gata i utlandet, så kan du være sikker på at det er nordmenn eller finner. Det er på tide vi får et edruelig nivå på alkoholavgiftene i Norge!
