
Torsdag 16. januar 1991
Solveig Sollie (Kr.F.):
RUSMISBRUKS-SIRKELEN MÅ BRYTES
-Jeg er glad for signalet sosialministeren gir om større vektlegging på familiens situasjon ved behandling av alkoholikere og andre rusmddelmisbrukere. Denne typen problemer kan gå igjen i generasjoner, og det er viktig at en så ond sirkel brytes, sier stortingsrepresentant Solveig Sollie (Kr.F., Telemark).
Det var under spørretimen i Stortinget onsdag 15. januar statsråd Tove Veierød ga dette signalet. Solveig Sollie, som var familieminister i regjeringen Syse, stilte et spørsmål på vegne av stortingsrepresentant Borghild Røyseland om sosialministeren planlegger noen tiltak for å hjelpe barn av foreldre med alkoholproblemer, slik at risikoen for sosiale og helsemessige langtidsskader minskes.
Statsråden understreket nødvendigheten av å se barnevern og rusproblemer i sammenheng, slik at man kan komme tidlig inn med hjelpetiltak som også omfatter barna. Forøvrig henviste hun til en melding om omsorg for rusmiddelmisbrukere som regjeringen legger fram til våren.
-Regjeringen ønsker å føre en restriktiv alkoholpolitikk for å få ned forbruket og redusere skader og problemer, understreket Tove Veierød.
Solveig Sollie viste i sin replikk til de klinikkene i Norge som satser på behandling av pårørende og mor/barn-grupper, og ba sosialministeren medvirke til at den totale rusmiddelomsorgen, og ikke bare førstelinjetjenesten, tar mer hensyn til barn- og generasjonsproblematikk.
Tove Veierød sa seg enig i at en nær sammenheng mellom førstelinjetjeneste og andrelinjetjeneste er helt vesentlig, og forsikret at erfaringene med behandlings-institusjonene skal telle med i arbeidet med stortingsmeldingen som hun håpet vil bli behandlet i vårsesjonen.
