
13.02.03
Arbeiderpartiet
Savner kritisk dialog fra UD
- Det må bli slutt på at Jan Petersen "pusekatter" med regimer som foretar alvorlige brudd på menneskerettighetene, eller som ikke oppklarer alvorlige overgrep mot kvinner i landet. Vi krever at den kritiske dialogen gjeninnføres i norsk utenrikspolitikk, uttaler kvinnepolitisk styre i Arbeiderpartiet og nevner spesielt Iran og Mexico.
- Det virker som om denne regjeringens menneskerettighetspolitikk ikke gjelder overfor land vi ønsker å inngå handelsavtaler med, eller som vi ønsker å støtte etableringen av norske bedrifter i, mener styret.
For bare få uker siden besøkte Irans utenriksminister Kamal Kharrazi Norge på invitasjon fra Jan Petersen. Arbeiderpartiets kvinnebevegelse ønsker å vite om Petersen tok opp med utenriksministeren at Iran utfører offentlige henrettelser.
- Vi ønsker en orientering om hva som har skjedd med de fire kvinnene som ble dømt til steining i fjor, Sima, Ferdows, Shanaz og Ashraf. Vi vil vite om Petersen nå har fått forsikringer om at Iran ikke lenger dømmer kvinner til steining, sier kvinnepolitisk sekretær Karin Yrvin.
Hundrevis av unge kvinner i meksikanske Juàrez har de siste 10 årene blitt voldtatt og drept, og likene har blitt dumpet i ørkenen. Hittil har 450 kvinner forsvunnet uten at myndighetene har oppklart sakene. Det er svært alvorlig at det kan pågå drap i årevis uten at det internasjonale samfunnet reagerer. Dette er en av de overgrepene mot kvinner som ikke får det fokuset og oppklaringen som den burde ha hatt. Mexico har skrevet frihandelsavtale med EFTA og Norge er involvert i revisjonen av denne. I høst vil det femte ministermøtet i WTO bli arrangert i Mexico.
- Vi krever at denne regjeringen vil sette dette betente spørsmålet på dagsorden når vi diskuterer handelsavtaler med Mexico, understreket Karin Yrvin.
