
Pressemelding fra Høyre, KrF og Venstre, 13. juni 2002
Bjørn Hernæs
Historisk forsvarsforlik
Regjeringspartiene har i innstillingen til Gjennomføringsproposisjonen for Forsvaret inngått forlik med Arbeiderpartiet om forsvarspolitikken for de kommende 4 år. Rammen for Forsvaret blir på 118 mrd kr i årene 2002-2005. For 2002 er det en økning på mer enn 1 mrd kr, i forhold til det budsjettet som ble fremlagt av Regjeringen Stoltenberg og som ble midlertidig videreført av Samarbeidsregjeringen. Dette er vi meget godt fornøyd med og vi får nå de største forsvarsbevilgninger siden Berlinmurens fall, sier Samarbeidspartienes representanter, Bjørn Hernæs (H), Åse Wisløff Nilsen (KrF) og Trine Skei Grande (V).
Forliket innebærer at det for første gang er oppnådd samsvar mellom struktur, investeringer og finansiering. Dette gir en forutsigbarhet for Forsvaret som har vært etterlyst og pekt på som helt sentralt fra Forsvarets ledelse og personell.
Den nye internasjonale situasjonen har gjort det helt nødvendig å få til et fleksibelt forsvar som både kan sikre norsk territorium og deltakelse i internasjonale operasjoner i regi av FN og NATO. Dette forliket innebærer at investeringsgraden for nytt og moderne materiell øker og ligger om lag en tredjedel av budsjettet. Dette er også i tråd med NATOs målsetninger.
Det Frivillige Skyttervesenet
- Forhandlingene har ført til at en enstemmig komite fortsatt vil opprettholde driftsstøtten til Det Frivillige Skyttervesenet. Dette vil være til glede for de 170.000 medlemmene, som gjør en veldig viktig frivillig innsats, sier de tre representantene fra Samarbeidspartiene.
