
Stortinget, 5. desember 2000
FREMSKRITTSPARTIETS
STORTINGSGRUPPE
fra Stortingsrepresentantene Ursula Evje og Ulf Erik Knudsen, Fremskrittspartiet
FORESLÅR TILTAK MOT DYSLEKSI OG DYSKALKULI!
I forbindelse med Stortingets behandling av utdanningsbudsjettet for år 2001, den 12. desember, vil Fremskrittspartiet fremme forslag om en egen tiltakspakke for å bedre forholdene for elever med dysleksi og dyskalkuli. Fremskrittspartiet vil avsette en 10 millioner kroners pott som en startbevilgning på dette feltet.
Forslagsstillerne, Stortingsrepresentantene Ursula Evje og Ulf Erik Knudsen, viser til nyere forskning som fastslår at 20% av barn som kommer ut av den offentlige 10-årige grunnskolen mangler grunnleggende lese- og skriveferdigheter. Stortingsrepresentantene viser også til det stadig økende antallet barn og unge som konstateres å ha dyskalkuli (tilsvarende dysleksi, men innen matematikk).
- I et moderne velferdssamfunn har disse elevene krav på spesielt tilrettelagt undervisning, og vi må skjerpe innsatsen overfor disse gruppene, sier stortingsrepresentantene.
Fremskrittspartiet foreslår også en kraftig økning av midlene til etter- og videreutdanning for lærere. - Vi ønsker å øke etter- og videreutdanningen for lærerne i grunnskolen med 40 millioner kroner og for lærerne i videregående skole 80 millioner. Dette bør blant annet kunne tilføre lærerstaben økt kompetanse innen dysleksi og dyskalkuli. I tillegg må kompetansen innen IKT økes, sier Frp representantene.
