
20. september 1999
Thorbjørn Jagland og Jens Stoltenberg
- Samarbeid om nytt politisk tyngdepunkt
Arbeiderpartiet inviterer sentrumspartiene til samarbeid for å skape et nytt politisk tyngdepunkt. - Da blir det flere barnehager og barnehagene vil bli billigere og tilgjengelig for alle. Skolefritidsordningen blir billigere. Det vil igjen bli satset på den offentlige skolen. Og vi kan skaffe nok fagfolk til å klare eldreomsorg og helsevesen, sa Thorbjørn Jagland på et valgmøte mandag 6. september.
På valgkampmøtet i Oslo presenterte Thorbjørn Jagland og Jens Stoltenberg Aps invitasjon til statsminister Kjell Magne Bondevik og sentrumsregjeringen.
Det politiske tyngdepunktet
- Spørsmålet er nå enkelt. Hvor skal det politiske tyngdepunktet ligge? Til høyresiden eller over mot sosialdemokratiet? Eller sagt på en annen måte: Hvilke verdier skal vi legge vekt på?, spurte Jagland.
Han viste til uttalelser fra statsminister Bondevik mandag 6. september:
- Jeg hørte statsministeren på radio i dag. Jeg oppfattet det slik at kontantstøtten er et ideologisk spørsmål og en hovedbegrunnelse for å søke støtte til høyre.
Motsatt av valgfrihet
Jagland viste til hva dette samarbeidet har ført til.
- Vi kan konstatere at dette samarbeidet har ført til det motsatte av valgfrihet fordi det svekker barnehagene, vår felles skole og skolefritidsordningen - barn og ungdoms felles møteplass. Høyre og Fremskrittspartiet er imot statsstøtte til skolefritidsordningen. Å fjerne statsstøtten vil bety en dramatisk økning av prisen for foreldrene, og vi vil få tilbake nøkkelbarna, barn som kommer hjem til tomme hus og tomme nærmiljøer. Da blir det et verdivalg om Regjeringen skal fortsette å samarbeide med de som vil svekke det som er trygge tilbud for barn og foreldre.
Samarbeid sentrum-Ap
Thorbjørn Jagland tilbyr sentrum samarbeid med sosialdemokratiet.
- Da blir det flere barnehager og barnehagene vil bli billigere og tilgjengelig for alle. Skolefritidsordningen blir billigere. Det vil igjen bli satset på den offentlige skolen. Og vi kan skaffe nok fagfolk til å klare eldreomsorg og helsevesen, fastslo Thorbjørn Jagland.
Velferdssamfunnets framtid
Jagland viste til at Arbeiderpartiet har fått gjennomført et stort forskningsprosjekt om velferdssamfunnets framtid i regi av FAFO.
- Det viser at man ikke kan klare velferdsoppgavene hvis ikke politikken snus i retning av arbeid og utdanning. Det må rett og slett gjøres andre valg enn i dag.
Og han fortsatte:
- Arbeiderbevegelsens neste store oppgave ved siden av å klare miljøutfordringen, er å forbedre arbeidsbetingelsene til folk som jobber i helse- og omsorgsyrkene og i utdanning. Det er nødvendig for å få nok folk til disse yrkene. Men dette kan vi ikke klare uten en politikk for et sterkere næringsliv og en utjamningspolitikk som også løfter tilsvarende grupper i det private næringsliv. Dette vil arbeiderbevegelsen ta ansvar for.
Omsorg og pleie
Jens Stoltenberg tok opp hansken fra Jagland og utdypet de utfordringene vi står foran.
- Allerede i dag er det for få mennesker til å yte omsorg og pleie. Og hvis vi ikke gjør noe, vil problemet bare vokse. Det skyldes blant annet at det blir flere eldre. Dette er et tegn på økt velferd. Det er vi glade for. Men det øker også behovet for å bygge ut velferdstjenestene. Antallet som trenger pleie- og omsorgstjenester fordobles i løpet av tre tiår. Samtidig blir det i disse årene færre unge og flere eldre arbeidstakere. Med andre ord: Færre unge skal sørge for flere eldre, sa Stoltenberg.
Reformer
Han viste til at Stortinget har vedtatt omfattende planer for:
- Eldreomsorg
- Sykehus
- Psykiatri
- Kreftbehandling
- Omsorg for senil demente
Må ha mennesker
- Men planer er ikke nok, sa Stoltenberg, og fortsatte:
- Vi må ha mennesker som kan gjøre planene om til virkelighet. I mange kommuner er de i en fortvilet situasjon fordi de mangler personell. For å gjennomføre de planene som allerede er vedtatt, er det anslått at vi kan trenge 150.000 flere ansatte i kommunale velferdstjenester de neste 30 årene. Veksten i antall ansatte kan faktisk bli større enn veksten i arbeidsstyrken. Det sier litt om hvilken formidabel oppgave vi står overfor, påpekte Jens Stoltenberg.
Tiltak
Thorbjørn Jagland slo fast at Arbeiderpartiet vil ha flere i arbeid innen helse- og eldreomsorg.
- Kun slik kan vi få et bedre tilbud og mer tid til den enkelte. For omsorg er mennesker som har tid, sa Jagland, og la fram følgende tiltak som Ap mener må gjennomføres:
1. Flere må ha lyst til å jobbe med pleie og omsorg. Det har med lønns- og arbeidsforholdene å gjøre. Mange sliter seg ut på grunn av underbemanning og manglende etter- og videreutdanning. Dette må vi gjøre noe med.
2. Vi må utdanne flere. Derfor vil Arbeiderpartiet styrke høyskolene og universitetene. Disse må være krumtappene i desentralisert utdanning, det vil si at man kan utdanne seg til for eksempel sykepleier på det stedet hvor man bor - ved hjelp av fjernundervisning som teknologien nå gjør mulig. For to uker siden besøkte jeg Kirkenes. Der tilbyr sykepleierhøyskolen i Hammerfest studieplass for 15 sykepleieelever. 70 søkte til de 15 ledige plassene. Vi skjønner behovet og hva vi kan få til her. Arbeiderpartiet vil foreslå et ekstra tilskudd fra staten til høyskolene for hver desentraliserte studieplass de skaper.
3. Det må stimuleres til å gjøre deltidsstillinger om til heltidsstillinger. Mange deltidsarbeidende ved sykehus og eldreinstitusjoner ønsker seg heltidsstillinger, men får det ikke. Dette er meningsløst. Arbeiderpartiet vil gi et stimuleringstilskudd til kommuner som omgjør deltidsstillinger til heltidsstillinger innen helsevesenet.
4. Arbeiderpartiet vil framfor alt bygge flere barnehager og gjøre barnehagene billigere. Vi vil øke driftstilskuddet fra staten, gjøre de private barnehagene til en del av de kommunale barnehageplanene og gi de støtte fra kommunene.
5. Vi vil gjenoppta satsingen på den offentlige skolen som er grunnlaget for all kompetansebygging.
6. Og vi vil gjøre det lettere og mer lønnsomt å satse på utdanning ved å bygge flere studenthybler og billige utleieboliger, og ved å gjøre skolebøkene gratis i den videregående skolen.
Gjennomslag med Ap
Arbeiderpartiets invitasjon er en invitasjon til sentrumspartiene for at de kan få gjennomslag for det de tidligere har stått for og lovet.
- Arbeiderpartiet vil gi Regjeringen mulighet til å gjennomføre mye av det den lovte for to år siden i Voksenåsenerklæringen, og mye av det sentrumspartiene selv sier er viktig, sa Stoltenberg.
Han viste til at i Dagsavisen i februar sa lederen i Senterpartiet, Odd-Roger Enoksen, sitat: De sakene som blir sentrale i år og neste år, er utelukkende saker hvor det er naturlig å finne samarbeid med Arbeiderpartiet, også i budsjettsammenheng.
- Han viste til fordelingspolitikken, privatiseringsdebatten og energipolitikken. Dessuten nevnte han distrikts, miljø og bistandspolitikken. Jeg er helt enig med Enoksen. Men sentrumspartiene kan ikke på den ene siden si at fordelingspolitikk er viktigst - og at de vil samarbeide med Arbeiderpartiet, for så å gå til Høyre og Fremskrittspartiet når budsjettet skal gjøres opp. Sentrumsregjeringen må velge, utfordret Stoltenberg.
Avgjør samfunnsutviklingen
- De siste to årene har Regjeringen selv valgt å binde seg til høyrepartiene. Vil de gjøre det igjen? Svaret på hvem sentrumspartiene vil samarbeide med vil avgjøre retningen i samfunnsutviklingen, sa Jens Stoltenberg.
Allianse
Derfor må vi skape en allianse som kan ta ansvar for framtida ute i kommunene og rikspolitikken. Da vil det blir flere og billigere barnehager. Da vil skolefritidsordningen igjen bli billigere. Det vil igjen bli satset på den offentlige skolen. Og det vil være mulig å sikre nok fagfolk til eldreomsorg og helsevesen, avsluttet Thorbjørn Jagland.
