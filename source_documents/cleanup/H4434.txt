
onsdag 27. september 2000 14:54:58
Venstre foreslår grunnlovsfestet lokalt selvstyre
Venstres stortingsrepresentanter Gunnar Kvassheim og Leif Helge Kongshaug har fremmet forslag om å grunnlovsfeste kommunalt selvstyre.
- Lokalt selvstyre er mer enn et spørsmål om hensiktsmessig forvaltning av statens myndighet. Det representerer det verdisyn at den enkelte innbygger skal ha størst mulig deltagelse i og størst mulig innflytelse på saker som angår vedkommende. Grunnlovsfesting av dette hevdvunne prinsipp vil styrke den enkelte borgers rettslige stilling, mener Venstre.
Partiet mener det dessuten er viktig at Grunnloven inneholder de grunnleggende trekk i vårt styringssystem.
Kvassheim og Kongshaug viser også til Europarådskonvensjonen, der det i artikkel 1 står: "Prinsippet om lokalt selvstyre skal anerkjennes i nasjonal lovgivning, og i grunnlov hvor dette lar seg gjennomføre". Denne konvensjonen har Stortinget enstemmig sluttet seg til.
