
3. februar 2006
Høyres Stortingsgruppe
Stortingsrepresentant Ivar Kristiansen (H)
- La kommunene bestemme i strandsonen
Stortingsrepresentant og medlem av Energi- og miljøkomiteen Ivar Kristiansen (H) reagerer negativt på at Regjeringen varsler at den vil stramme inn kommunenes muligheter til å gi dispensasjon fra byggeforbudet i strandsonen. "Dette er et angrep på det lokale selvstyret", sier han.
Statssekretær Henriette Westhrin (SV) i Miljøverndepartementet varsler i dag at Regjeringen vurderer å frata lokalpolitikere muligheten til å gi dispensasjon fra byggeforbudet i 100-metersbeltet i strandsonen. Dette reagerer Ivar Kristiansen på. "Regjeringspartiene roser det lokale selvstyret i festtaler, men når det kommer til praktisk handling blir det mer sentralstyring og mindre lokalt selvstyre", sier han. "Slik blir det når sentralistene i SV skal styre. Hvis regjeringskollega Senterpartiet går med på dette, må de helt ha gitt opp sin tidligere kamp for lokaldemokratiet til fordel for regjeringstaburettene", sier han videre.
Byggesaker i strandsonen kan være så mangt, fra store nybygg til mindre endringer i eksisterende bebyggelse, slik som å bygge et ekstra soverom, en brygge eller andre utbedringer av hytta eller boligen. Det er en stor variasjon i sakene hvor det søkes om dispensasjon. Når Westhrin trekker frem de mange dispensasjoner som er gitt fra byggeforbudet i strandsonen, stirrer hun seg blind på statistikk, og ser ikke på hva som er realiteten i de enkelte sakene. "En så firkantet praktisering av strandloven som Miljøverndepartementet her legger opp til - uten mulighet for lokalt skjønn - vil gå utover mange mennesker landet rundt. Faktisk er geografien slik her i landet, med vår lange kyst og mange øyer, at det mange steder knapt er mulig å bosette seg uten at man kommer i konflikt med strandloven. Da må man ha en fleksibel praktisering av byggeforbudet som tar hensyn til geografi og bosetting, foruten realiteten i de enkelte sakene. Det er lokalpolitikerne som kjenner de lokale forhold best, og som er best i stand til å vise et fornuftig skjønn i enkeltsaker, ikke regjeringsmedlemmer eller statlige byråkrater", sier han.
"Høyre har tillit til lokaldemokratiet. Vi mener at lokalpolitikerne fullt ut er i stand til å ta ansvar for å sikre tilgjengelighet og uberørt natur i strandsonen, samtidig som de kan vise den nødvendige fleksibilitet i enkeltsaker. Det er trist at ikke dagens regjering har den samme tillit til våre lokale folkevalgte", avslutter Kristiansen.
