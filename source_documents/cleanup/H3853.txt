
12.5.99
Morten Lund
Pressemelding fra
Leder i Stortingets næringskomite om Fregattsaken:
NORSK LEVERANDØRINDUSTRI MÅ BORT FRA RESERVEBENKEN OG BLI PARTNER TIL HOVEDLEVERANDØR.
I de forestående fregatt-forhandlingene med spanske eller tyske leverandører, er det viktig å få til en avtale om partnerskap med norske leverandører. På denne måten kan de viktigste norske leverandørene bli med på utvikling av prosjektet og unngå en situasjon der pris blir presset til et minimum gjennom intern konkurranse mellom norske underleverandører, sier lederen i Stortingets næringskomite Morten Lund (Sp).
Etter utviklingen de senere dager der Nor-Eskort Gruppen er oppløst, kan det skje at norske leverandører kun får underleveranser og bileveranser til fregatt-prosjektet. En slik posisjon for norske leverandører vil kunne føre til at de ikke blir med på utviklingsarbeidet av leveransene og at prisene for deres arbeid kan bli meget sterkt presset. Hele situasjonen vil kunne gi norsk maritim næring et stempel som annenrangs. Dette kan på sikt bli like negativt som tap av arbeidsplasser.
Ved dannelse av et partnerskap må aktørene i det tidligere Nor-Eskort Gruppen, Fosen mek. Verksteder A/S og Mellem og Karlsen være med som aktuelle deltakere. Vedlikeholds­­oppdragene må vurderes på samme måte som selve byggingen.
Lund kan fortelle om svært mange henvendelser fra bedrifter, fagbevegelsen og egne partimedlemmer som understreker fregatt-prosjektets betydning for kompetanseoppbygging og sysselsetting. Det er nå viktig å få mest mulig av arbeid og utvikling lagt til Norge og på vilkår som norske leverandører kan ha nytte av.
Lund presiserer at den rangering som Regjeringen har gjort ikke på noen måte må oppfattes som negativ holdning til norsk industri. Regjeringen har bare fulgt opp de anbudskriterier som ble lagt av regjeringen Jagland, der bl.a. krav om prisgaranti står sentralt.
