
14.11.02
Rune J. Skjælaaen, (Sp)
Kristelig Folkeparti i høyres favn?
Det er underlig å se hvilke forslag til endringer Regjeringen gjør på utdanningssiden. Da sikter jeg til både på grunnskole og videregående skole. Jeg begriper ikke at det kan være KrF sin skolepolitikk som nå gjennomføres. Statsministeren heter Bondevik, men utdanningsministeren Kristin Clemet. Og det er vanskelig å se spor av det Kristelig Folkeparti mente om den offentlige skolen for vel et år siden.
Kutt i grunnskolen
Først litt til utdanningsbudsjettet som Regjeringen har lagt fram. I grunnskolen kutter Regjeringen halve statstilskuddet til skolefritidsordningen (SFO), 217 mill kroner. Det betyr høyere foreldrebetaling, et redusert tilbud eller kanskje begge deler. Hvem rammer det? Jo, barn av foreldre med lav inntekt som kanskje ikke ser seg råd til å benytte seg av tilbudet. Dette er ett eksempel på at gode ordninger svekkes.
Videre melder faktisk nær halvparten av landets kommuner at de vil redusere skolebudsjettene neste år. Dette kommer i tillegg til kutt som er gjort i inneværende år. Resultatet av dette er blant annet større klasser og færre delingstimer. Det betyr at muligheten for tilpasset opplæring til hver enkelt elev reduseres. Tilpasset opplæring er faktisk det viktigste begrepet i læreplanen og skal danne grunnlaget for all handling i skolen. Jeg vet at mange lærere fortviler over situasjonen. Det er trist at Regjeringen på denne måten svekker den offentlige skolen. Er det slik Kristelig Folkeparti ønsker utviklingen for selve pilaren i samfunnet vårt, grunnskolen?
Kutt i videregående skole
Når det gjelder videregående skole har vi allerede sett at skoler i distriktet er truet på grunn av den elendige fylkeskommunale økonomien. Men det som virkelig bekymrer meg i statsbudsjettet, er at Regjeringen kutter borteboerstipendet fra 3450 kr pr mnd til 2215 pr mnd. Det er usosialt og distriktsfiendtlig. For hvem rammer dette? Det rammer særlig ungdom i distriktet som ikke har videregående skole nær hjemmet og som til neste år får en årlig ekstra kostnad på 12000 for å gå på skole. I tillegg vil denne reduksjonen ramme elever fra sentrale strøk som velger å gå på en spesiell linje som er i distriktet. Videre vil reduksjonen ramme de videregående skolene som har internat. Er dette i tråd med Kristelig Folkeparti sine mål om desentralisert skolestruktur og gratis videregående opplæring?
Kvalitetsutvikling i skolen
Vi mener intensjonen med offentliggjøring av resultater innen for denne snevre rammen, er et bevisst steg frem mot Høyres mål om fritt skolevalg. Også i forbindelse med lovforslaget om friskoler har Kristin Clemet argumentert med konkurranse til den offentlige skolen som et virkemiddel for å heve kvaliteten. Jeg er forundret over at Kristelig folkeparti ikke klart og tydelig tar avstand fra det Høyre kaller fritt skolevalg og at det er konkurranse skolene i mellom som skal heve kvaliteten på undervisningen. Ser ikke Kristelig Folkeparti at fritt skolevalg vil rive grunnen bort for den desentraliserte skolestrukturen vi har valgt i landet vårt? Kjenner ikke KrF de negative erfaringene fra andre land der en har forsøkt det samme?
Jeg håper KrF ser at de må komme seg ut av Høyres favntak i skolepolitikken. Den fører galt av sted.
