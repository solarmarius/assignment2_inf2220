
24.02.03
Åslaug Haga
Krever at Stortinget debatterer WTO-forhandlingene
- Det burde være en selvfølge at landets folkevalgte har en grundig debatt om WTO, når vi vet hvor dramatiske konsekvenser forhandlingene kan ha blant annet for landbruket, sier Åslaug Haga, Senterpartiets medlem i utenrikskomiteen.
Internasjonale handelsforhandlinger har vanligvis vært preget av lite debatt og liten åpenhet. Viktige politiske spørsmål har en tendens til å forsvinne i teknikk. Senterpartiet krever derfor at Regjeringen gir en redegjørelse om WTO-forhandlingene, med en påfølgende debatt i Stortinget. Redegjørelsen bør finne sted innen utgangen av mars, siden forhandlingsprosessen er i full gang. Kravet ble formidlet i et brev i dag til leder i utenrikskomiteen, Torbjørn Jagland.
Den pågående forhandlingsrunden i WTO vil kunne få dramatiske konsekvenser for Norge, ikke minst for norsk landbruk. Dersom forhandlingsresultatet havner i nærheten av forslaget som er lagt fram av WTO-sekretariatet, vil landbruket bli totalrasert.
- Stortinget kan ikke toe sine hender når vi vet hvor alvorlig trusselen fra WTO er. I demokratiets navn må folkets representanter få saken opp til debatt, og ikke overlate den til de lukkede rom, avslutter Åslaug Haga.
