
08.05.03
Arne Sortevik
- Dåpsopplæringen utvannet av sosialistene
- Istedenfor å være konstruktiv å gå i dialog med FrP har Regjeringen fremforhandlet en ordning som er sterkt utvannet og dårlig. Ikke engang navnet på prestisjeprosjektet til KrF har de fått beholde, sier fraksjonsleder Arne Sortevik.
Det blir ikke gitt noe tilbud om dåpsopplæring som intensjonene var da Regjeringen fremla saken for Stortinget. Etter at de sosialistiske partiene har fått endret på opplegget, blir det nå et tilbud om trosopplæring.
- Hele vedtaket er så utvannet og vagt at det ikke er lett å spå hvilket tilbud som vil bli gitt barna. Det er utrolig ironisk at de sosialistiske partiene, som i en mannsalder har kjempet for å luke kristendommen ut av skole og samfunn, nå er med på å redde KrF sin gulrot overfor de kristne miljøene, sier Sortevik.
Fremskrittspartiet var sterkt kritisk til omfanget av dåpsopplæringen som Regjeringen hadde til hensikt å gi barn.
- Bakgrunnsundersøkelsene på hvor mange som ønsker et slikt tilbud og hvilket omfang brukerne ønsker var fraværende fra Svarstad Haugland sin side. Å skissere en kostnad på 250 mill årlig til dåpsopplæring ble for drøyt. Allikevel burde Regjeringen ha vært villig til å komme FrP i møte så ville det tilbudet som barna nå vil få blitt mye bedre, avslutter Arne Sortevik som er skuffet over det resultatet som nå foreligger etter at Regjeringen har vært til sengs med sosialistene i denne saken.
