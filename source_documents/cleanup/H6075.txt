
9. juli 2002
Valgerd Svarstad Haugland
Rydder opp i spillemarkedet og oppretter SOS telefon
* SOS-telefon
- Vi må ta problemene rundt spilleavhengighet mer på alvor. I budsjettet for 2003 vil regjeringen foreslå en egen SOS-telefon for personer med spilleproblemer. Det er viktig at de som selv har problemet og deres pårørende får et sted å henvende seg, sier Valgerd Svarstad Haugland.
I fjor spilte nordmenn for 8,4 milliarder kroner på spilleautomater. Det er dobbelt av kostnadene til bygging av opera i Bjørvika. Spilleautomatmarkedet i Norge er i dag milliardbusiness og ikke lengre uskyldige knipsekasser til inntekt for ideelle formål.
* Andelen til de ideelle organisasjonenes må styrkes
- Jeg synes operatørene sitter igjen med for mye av omsetningen og ønsker å styrke de ideelle organisasjonenes andel av spilleinntektene, sier Valgerd Svarstad Haugland. Hun har sendt på høring forslag om å redusere operatørenes andel av overskuddet fra 45% til 35%, mens de ideelle formålenes andel foreslås økt fra 35% til 45%.
* Skjerpet aldersgrense
Hun vil også skjerpe inn 18-årsgrensen for spilleautomatene. Undersøkelser foretatt av Feedback Research viser at 49% av alle 15-17åringer har spilt på gevinstautomater i løpet av de siste 3 måneder. Dette til tross for at vi siden 1.1. 2001 har hatt en 18-års grense for slike automater i Norge.
- Jeg ønsker at spilleautomater kun skal stå i egnede lokaler hvor personer under 18 år ikke har adgang, sier Valgerd Svarstad Haugland.
* Gjennomgang av spill og lotterifeltet
En samlet gjennomgang av spill og lotterifeltet skal legges fram for Stortinget i løpet av høsten. Der vil hun komme med ytterligere forslag for å rydde opp i spillemarkedet.
- Vi må få strengere regler for spilleautomater i Norge. Automatmarkedet har endret seg raskt gjennom hele 90-tallet. Resultatet er at Norge i dag er et av de mest liberale land på dette området, sier Valgerd Svarstad Haugland.
