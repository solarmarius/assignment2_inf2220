
06.12.02
Ola T. Heggem (Sp)
Staten må ta større økonomisk ansvar for arkeologiske registreringer
-Jeg er fornøyd med at endring i den statlige finansieringen av arkeologisk arbeid vil bli vurdert i stortingsmeldingen om kulturminnepolitikken, slik det framkommer i svar til meg fra Miljøvernministeren. Da må Regjeringen følge opp anbefalingen fra kulturminneutvalgets utredning om at staten må finansiere en større del av de arkeologiske registreringene, sier stortingsrepresentant Ola T. Heggem fra Senterpartiet.
-Det er viktig at staten får et større ansvar for finansieringen av arkeologiske utgravinger ved funn av viktige kulturminner. Slik situasjonen er i dag kan tiltakshaver, offentlige eller privatpersoner, bli påført store utgifter i forbindelse med funn av viktige kulturminner i utbyggingsområder, sier Heggem.
Heggem tok saken opp i et skriftlig spørsmål til Miljøvernministeren på bakgrunn av en konkret sak i Averøy kommune. Kommunen må betale mellom 7 og 8 millioner kroner for å foreta utgraving av kulturminner, før planene om utvidelse av nødvendige industriarealer kan realiseres. Dette kan stoppe utbyggingsplanene da kommunen ikke har disse pengene. Slike saker finnes over hele landet.
- Statsråden viser til at den konkrete saken i Averøy kommune er under behandling i kulturminneforvaltningen. Det er viktig at det er mulig å løse slike saker før den omtalte stortingsmeldingen legges fram, sier Heggem. Meldingen skal ikke legges fram før neste år og det vil gå ytterligere tid før meldingen blir behandlet av Stortinget og tilrådingene blir fulgt opp av Regjeringen, sier Heggem.
-Heggem viser til at det ikke finnes alternative områder av samme kvalitet som er mulig å tilrettelegge for industriutbygging i Averøy kommune. Dette er heller ikke ønskelig sett ut i fra en samlet arealvurdering. Konfliktpotensialet sett i forhold til landbruk, kulturvern m.v. anses også å være til stede uansett hvor på Averøy et slikt industrianlegg eventuelt skal lokaliseres, sier Heggem.
