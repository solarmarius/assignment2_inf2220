
7.6.97:
Eva Lian,
FORBEDRINGENE AV BOSTØTTEORDNINGEN HOLDER IKKE!
Fra 1. januar 1997 har Kommunal- og arbeidsdepartementets bostøtteordning og Sosial- og helsedepartementets botilskuddsordningen blitt samordnet til en ordning. Samordningen har bl.a. ført til at mange minstepensjonister og uførepensjonister over hele landet har fått redusert bostøtten med mange tusen kroner. Denne virkningen var etter Senterpartiets mening helt utilsiktet. Det var nettopp minstepensjonistene som skulle komme bedre ut. Senterpartiet har derfor sammen med KrF tatt et initiativ og bedt regjeringen komme med forslag til forbedringer. Statsråd Kjell Opseth la i dag fram regjeringens forslag.
- Forslagene til forbedringer er ikke gode nok, sier boligpolitisk talskvinne for Senterpartiet, Eva Lian. - Regelverket i botilskuddordningen som var spesielt innrettet mot personer med minstepensjon + 30 prosent, tilsa at en kunne få dekt opp til 100 prosent av utgiftene, inkludert utgifter til lys og varme. Da sier det seg selv at Opseths forslag om en økning fra 60 til 70 prosent fortsatt er for lavt i forhold til de faktiske utgiftene støtteberettigede har til bolig, fortsetter Eva Lian.
- Den øvre grensen for hvor store boutgifter en kan få dekket må også være lik for en- og topersons husholdninger, sier hun. - Det koster som regel det samme i husleie, lys og varme om en er en eller to som bor i boligen. Dessuten er forslagene til øvre grense for boutgifter altfor lave. Det er ingen som kan unngå å legge merke til de store økninger i boutgifter, både husleie og byggekostnader som vi har for tiden. Jeg tviler på at det blir særlig mange som vil få råd til å bo i de nye omsorgsboligene som skal bygges i forbindelse med «eldrepakken» med regjeringens forslag til bostøtte, understreker hun.
Regjeringen foreslår en overgangsordning for de som har fått store reduksjoner i bostøtten pga. samordningen. - Det ville være bedre å få en ordning som sørget for at de det gjelder fikk beholde den totale summen de fikk i 1996, og som de har basert sin økonomi på, slik at de ikke får forringet sine levevilkår til de grader som mange nå har opplevd. Det er enklere for nye søkere å forholde seg til nytt regelverk. Det som er positivt i regjeringens forslag er at forbedringene skal gis tilbakevirkende kraft, sier Eva Lian.
- Forslaget skal nå behandles i kommunalkomiteen på Stortinget og avgjøres før sommeren. Dersom Senterpartiet ikke får gjennomslag for viktige forbedringer i det forslaget statsråd Opseth har lagt fram, kommer vi til å vurdere å gå tilbake til to ordninger igjen, avslutter Eva Lian.
