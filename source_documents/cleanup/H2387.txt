
Torsdag 3. november 1994
Familiepolitisk talskvinne Solveig Sollie (KrF):
ØKT SATSING PÅ FOREBYGGENDE FAMILIEVERN
-Satsingen på forebyggende familievern som Stortinget gjorde i fjor, har vært en suksess, og det er gledelig at et flertall i komiteen satser ytterligere på dette feltet. Det sier Kristelig Folkepartis familiepolitiske talskvinne Solveig Sollie.
Da Familie-, kultur- og administrasjonskomiteen torsdag morgen avga sin innstilling til statsbudsjettet, var denne posten styrket med to millioner, i tillegg til den halvannen million som kom i fjor. Da var dette en ny post på statsbudsjettet.
-Posten med støtte til forebyggende familievern har vært en stor suksess. I alt har det kommer 111 søknader om støtte til samlivskurs i regi av forskjellige organisasjoner. Det viser at det er stort behov for en slik satsing, sier Solveig Sollie, som legger til at hun er både overrasket og skuffet over at Høyre gikk imot å øke denne bevilgningen.
KrFs familiepolitiske talskvinne sier hun beklager at det ikke også ble flertall for å styrke familievernkontorene, slik KrF foreslo i komiteen.
-I et familieår kunne man kanskje ha forventet en satsing også på denne siden av familiearbeidet, sier Solveig Sollie.
