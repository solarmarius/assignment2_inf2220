
Stortinget, 16. mai 2001
Kristin Krohn Devold
Nytt politikart tegnet
Folk har flyttet i femti år, nå har Politi-Norge flyttet etter. Politidistriktene reduseres fra 54 til 27 for å samordne ressursene bedre mot ny og tøffere kriminalitet, sier saksordfører Kristin Krohn Devold i en kommentar til innstilling om politimeldingen og ny politistruktur som Justiskomiteen avga tirsdag. Komiteen har vektlagt en effektiv kriminalitetsbekjempelse og innspill fra politiets egne organisasjoner.
Hovedpunkt i meldingen:
- Administrasjonen skal sentraliseres, og flere ressurser rettes inn mot kriminalitetsbekjempelse og økt tilgjengelighet for publikum.
- Fylkesgrenser brytes en rekke steder, fordi den nye strukturen er tilpasset kriminalitetsbevegelser, nye kommunikasjoner og nye jobb- og fritidsregioner.
- Ingen politistasjoner nedlegges, og påtalejuristene beholdes lokalt som i dag.
- Alle skal kunne søke de nye politimesterstillingene, det skal lages gode individuelle avtaler for overtallige politimestere.
- Hvert distrikt vil, på grunn av sin størrelse, samlet disponere en større pott frie midler og tjenestemenn som kan brukes der kriminalitet utføres.
De største distriktene i den nye strukturen blir, Oslo (500 000), Hordaland (400 000), Rogaland (285 000), Sør-Trøndelag (280 000), Agder (255 000) ved at Aust- og Vest-Agder slås sammen, Østfold (210 000) og Vestfold (200 000).
