
Stortinget, 13. januar 2004.
Venstres finanspolitiske talskvinne May Britt Vihovde
­En viktig og nødvendig reform
Pensjonskommisjonen har i dag lagt fram sin innstilling om reform av det norske pensjonssystemet. ­ Reformen er helt nødvendig for at vi skal skape et bærekraftig pensjonssystem for framtida, sikre alle innbyggere en verdig alderdom og bevare et godt velferdssamfunn, sier Venstres May Britt Vihovde.
- Den befolkingsmessige utviklingen gjør at det blir stadig flere pensjonister i forhold til antall i arbeid, og den voksende andelen eldre i befolkningen vil kreve økt innsats til pleie og omsorg. Avkastningen fra petroleumsfondet vil bare være nok til å dekke en liten del av disse kostnadene. Samtidig må vi sørge for solidaritet med kommende generasjoner og sikre at det også er ressurser til andre viktige velferdsoppgaver framover. Denne utviklingen gjør at dagens pensjonssystem ikke vil være bærekraftig over tid, og vi må gjennomføre reformer for et mer fleksibelt pensjonssystem der det lønner seg å arbeide lenger, mener Vihovde.
- Venstre vil derfor støtte hovedprinsippene i Pensjonskommisjonens innstilling. Jeg er glad for at det er så bred enighet i kommisjonen om behovet for reform, og håper på et bredt kompromiss i Stortinget. For å gjennomføre reformen er det nødvendig at alle bidrar, det innebærer også reformer i offentlige og private topplederes, og stortingsrepresentantenes og regjeringsmedlemmenes pensjoner, avslutter May Britt Vihovde.
