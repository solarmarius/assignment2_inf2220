
lørdag 5. april 1997 14:22:08
Venstres sentralstyre:
- Norge trenger en tilgjengelighetsreform
Venstres sentralstyre er fornøyd med at regjeringa nå legger fram ei stortingsmelding med erfaringene etter de to handlingsplanene for funksjonshemmede. Stortingsmeldinga viser at det er gjennomført en rekke gode tiltak de siste årene. Venstre mener det er positivt at ordninga med personlige assistenter føres videre og at tilskuddet til likemannsarbeid nå gjøres permanent. Men Venstres sentralstyre er skuffet over at stortingsmeldinga ikke er mer konkret når det gjelder veien videre. Sentralstyret etterlyser spesielt en tilgjengelighetsreform for funksjonshemmede.
I dag faller funksjonshemmede altfor ofte utenfor fordi samfunnet rent fysisk ikke er tilrettelagt. Samtidig vet vi at ca. 20 prosent av befolkningen har problemer med å komme seg fram. "Gjennomsnittsnordmannen" er altså funksjons-hemmet rundt 14 år i løpet av livet. Det er på høy tid med en konkret og forpliktende plan for å gjøre samfunnet mer tilgjengelig.
Sentralstyret i Venstre mener en slik plan blant annet må omfatte en innskjerping av trygdekontorene sin informasjonsplikt. Unge funksjonshemmede må gis et tilbud utenfor eldreinstitusjoner. Arbeidsplasser og skoletilbud må tilpasses, og det må iverksettes en tilrettelegging av offentlige bygg. Det er behov for en gjennomgang av offentlige regler og tilskudd slik at det lønner seg å tilrettelegge også private bygg.
Et konkret forslag er å konkretisere funksjonshemmedes rettigheter gjennom å gi hver og en en individuell plan for de tilbudene han eller hun trenger. En slik plan bør omfatte tiltak for habilitering slik at den enkelte blir så selvhjulpet som mulig. Planen må utarbeides i et samarbeid mellom brukeren selv, eventuelt pårørende, kommunen og instanser med nødvendig kompetanse.
Venstres sentralstyre understreker at det i stor grad er kommunene som yter den type velferd som det her er snakk om. Det er kommuneøkonomien som avgjør hvor godt tilbudet blir når det gjelder for eksempel avlasting og transporttilbud for funksjonshemmede. En god kommuneøkonomi er helt avgjørende for det tilbudet funksjonshemmede får.
Oslo 4.april 1997
