
Stortinget, 2. februar 2005
Trine Skei Grande, parlamentarisk leder i Venstre
- Glad hvis Ap innrømmer historisk feilgrep
- Det er svært positivt dersom Arbeiderpartiet faktisk har snudd i gasskraftsaken og nå forutsetter CO2-håndtering på bygging av nye gasskraftverk. Med dette linjeskifte innrømmer i så fall Stoltenberg at det var et historisk feilgrep å kaste sentrumsregjeringen for å bygge tre forurensende gasskraftverk, sier Trine Skei Grande (Venstre).
Skei Grande ønsker Arbeiderpartiet velkommen etter når de nå krever CO2-håndtering på bygging av nye gasskraftverk. - Det er bra at Arbeiderpartiet endelig har forstått at moderne miljøteknologi gjør det mulig å drive en lønnsom produksjon av gasskraft i Norge, sier Skei Grande. Hun syntes imidlertid at det lukter valgkamptaktikk av utspillet. - Vi ber om en avklaring på om dette betyr at Arbeiderpartiet vil gå i mot å gi konsesjon til bygging av nye forurensende gasskraftverk, sier Skei Grande.
Det første av de forurensende gasskraftverkene som Stoltenberg ga konsesjon til starter trolig byggingen like før valget til høsten. - Dersom dette betyr at Arbeiderpartiet nå snur og slutter seg til regjeringens politikk om å si nei til nye konsesjoner til forurensende gasskraft og ja til en storstilt satsning på CO2-håndtering er dette en begivenhet for miljøet, avslutter Skei Grande.
