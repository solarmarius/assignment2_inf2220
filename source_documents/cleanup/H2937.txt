
Lørdag 14. januar 1997
Stortingsrepresentant Ola T. Lånke (KrF):
SEIER FOR FOLKEHØYSKOLENE
- Jeg tror at mange med meg som har gått denne skolen opplever at dette året er det vi husker best fra alle de skoleår vi har gjennomgått, fordi det også ga rom til å leve! Slik uttrykte tidligere folkehøyskoleelev Ola T. Lånke seg under stortingsdebatten om folkehøyskolen og utdanningssamfunnet tirsdag.
Lånke er én av mange som har gått på folkehøyskole i sin ungdom, og som har gode erfaringer. - Jeg tror mange har fått hjelp gjennom et slikt år til å oppdage seg selv, og til også å oppdage andre mennesker, medmennesker om du vil, litt tidligere i livet enn vi ellers ville ha gjort, sa han fra Stortingets talerstol. Han mente at de mange honnørord som er blitt brukt i debatten er et uttrykk for engasjement for folkehøyskolene.
Ola T. Lånke uttrykte tilfredshet med at det han kaller regjeringens perspektivløse melding ikke har funnet støtte i Stortinget. - Det er uhyre positivt at det gjennom dette fortsatt er gitt rom for mangfoldet i norsk skole og at den konformitets­skapende enhetstenkningen som har preget regjeringens skolepolitikk, er blitt korrigert.
Lånke understreket til slutt i innlegget sitt nødvendigheten av at elever fra andre deler av verden må gis muligheter for oppholdstillatelse og at behandlingen av slike søknader skjer så raskt som mulig. - Vi trenger å lære å forholde oss til mennesker fra andre kultur, sa Lånke.
