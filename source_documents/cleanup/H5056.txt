
20.08.2001
J@glandbrev 20. august 2001
- Vi som har mye, vil få betydelig økt livskvalitet hvis vi kunne bidra til å løfte opp de dårligst stilte i stedet for å få mer i egen lomme. Det er slik vi må se Norges utenrikspolitiske engasjement, vår store bistand og sterke støtte til FN. Vi kommer ikke til å få det godt med oss selv hvis vi som bor i det rikeste landet i verden, skulle begynne å skjære ned på den. Høyre har med sine provoserende forslag gitt oss en mulighet til å stoppe opp og tenke gjennom hva vi vil med samfunnet, skriver Thorbjørn Jagland, og gir i dette @-brevet fra 20. august 2001 sitt bidrag.
Kjære @-brev-venn!
Biskop Gunnar Stålsett har kommet hjem fra Afrika og er bekymret for den norske valgkampen. Sett i forhold til fattigdommen på det afrikanske kontinent er fokus på skatte- og avgiftslettelser en selvopptatt og selvtilfreds forestilling, mener han. Jeg er enig.
Jeg tror ikke det norske folk er klar over hvor sjokkert verden vil bli hvis Norge skulle gå inn for å halvere støtten til Afrika og skjære ned på støtten til FN med en milliard kroner som Høyre har foreslått.
Da jeg ved innledningen til valgkampen kalte dette hjerteløst, ble jeg beskyldt for å ha fått panikk. Det ble mobilisert språkekspertise mot meg. Det ble fokusert på form og om utspillet var diskutert i partiledelsen.
Slik forsøkte mange å unngå debatt om selve saken. Nemlig at verdens rikeste land innbys til å skjære stort i sin bistand til verdens fattige for å gi skattelettelser til sine aller rikeste.
Men det har ikke nyttet å avfeie debatten på denne måten. Mange er blitt oppmerksomme på at det er viktige verdier som står på spill.
Kanskje bør vi være takknemlige overfor Høyre. For dette forslaget og andre nedskjæringsforslag gir oss mulighet til å stoppe opp og spørre oss selv hva slags samfunn vi vil ha og hva slags folk vi vil være.
Jeg tror nemlig det er en sammenheng mellom forslagene om å skjære i bistanden til de fattige ute i verden og nedskjæringsforslagene i vårt eget land. Begge deler begrunnes i sosialøkonomiens kalde tall: Bistanden er ikke effektiv nok. Sykelønnsordningen må svekkes for å spare inn penger. Avtalefestet pensjon må vekk. Fordi den fører til at folk ikke står lenge nok i arbeidslivet. Landbrukssubsidiene må ned, kulturstøtten skal beskjæres og distriktspolitiske virkemidler vekk.
Når Høyre skal forklare hvordan skattelettelsene skal finansieres, henvises det til Statskonsults rapport om at det offentlige kan spare 40 milliarder gjennom effektivisering.
Et av forslagene der er at man kan spare inn 10 milliarder i skole og utdanning blant annet ved å slå sammen skoler og gjøre elevtallet i klassene større.
Vil man ha noen som helst grunn til å bli overrasket over at problemene blant barn og ungdom vil øke i framtida hvis dette skulle bli gjennomført?
Er det i denne retningen vi ønsker å gå.
Vårt samfunn skriker etter mer menneskelighet. Ikke enda mer effektivitet.
Kuttet i sykelønnsordningen vil slik det har skjedd i Sverige, føre til at mange, spesielt lavlønte, vil presse seg til å gå på jobben selv om de er syke. Dette fører til at mange av de samme menneskene blir alvorlig syke lenger fram.
Samfunnet må gi menneskene mulighet til å være syke når de er det. Det er noe av det mest menneskelige som finnes. Og det er god helsepolitikk.
Det er også menneskelig å bli gammel og utslitt. Da må det være en rettighet å kunne slutte i arbeidslivet på en verdig måte. Derfor kom ordningen med avtalefestet pensjon fra 62 år.
Den må vi slå ring om. For den sier noe om at mennesket har rett til noe annet enn å jobbe og slite seg ut før det dør.
Vi må i det hele tatt gi folk mulighet til å leve. Derfor trenger de litt luft i hverdagen som gir dem en sjanse til å ta pause når man opplever det mest elementære ved livet, nemlig å bli syk og utslitt. Slik at man kan komme seg igjen og leve videre.
Og vi trenger litt luft under vingene. Det gir kulturen oss. Makan til perspektivløshet finnes vel ikke hvis vi skulle kutte vekk det meste av kulturmidlene som Høyre foreslår. Tenk etter hva ordningene for kunstnerne, musikkskolene og støtten til kultur- og musikkfestivalene har betydd for Norge.
Vårt land trenger fremragende kunstnere like mye som skolelærere og sykepleiere.
Jeg opplever at mange mennesker er på søken etter mer kvalitet i livet sitt. De søker også etter nye måter å mestre livet på.
Jeg kan gjerne bruke meg selv som eksempel. Det hadde ikke vært mulig for meg å klare presset med kontinuerlig reising over alle tidssonene uten å kunne ta meg ut i naturen når jeg er hjemme, holde meg i god form og lese en god og fantasifull roman. Dessuten har jeg lært meg avslappingsteknikker og måter å bruke pusten på som kan gi både mer energi og mer ro. Jeg har hentet mye god livsfilosofi i Østens kulturer. Det har gitt meg økt innsikt både utover og innover slik at jeg kan mestre ulike situasjoner bedre. Og Østens medisinske tenkning med vekt på at mennesket er en helhet der kropp og sjel i et samspill sørger for en energibalanse vi er avhengige av, gir forståelse for hva man bør gjøre og ikke gjøre, spise og ikke spise, for å opprettholde denne energibalansen.
Det handler om å ta vare på seg selv, ikke bare overlate det til en lege.
I stedet for å svekke grunntryggheten i arbeidslivet bør oppgaven være å bygge på den og gi folk mulighet til å ta vare på seg selv gjennom mosjon og andre aktiviteter på arbeidsplassen.
Dette bør også skje i skolene i mye større grad.
Vi har nå muligheten til å se bortenfor velferdssamfunnet. Hvis vi nemlig tar vare på den tryggheten velferdsstaten gir oss, kan vi skape opplevelses- og velværesamfunnet. Ikke velvære i meningen selvtilfreds, men i den mening at livet blir rikere.
Da må vi satse mer på kulturen.
Vi må sørge for et livskraftig landbruk for å sikre et levende kulturlandskap og ren mat til alle.
Vi må utvikle fellesskolen. Denne skolen må ha nok menneskelige ressurser til å utvikle alle elevers skapende evner.
Vi må gi alle mennesker mulighet til å ta vare på sin egen helse på jobben og på skolen. Folkehelsa og skolehelsetjenesten må få ny mening.
Og vi må framfor alt sette oss som mål å utrydde all fattigdom her hjemme. Vi som har mye, vil få betydelig økt livskvalitet hvis vi kunne bidra til å løfte opp de dårligst stilte i stedet for å få mer i egen lomme.
Det er slik vi må se Norges utenrikspolitiske engasjement, vår store bistand og sterke støtte til FN. Vi kommer ikke til å få det godt med oss selv hvis vi som bor i det rikeste landet i verden, skulle begynne å skjære ned på den.
Høyre har med sine provoserende forslag gitt oss en mulighet til å stoppe opp og tenke gjennom hva vi vil med samfunnet.
Dette var mitt bidrag.
