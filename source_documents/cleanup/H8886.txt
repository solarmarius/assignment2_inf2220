
17.12.2004
Helsepolitisk talsperson Ola D. Gløtvold på Stortinget fra Senterpartiet
Leserbrev
Troverdighet om sykehusøkonomien
Senterpartiet er sterkt bekymret for situasjonen innen sykehusene og spesialisthelsetjenesten. Gjeldssituasjonen er fortsatt dramatisk, og bevilgningene fra flertallet på statsbudsjettet for 2005 er ikke tilstrekkelig for å rette opp driftssituasjonen for helseforetakene. Vi frykter at underbudsjettering og mangel på politisk styring av sykehusene vil føre til at viktige behandlingstilbud og avdelinger blir lagt ned og at man ikke lenger vil få likeverdige helsetilbud uavhengig av hvor man bor. Regjeringen skryter av at en del ventelister er redusert - men vil ikke snakke om at dette er typisk "lønnsomme" behandlinger, mens geriatri, psykiatri og rus blir nedprioritert siden disse ikke passer inn i samlebåndsfilosofien som helseforetakene i stor grad følger.
Senterpartiet foreslo i statsbudsjettet å gi helseforetakene 1.500 mill. kroner mer enn i forslaget fra Regjeringen. Samtidig ville Senterpartiet utsette gjeldsbalansetidspunktet til 2006. Dette ble foreslått med bakgrunn i at underskuddet i inneværende år er antatt å ligge mellom 2 - 2,5 mrd. kroner i tillegg til helseforetakenes gjeld fra tidligere år. Senterpartiet har etterlyst en evaluering av denne reformen før strukturendringene blir irreversible. I tillegg til rammebevilgningene har Senterpartiet foreslått økt satsning på psykiatri, rus, rehabilitering og bedret kommuneøkonomi for å styrke primærhelsetjenesten.
Representanter fra regjeringspartiene har innrømmet at helseforetakene ikke har klart å kontrollere kostnadsøkningen i helseforetakene som i stor grad har gått til økte lønninger og administrasjon - men svarer med at dette må helseforetakene selv ordne opp i. Senterpartiet mener det er nødvendig med 2 mrd kroner ekstra i nysalderinga for å sørge for at driften ikke blir redusert framover pga stor gjeld - da det ikke synes som helseministeren er villig til å bruke "medisinkofferten" sin til å få orden på økonomistyringen i helseforetakene.
Budsjettforliket mellom Regjeringa og FrP gir 500 mill. kr mer til sykehusene i statsbudsjettet for 2005. Administrerende direktør i Helse Vest uttalte i oktober ved budsjettframleggelsen fra Regjeringen at "skulle vi effektuert det som i dag ligger i statsbudsjettet ville det medført at vi nesten hadde satt Vestlandet i flammer." Senterpartiet tror ikke at 500 mill. kroner ekstra i forliket er nok til å unngå å "sette fyr på" sykehusstrukturen rundt om i landet - og det er trist at Fremskrittspartiet nå ikke lenger ser grunn til å gi bedre driftsrammer for å sikre en god helsebehandling over hele landet til alle pasientgrupper.
Forøvrig driver FrP med det som i beste fall kan kalles feilinformasjon når de nå prøver å framstille seg selv som det eneste partiet som har foreslått gjeldsslette for helseforetakene. Dette er ikke riktig, det er Senterpartiet som har vært mest aktiv i den forbindelse, og da vi foreslo gjeldsslette på inntil 3 mrd. kroner sist vinter stemte FrP mot dette forslaget. Fremskrittspartiet og Arbeiderpartiet må gjerne leke Tuppen og Lillemor om hvem som har vært dårligst til å fremme helseforetakenens sak i sine respektive budsjettforlik de siste årene, men dessverre gir det like lite penger til helseforetakene og landets pasienter. Senterpartiet mener vi har råd til en bedre helsepolitikk, og at vi alle burde stå ved det i praktisk handling for eksempel ved budsjettbehandlingen. Vi forventer i hvertfall at argumenter og uttalelser fra representanter fra ulike partier er korrekte, noe som ville gitt både bedre forutsigbarhet og troverdighet i forhold til sykehusøkonomien.
