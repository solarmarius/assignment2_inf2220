
31.05.2002
Omkamp om festeavgiftene
Arbeiderpartiet har levert inn forslag om å fjerne ordningen med tomtefeste. Boligeiere som leier tomt får i dag en kraftig økning av tomteleien, visse steder utgjør dette fra 500 til 30.000 kroner, skriver stortingsrepresentant Torstein Rudihagen. Dette er en avgift som rammer et sosialt gode (bolig og fritidshus), og som svir hardt for mange, særlig eldre.
Arbeiderpartiet har levert inn forslag om å fjerne ordningen med tomtefeste. Boligeiere som leier tomt får i dag en kraftig økning av tomteleien, visse steder utgjør dette fra 500 til 30.000 kroner.
Vi forsøkte å få fokus på denne problematikken under valgkampen sist høst. Nå opplever folk hvordan de direkte rammes av endringene vi forsøkte å stoppe, og nå kommer de sterke reaksjonene.
Arbeiderpartiet har alltid vært imot en slik avgiftsordning. Nå er det grunneieren som tar ut fortjeneste for den verdiøkningen tomteleier og det offentlige tilfører tomta. Dette er urimelig og urettferdig. Nå håper vi at de andre partiene tar til fornuft og støtter våre forslag om å fjerne ordningen med tomtefeste.
For Arbeiderpartiet er det vi den siste tida har sett av avgiftsøkninger uakseptabelt. Vi mener dessuten at tomtefesteinstituttet bør avvikles. Det må bli lettere å innløse eiendommer som i dag blir leid til bolig eller fritidsformål. Muligheten for nye avgiftsøkninger bør begrenses. Dette er en avgift som rammer et sosialt gode (bolig og fritidshus), og som svir hardt for mange, særlig eldre.
Ordningen er urettferdig og diskriminerende overfor de som leier tomt. Etter vår mening er det urimelig at grunneieren skal få verdiøkningen i form av markedsverdi, når det i stor grad er tomtefesteren og det offentlige som står for det som har gitt denne verdiøkningen. Det handler for eksempel om utbygging og utvikling av vann, kloakk, kommunikasjonssystemer.
Tomtefesteordningen er mange hundre år i Norge. Den eldste festekontrakten man kjenner til er snart 700 gammel og skrevet på skinn! Dette er en forelda ordning som berører 750 000 mennesker i Norge. Vi har nok å slite med i boligpolitikken. Tomtefesteloven er med på å forsterke en del av de andre problemene på dette feltet. Dette fordyrer boliger i et marked der prisene allerede er for høye. Dette kan ikke betegnes som sunn boligpolitikk, og det rammer altså svært urettferdig. Nå må de andre partiene ta til fornuft og støtte Arbeiderpartiets forslag om å fjerne tomtefesteordningen. Svært mange tomtefestere (boligeiere som leier tomt) har fått krav om kraftig økning av tomtefesteleien. Mer enn 100.000 tomteleiere i landet som leier tomt til boligen må forvente kraftig økning på leien når kontraktene skal fornyes. Jeg mener denne saken på en god måte viser viktige skillelinjer i norsk politikk.
Arbeiderpartiet har alltid vært imot en slik avgiftsøkning. Så sent som før jul forsøkte vi å få utsatt loven som gir adgang til en slik økning. Frp, H, KrF, V og Sp stemte imot. Fra i valgkampen å være svært opptatt av å redusere «vanlige folks» avgifter, ble behovet for å beskytte grunneierne det avgjørende. Her vises «borgerligheten» hos de borgerlige partiene.
Regjeringen Brundtland la i 1995 fram et forslag til ny lov om tomtefeste. Målet var å sikre de som fester tomt til bolig- og fritidsformål en rettssikkerhet lik den som eier sin egen tomt. Dette opplegget fikk vi ikke flertall for. Også da var skillet i politikken tydelig. Flertallet (H, Frp, KrF, og SP) gjorde endringer i loven. De mest sentrale punktene ble annerledes enn det Regjeringen ønsket. Dette var et første skritt på vegen mot den loven vi nå har, som vi før jul forsøkte å få utsatt, og som vi nå foreslår å oppheve.
Senere foreslo Kjell Magne Bondeviks første regjering i 2000 å innføre en begrensning, der tomte- eierne ikke kan kreve mer enn 9000 kroner per mål i festeavgift i de tilfellene der leieforholdet er regulert etter tomteverdien. Ap ville opprettholde prisreguleringen som forhindret avgiftsøkningen slik vi ser i dag, men dette var det altså ikke flertall for. Derfor støttet vi subsidiært Bondevik-regjeringens forslag om om et tak på 9000 kr. pr. mål. Dette var tross alt bedre enn fri markedspris.
Da vi kom i regjeringsposisjon sendte Regjeringen i 2001 ut et høringsforslag om å forby inngåelse av nye tomtefesteavtaler. Bakgrunnen for dette er at ordningen ikke lenger er nødvendig å opprettholde, slik den over tid har utviklet seg. Endelig fremmet Arbeiderpartiet forslag i Stortinget før jul 2001 om å utsette iverksettelsen av loven, nettopp på grunn av lovens uheldige sosiale utslag, men dette ble nedstemt.
Siden denne saken sist var til behandling i Stortinget, har vi fått på bordet alle de urimelige utslag som nå rammer mange av landets tomteleiere. Nå kommer også reaksjonene fra dem som merker hvor dramatisk dette slår ut. Det gjør at vi kanskje denne gangen kanskje kan ha håp om å få til et flertall.
