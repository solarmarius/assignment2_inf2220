
4.5.2001
Morten Lund,
Pressemelding fra
Jordbruksforhandlingene:
REGJERINGEN OVERSER STORTINGETS VEDTAK
Stortinget har vedtatt at inntektene i jordbruket skal utvikles parallelt med andre grupper i samfunnet som Stortinget har plukket ut. Dette vedtaket ble gjort i mai 2000. Jordbruksforhandlingene skal bygge på dette.
Senterpartiet mener at jordbrukets krav i jordbruksforhandlingene bygger på dette vedtak. Regjeringens tilbud avviker betydelig.
Når Regjeringen tilbyr nesten 20.000 kroner mindre for hvert årsverk i en situasjon der gjennomsnittsinntekta i jordbruket er 150.000 kroner lågere enn sammenligningsgruppa, gir dette et meget dårlig utgangspunkt for videre samarbeid i Stortinget om viktige saker med de partier som sikret flertall for en ny landbrukspolitikk.
Senterpartiet håper at Regjeringen kommer på bedre tanker slik at det likevel kan oppnås et forhandlingsresultat ved dette oppgjøret. Det er nå svært lenge siden en Ap-regjering har maktet å få til en forhandlingsløsning.
De som produserer trygg mat her i landet, fortjener respekt og en inntekt som gjør det mulig å fortsette med denne meget verdifulle virksomheten. Regjeringens landbrukspolitikk kan i løpet av kort tid rive bort grunnlaget for norsk matproduksjon, og for en viktig del av norsk distriktspolitikk.
