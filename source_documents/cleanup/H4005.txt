
14.5.2001
Morten Lund,
Pressemelding fra
IT-debatten i Stortinget:
HAR DESENTRALISERING BLITT ET UKJENT FREMMEDORD FOR ARBEIDERPARTIET?
-Statsråd Knudsen sa i redegjørelsen at Regjeringen vil styre slik at den teknologiske utviklingen ikke faller oss i ryggen og driver oss inn i et samfunn som vi ikke vil ha. Folk må få mulighet til å jobbe der de bor, sa statsråden.
Senterpartiet etterlyser denne viljen til å styre i praksis. IKT gir muligheter til å flytte arbeidsplasser og arbeidsoppgaver ut fra pressområdene. I dag finnes bare 900 av 13.500 arbeidsplasser i sentraladministrasjonen utafor Oslo. En embedsmannsgruppe nedsatt av Sentrumsregjeringen fant at staten med letthet kunne kjøpe arbeidsoppgaver tilsvarende 1500 årsverk utafor Oslo. De foreslo både virkemidler og framdriftsplan, samt å utrede om direktorat kunne flyttes ut. I stedet opplever distriktbedrifter at de ikke får oppdrag for staten selv om de tilbyr lågest pris!
Senterpartiet foreslo i dag det som burde være en selvfølge: IKT-tilbydere i hele landet skal behandles likt når staten er kjøper.
Senterpartiet vil ved neste anledning reise debatten om utflytting av f.eks SND til Harstad og Arbeidsdirektoratet til Røros. Tenk hvilken annen debatt vi da kunne få om arbeidsplasser og kompetanse som grunnlag for bosetting i hele landet!
For Senterpartiet er realisering av den digitale allemannsretten viktig. Vi er overbevist om at store deler av landet får svært sein og kostbar tilgang til et fullverdig nett uten at staten bidrar langt mer. Senterpartiet vil opprette et statlig fond for utbygging av bredbåndsnett der markedet ikke fungerer. Vi vil ikke vente i årevis for å konstatere hvilke deler av landet markedsaktørene ikke vil dekke. Senterpartiet vil det samme som Torbjørn Jagland sa hans parti ville like før regjeringsskiftet i mars 2000.
