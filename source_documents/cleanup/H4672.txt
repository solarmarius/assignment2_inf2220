
1. november 2000
Thorbjørn Jagland
Støtter resolusjon om kjernefysisk nedrusting
Utenriksminster Thorbjørn Jagland informerte 1. november 2000 Stortinget om at Norge i år vil stemme for resolusjonen om kjernefysisk nedrusting fra de såkalte Ny Agenda-landene (Brasil, Egypt, Irland, Mexico, New Zealand, Sverige og Sør-Afrika) under FNs generalforsamling. Dette er første gang man fra norsk side har funnet å kunne støtte Ny Agenda-landenes resolusjon, siden den ble lagt fram for første gang i 1998.
Utdrag fra debatten i Stortinget angående kjernefysisk nedrustning:
Marit Nybakk (A): Jeg har følgende spørsmål til utenriksministeren: "For tredje år på rad lanseres New Agenda Coalition-initiativet om et forbud mot atomvåpen og revitalisering av arbeidet med kjernefysisk nedrustning for FNs generalforsamling. Norge stemte avholdende til NAC i 1998 og 1999. Med utgangspunkt i den endrede teksten, som nå er presentert for FN, og etter vårens tilsynskonferanse, vil Regjeringa i år ta sikte på å stemme for NAC-initiativet?"
Utenriksminister Thorbjørn Jagland:
Kjernefysisk nedrustning er en av de viktigste oppgavene på den internasjonale politiske dagsorden, og derfor en høyt prioritert oppgave for Regjeringen. Vi nedla på norsk side et betydelig arbeid under forberedelsene av den sjette tilsynskonferansen for NPT-avtalen i april/mai i år. Jeg viser her til den redegjørelse som jeg gav til Stortinget.
Det var med stor glede vi kunne konstatere at utfallet av Tilsynskonferansen ble langt mer vellykket enn ventet. Sluttdokumentet inneholder bl.a. et handlingsprogram for nedrustning, noe som vi på norsk side har arbeidet for. Jeg vil imidlertid spesielt peke på at kjernevåpenstatene gjennom sin tilslutning til sluttdokumentet påtar seg betydelige og utvetydig forpliktelse til fullstendig eliminering av sine kjernevåpenarsenaler. Jeg ser dette som et nytt skritt og et viktig signal fra atommaktene.
Norge bidro aktivt til det vellykkede sluttresultatet gjennom å lede forhandlingene i konferansens sluttfase mellom de fem kjernevåpenstatene og de sju Ny Agenda-landene - Brasil, Egypt, Irland, Mexico, New Zealand, Sverige og Sør-Afrika.
En hovedmålsetting for oss i arbeidet med nedrustningsspørsmål under høstens sesjon i FNs 55. generalforsamling, var å konsolidere og forsterke enigheten fra Tilsynskonferansen. Det er derfor gledelig at årets versjon av Ny Agenda-landenes resolusjon i det vesentligste bygger på vedtakene fra årets tilsynskonferanse i New York. Dette er i tråd med vår oppfordring i høst til Ny Agenda-landene.
Jeg er glad for derfor å kunne meddele Stortinget at Norge i år vil stemme for resolusjonen. Tidligere har Norge som kjent valgt å avstå, fordi teksten har inneholdt enkelte problematiske elementer og forslag. Vi har imidlertid alltid delt Ny Agenda-landenes målsetting om en kjernevåpenfri verden, og støttet initiativer som kan bidra til å redusere kjernevåpnenes rolle i internasjonal politikk.
Vi arbeider nå for en bred tilslutning til årets resolusjon - også fra våre allierte i NATO. Ny Agenda-landenes konstruktive oppfølging av NPT-konferansen styrker våre forventninger om at det vellykkede resultatet fra Tilsynskonferansen vil skape ny giv i det internasjonale nedrustnings- og ikke-spredningsarbeidet.Utfordringene er imidlertid mange. Vi må først av alt bidra til å skape en ny bevegelse i forhandlingene under Nedrustningskonferansen i Genève. Dette er en forutsetning for å kunne iverksette det ambisiøse arbeidsprogrammet som man ble enige om under Tilsynskonferansen i New York.
Marit Nybakk (A): Jeg tok ordet på nytt i grunnen bare for å takke for utenriksministerens positive svar. Jeg tror det er et viktig signal at Norge nå stemmer for New Agenda Coalition-resolusjonen. Jeg vil også berømme det arbeidet som har vært gjort fra norsk side for å forbedre teksten, slik at den bygger på vedtakene fra vårens tilsynskonferanse, og for å få flest mulige NATO-land til å stemme for. Generelt tror jeg det er viktig å arbeide for bredest mulige tiltak som reelt sett fører til atomnedrustning med en kjernevåpenfri verden som mål. Jeg er også enig med utenriksministeren i at vi må bidra til å skape en ny bevegelse under konferansen i Genève, for nettopp å komme i gang med det som skjedde på Tilsynskonferansen. Så jeg vil nok en gang takke for et positivt svar.
