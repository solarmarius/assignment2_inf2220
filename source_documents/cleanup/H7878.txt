
8.10.2003
Sp
Regjeringa - verdsmeister i blårkasting
- Dette er eit katastrofebudsjett for skulen, seier stortingsrepresentant frå Senterpartiet og medlem av kyrkje-, utdannings- og forskingskomiteen Rune J. Skjælaaen.
- Det er vanvittig å tenkje på at medlemmar av regjeringa for under ein månad sidan reiste land og strand rundt og lova ein betre skule til foreldra, når dei no legg fram eit budsjett som gjev mindre til kommunane enn det dei vart førespegla i vår, seier ein oppgitt Skjælaaen.
Allereie med dei overføringane kommunane var førespegla, viste ei undersøking i regi av Kommunenes Sentralforbund (KS) at 27% av kommunane låg an til å måtte kutte i viktige sektorar som skulen og omsorga for våre eldre. No er realiteten at kommunane skal få 1,75 mrd. mindre enn det Stortinget vedtok i kommuneøkonomiproposisjonen i vår.
Dette betyr at mange av borna våre får eit dårlegare skuletilbod, og ikkje eit betre slik dei var lova i valkampen, seier Skjælaaen. - Dersom dette forslaget får fleirtal vil det bety dårlegare skulebygg, mindre nytt læreutstyr og færre lærarar. Det vil gje ei dårlegare oppfølging av kvar elev, seier Skjælaaen som lovar at Senterpartiet skal stå på i kampen for at kommunane skal få meir pengar å bruke på skulen.
- Denne regjeringa har fylt auga til folk med så mykje blår at eg er overraska over at dei har meir att, avsluttar Skjælaaen.
