
12. oktober 1999
Asmund Kristoffersen
- Folketrygden er velferdssamfunnets aller viktigste bærebjelke
- Arbeiderpartiet vil bare stille seg bak et budsjettforhandlingsopplegg som på grunnleggende områder fører til utjevning mellom folk, og som sikrer gode offentlige tjenester innenfor omsorg, helse, skole, barnehage og gode ordninger for familiene. Dette sa stortingsrepresentant Asmund Kristoffersen i trontaledebatten i Stortinget tirsdag 12. oktober 1999. Her følger et presseutdrag fra Kristoffersens innlegg:
Kristoffersen var glad for at regjeringen har innsett at det er gjennom samarbeid med Arbeiderpartiet en kan få til en politikk for utjevning av forskjellene i samfunnet.
- Derfor benytter Arbeiderpartiet nå sjansen til å få til ei dreining av politikken bort fra høyrepartiene og over på Arbeiderpartiets politikk, sa Kristoffersen.
Kristoffersen mente at Arbeiderpartiet og regjeringspartiene hittil i stortingsperioden har hatt et konstruktivt samarbeid på sosial- og helsedepartementets område. Likevel pekte han på at regjeringas budsjettsamarbeid de to siste årene med høyrepartiene har lagt visse føringer i ei uheldig retning som nå kan reverseres. Her trakk han fram noen områder som for Arbeiderpartiet er vesentlig.
- Folketrygden er velferdssamfunnets aller viktigste bærebjelke. Det er ytterst viktig at stortingsflertallet klart sier fra om at slik skal det også være for framtidige generasjoner. Private aktører på forsikringsmarkedet og politikere på høyresida synes å ha interesse av å reise tvil om folketrygden vil forsette å være folks grunnforsikring blant annet i forhold til pensjoner, advarte Kristoffersen, og understreket samtidig at pensjonssystemet i folketrygden må tjene to hovedformål:
1. Sikre alle pensjonister en viss minstestandard uavhengig av tidligere inntekt og innbetaling før pensjoneringen.
2. Sikre pensjonistene en inntektsstandard som står i rimelig forhold til inntekten som yrkesaktiv.
- Derfor må utviklinga av grunnbeløpet som danner grunnlaget for pensjonssystemet, reguleres slik at de trygdete får en inntektsutvikling om lag på linje med de lønnstakere det er naturlig å sammenligne med. Videre må en gjeninnføre sykelønna for lavtlønte fra 1.1.2000, og samtidig må en avlyse planer om å klusse med avtalefestet pensjon (AFP), sa Kristoffersen.
Kristoffersen oppfordret også regjeringa til å sette fart på arbeidet de er pålagt av Stortinget for å få til et system som skjermer storforbrukere av helse- og omsorgstjenester for skyhøye egenandeler.
- Mange som har folketrygden som inntektsgrunnlag, har egenandeler de ikke kan tåle. Dette må tas på alvor, mente Kristoffersen.
Avslutningsvis pekte på Kristoffersen på behovet for å styrke sykehusenes økonomi for å sikre ei forsvarlig drift.
- Det kan se ut som virkningen av de justeringer som gjøres av Innsatsstyrt finansiering setter mange sykehus og dermed pasienter i en svært vanskelig situasjon, sa han
