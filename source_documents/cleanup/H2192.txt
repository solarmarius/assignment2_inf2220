
Onsdag 13. januar 1993
Parlamentarisk leder Kåre Gjønnes (KrF):
GLAD FOR BRED FOLKELIG REAKSJON MOT PARTNERSKAPSLOVEN
-Fra Kristelig Folkepartis side er vi glade for den brede og folkelige reaksjonen mot forslaget til partnerskapslov som Folkeaksjonen mot partnerskaploven har avdekket. Jeg vil be aksjonistene bruke kreftene sine på å påvirke de partiene i Stortinget som tradisjonelt har stått for en konservativ og verdiorientert familiepolitikk, men som ennå ikke har klargjort sitt syn på dette lovforslaget. Det sier parlamentarisk leder Kåre Gjønnes i Kristelig Folkeparti.
Kåre Gjønnes sier han både håper på og regner med at disse partiene fortsatt vil stå sammen med KrF for å bevare familien som den beste garanti for sunne samfunnsforhold.
-At det har skjedd en stor utglidning i disse spørsmålene må ikke gi grunnlag for en lov som bare forsterker denne tendensen. Det vil åpenbart bare være et tidsspørsmål før retten til adopsjon tas opp i tilknytning til en slik slik lov. Dette er i strid med skaperordningen, og KrF vil ikke kunne akseptere en familiepolitikk som legger opp til en slik situasjon, sier Kåre Gjønnes.
Kåre Gjønnes sier også at KrF ikke er uenig i at juridiske og økonomiske forhold for homofile blir regulert. Dette er allerede fastlagt i lov om husstandsfellesskap og andre lover, men partnerskapsloven har som hovedsiktemål å gi homofile parforhold en ekteskapslignende status. Dette er helt i strid med det verdigrunnlaget som samfunnet tradisjonelt har vært bygget på, og som KrF fremdeles ønsker å bygge sin politikk på, konkluderer han.
