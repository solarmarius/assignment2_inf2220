
13. desember 1999
Sylvia Brustad
Brustad ber Enoksen utsette den nye husleieloven
Pressemelding fra stortingsrepresentant Sylvia Brustad, mandag 13. desember 1999. Brustad har i dag sendt brev til kommunalminister Odd Roger Enoksen hvor hun ber om at den nye husleieloven ikke trer i kraft før det partssamennsatte utvalget som skal beskytte leietakerne, er på plass.
I brevet viser Brustad til de siste dagers medieoppslag omkring de kraftige husleieøkningene, spesielt i Oslo, som dessverre viser at en del av huseierne misbruker loven allerede før den er trådt i kraft.
- Det som nå skjer er ikke i tråd med intensjonene i den nye loven. Dette medfører at mange leietakere ikke vil ha mulighet til å betale husleia og dermed står på bar bakke. Jeg forstår det slik at utvalget som skal beskytte leietakerne mot grådige utleiere ikke blir opprettet før 2001. Jeg vil derfor på vegne av Arbeiderpartiet be om at den nye loven ikke trer i kraft 1. januar 2000, men utsettes til dette partssammensatte utvalget er på plass, fremholder Brustad i brevet.
