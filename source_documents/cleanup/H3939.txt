
29.3.2000
Ola D. Gløtvold.
Pressemelding fra
MATVAREIMPORT UTE AV KONTROLL?
Stortingsrepresentant Ola D. Gløtvold, (Sp), Hedmark, tok i dag opp spørsmålet om kontrollen av kjøttimporten fra Danmark til Norge med finansminister Karl Eirik Schjøtt-Pedersen.
Bakgrunnen er at Toll- og avgiftsdirektoratet kun har registrert en import av dansk storfekjøtt på 15,8 tonn til Norge fra Danmark i 1999.
Men ifølge tall fra den danske Kjøttbransjens Fellesråd ble det fra Danmark eksportert 55,8 tonn storfekjøtt til Norge i løpet av de første 11 måneder i 1999.
Kjøttbransjens Fellesråd sier at deres tall for eksport til Norge kun omfatter eksport til en verdi over 6.500 kroner, eksport av frosset kjøtt til menneskeføde og eksport hvor det er utstedt en eksportlisens. Den registrerte eksporten gjelder ikke storfekjøtt nordmenn kjøper privat i Danmark, heller ikke gjelder det eksportert storfekjøtt som ikke er beregnet til menneskeføde, ei heller blandingsprodukt som kan inneholde storfekjøtt. Denne storfekjøttimporten til Norge kommer i tillegg til de 55,8 tonn som danskene har registrert og utgjør et ikke ubetydelig kvantum. Videre er det en del kjøtt som ikke tollklareres fordi det bl.a. går til ambassader, skip i utenriksfart og oljeinstallasjonene i Nordsjøen. Det samme gjelder kjøtt som tas inn for bearbeiding av norsk næringsmiddelindustri for senere eksport.
Finansministeren prøvde å forklare misforholdet mellom 15 og 55 tonn med at det meste måtte være kjøttimport som ikke blir tollklarert og at det derfor ikke var sammenfallende tall.
Gløtvold sier han er lite fornøyd med en slik forklaring, og at den åpenbart ikke er riktig. Registrert import av storfekjøtt fra Danmark var på 47 tonn i 1998, og det er derfor heller ikke rimelig av den grunn at importen for 1999 ikke skal være på mer enn 15 tonn.
Økokrim har nå også gått ut og kritisert manglende kontroll og håndhevelse av regelverket når det gjelder import av næringsmidler. Førsteadvokat Jørn Holme i Økokrim sier at på grunn av Veterinæravtalen, som Økokrim vurderer som en svekkelse av importvernet, er det viktig å rette fokus mot de tiltak myndighetene har muligheter til å sette i verk.
Stortingsrepresentant Ola D. Gløtvold er enig i denne vurderingen, og mener at også Statens næringsmiddeltilsyn har en viktig rolle her. Men skal kontorollen og tilsynet fra deres side fungere, må, som et minimum, registreringen og kontrollen fra tollmyndighetene gjelde det som virkelig blir importert, sier Gløtvold, som vil forfølge saken videre.
