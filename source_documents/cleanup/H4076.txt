
22/6-01
Jernbanen må trekkes opp av gjørma
- Nå må Stoltenberg, Kosmo og Tønne stoppe før det er for seint. Bare
sjølmordspiloter og idioter fortsetter når ferden fører rett utfor stupet.
Vi kan ikke sende sjukhusene ned i det samme hullet som Telenor og NSB
kaver i, sier RV-leder Aslak Sira Myhre i en kommentar på bakgrunn av
Klassekampens avsløringer om Jernbaneverket.
Jernbaneverkets produksjon har falt ned til 25% etter at omorganiseringa
begynte. Samtidig har store mengder statlige penger havna i lommene på
private entrepenører i meningsløse anbudsrunder, eller de har blitt brukt i
kostbare "profileringskampanjer". Dagens avsløring viser sannheten om den
såkalte "moderniseringa" av offentlig sektor - den betyr mer byråkrati og
dårligere tilbud. Katastrofene i NSB og Jernbaneverket på slutten av
90-tallet er ikke tilfeldige, men et resultat av en udugelig
organsiasjonsmodell og fullstendig feil bruk av midler. Den nylig vedtatte
sjukehusreformen kan føre til samme oppsplitting og redusert produktivitet
som i Jernbaneverket.
RV krever nå at regjeringa trekker i nødbremsen og setter i gang hastetiltak:
· full stopp i alle anbuds- og oppdelingsprosjekter i Jernbaneverket
· full gjennomgang av organsiasjonmodellen før og nå, og en tilbakevending
til en statlig jernbanevirksomhet som har ansvar for så vel skinner som tog
· nødvendig oppgradering av skinner, tog og sikringstiltak for å redusere
skadene
· full stans i nye oppdelingsforslag fra staten. Sjukehusreformen kan ikke
gjennomføres før NSB-katastrofen er oppsummert.
