
26/4-02
Venstres stortingsgruppe:
Venstre leverer i regjering: Ny giv for kollektivtrafikk
- Regjeringen viser nå klar vilje til å prioritere kollektivtrafikk foran bilbruk i storbyene. Derfor er dette en gledelig dag for Venstre og for norske kollektivbrukere. Det sier stortingsrepresentant May Britt Vihovde (V) etter at hennes partikollega Torild Skogsholm la fram tidenes første stortingsmelding om kollektivtrafikk.
- For Venstre var dette en av hovedsakene i Sem-forhandlingene, og nå leverer regjeringen, sier Vihovde. ­ Det er et stort etterslep å ta igjen på dette området. Det vil selvsagt ta tid før alle tiltak er gjennomført, men dette er starten på en helt ny giv for miljø og transport i storbyene våre. Vi kan snakke om et trendskifte, og det er veldig gledelig, sier Vihovde. Hun er medlem av finanskomiteen, men satt i samferdselskomiteen i forrige periode, og har vært en utrettelig forkjemper for bedre kollektivtransport.
- Uten en slik økt satsing i storbyene, ville de om kort tid stått i fare for å bli kvalt i trafikk, støy, utslipp og krav om stadig flere veier i boområder og sentrumsområder. Vi ligger langt etter byer det er naturlig å sammenligne oss med, sier Vihovde.
Hun er glad for den statlig ordningen med skole- og studentrabatt, som ventelig vil bli innført allerede i år. Ellers er meldingen spekket med tiltak som gir mer penger og en mer effektiv organisering av sektoren, slik at det blir mer igjen for pengene og en virkelig ny giv på dette feltet.
