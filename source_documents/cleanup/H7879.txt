
08. 10.2003
Audun Lysbakken, medlem av finanskomiteen SV
- Hva vil du med studentene Ine Marie?
SV går sterkt imot regjeringens forslag om å gjøre om studentenes stipend til lån ved stryk på eksamen. Regjeringen vil spare 133 millioner på innstrammingen som innebærer at stipendet blir utbetalt som lån og først omgjøres til stipend ved bestått eksamen.
- Å la studentene få regningen for regjeringens politikk er ikke bare usosialt, men også elendig utdanningspolitikk. Dette vil heve ungdoms terskel for å tørre å satse på utdanning, sier Audun Lysbakken, medlem av finanskomiteen for SV.
Lysbakken mener Regjeringen åpenbart mener at pisk er den beste måten å få folk til å fullføre studiene på. I virkeligheten vil dette forslaget øke risikoen for unge mennesker som ønsker utdanning. Det er dessuten svært mange årsaker til at en del ikke greier å bestå eksamen, regjeringens forslag straffer slurv og sykdom like hardt.
- Det er helt utrolig at Unge Høyres leder Ine Marie Eriksen forsvarer et slikt opplegg som bruker studentene som salderingspost i budsjettet. Dette er fullstendig uakseptabelt for SV, avslutter Lysbakken.
