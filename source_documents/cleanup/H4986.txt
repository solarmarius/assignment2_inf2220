
10. august 2001
Senterpartiets landsstyremøte
Framtida sitter på skolebenken
Om få dager fylles skoler og universiteter av vitebegjærlige elever og studenter. Utdanning og kunnskap er for lite verdsatt i Norge. Leve- og arbeidsvilkår for elever, lærlinger og studenter må bedres. Folk må ha noe igjen for å ta utdanning.
Senterpartiet vil:
· At studielånet skal være rentefritt, kun justert for inflasjon etter studiets avslutning. Dette ville for år 2000 gitt en besparelse på 10 000 kr pr år, med et studielån på 250 000 kr. Staten skal ikke tjene store penger på at folk tar høyere utdanning. Vi trenger en studiefinansiering som gjør at lønner seg å ta utdanning. Videregående skole skal fullstipendieres. Stipendandelen ved høyere utdanning skal økes til 40%.
· Styrke bolig- og velferdsordninger ved studiestedene. Vi kan ikke akseptere at studenter gir opp studiene fordi de ikke greier å finne et sted å bo. Vi trenger en kraftig satsing på studentboliger i storbyene. Stat og kommuner må bidra med billige tomter til studentboliger. Flere studentboliger vil også føre til billigere boliger for alle andre.
· Ha bedre arbeidsforholdene i hele skoleverket. Bygninger og uteområder må rustes opp og inneklima må prioriteres.
· Bedre mulighetene til fornying og vedlikehold av kompetanse for de som underviser. Læremateriellet må oppgraderes.
· Styrke rådgivningstjenesten og legge til rette for at forebyggende arbeid hindrer at ungdom faller ut.
· Sikre elever og studenters rettigheter med ny arbeidsmiljølov for skoleverket. Det trengs tilsyns-, sanksjons- og klageinstanser slik at feil og mangler kan avdekkes og rettes.
Senterpartiet tar studenter og elever på alvor. Det er vår felles framtid det gjelder.
