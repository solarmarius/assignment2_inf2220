
28.5.97:
Tove Kari Viken,
SENTERPARTIET SIKRET FLERTALL FOR Å OPPRETTE FLERE DRIFTSAVTALER FOR HELSEPERSONELL
Senterpartiet sørget for flertall for å sikre at alle psykologer, psykiatere og fysioterapeuter som driver avtaleløs praksis med trygderefusjon skal få tilbud om driftsavtaler. Vi har sikret en videreføring av kapasiteten ved at staten øremerker midler i 5 år slik at fylkene får 80 prosent dekning av kostnadene til driftsavtaler, sier Senterpartiets helsepolitiske talskvinne Tove Kari Viken
Dagens ordning innebærer en betydelig geografisk skjevdeling av ressursene. I 1996 ble nær 60 prosent av refusjonsutgiftene utbetalt i Oslo og det sentrale østlandsområdet. På sikt må den geografiske fordelingen vektlegges ved godkjenning av nye driftsavtaler og ved muligheter for ambulerende tjeneste gjennom interkommunalt eller regionalt samarbeid.
Avvikling av trygderefusjon til avtaleløs praksis gir bedre mulighet til å utnytte helsepersonell­ressursene, enten i privat praksis på grunnlag av driftsavtaler med fylkeskommuner, eller ved økt innsats i sykehusene.
Både hensynet til pasientene og yrkesutøverne tilsier at den arbeidsinnsatsen som i dag utføres i avtaleløs praksis, ikke nedlegges, men videreføres i regulerte former. For pasientene vil dette også være en økonomisk fordel, fordi egenandelene vil bli betydelig lavere enn ved avtaleløs praksis.
Senterpartiet sørget for at de frigjorte midlene i sin helhet skal disponeres og videreføres for å sikre tjenestetilbudene fra leger, fysioterapeuter og psykologer. Eldre yrkesutøvere, dvs de som er over 62 år, som har refusjonsrett for avtaleløs praksis kan beholde denne frem til pensjonsalder. Fylkeskommunene og kommunene skal utarbeide en samlet plan for innpassing av nye driftsavtaler, både heltid og deltid. Det skal kunne gis driftsavtaler helt ned til 1/5 av full praksis.
