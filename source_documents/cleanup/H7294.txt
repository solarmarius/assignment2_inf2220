
1999-2003
KrF
Program for Oslo Kristelig Folkeparti 1999-2003
1. Verdier for et nytt århundre
Oslo Kristelig Folkeparti presenterer med dette sitt handlingsprogram for hovedstaden for perioden 1999 - 2003. Denne valgperioden faller sammen med et tusenårs-skifte og feiringen av 1000-årsjubileet for Oslo som by, noe som gir en særskilt grunn til å tenke gjennom de verdier vi ønsker skal prege hovedstadens politikk. Vår tid preges av raske forandringer og stadig større krav til omstilling i mange sammenhenger. Også politikken må fornyes for å håndtere disse nye utfordringene. Politikken må like fullt ha et fundament i verdier som er til gagn for det enkelte menneske og samfunnet. Oslo Kristelig Folkeparti ønsker derfor å styrke de kristne verdier i den omstillingstid vi er inne i.
Vårt verdigrunnlag
Kristelig Folkeparti er forpliktet på det kristne menneskesynet, nestekjærligheten og forvalteransvaret. Det er vår utfordring og oppgave å utforme vår politikk for hovedstaden i samsvar med dette. Kristendommen er mer enn en personlig sak, den har også en sterk etisk dimensjon som angår hele samfunnslivet. Gjennom den kristne sosialetikken gis det prinsipper for samfunnslivet som vi ønsker å legge til grunn for vår politikk og politiske tenkning. Vi vil at omsorgen for våre medmennesker skal vises i praktisk politikk. Samtidig skal vårt samfunn bygge på enkeltmenneskets rett og plikt til å ha omsorg for seg selv og sine nærmeste.
Det er et klart behov for en ansvarsmobilisering av de gode kreftene i samfunnet. En etisk bevisstgjøring vil etter Oslo KrFs mening være av stor betydning for å oppnå stabilitet og trygghet for innbyggerne i hovedstaden.
Alle mennesker er like mye verdt og har uendelig verdi. Kampen for menneskeverdet innebærer at enhver form for nedvurdering og undertrykking av mennesket må motarbeides. Nestekjærlighetsbudet forplikter oss særskilt til å ta vare på de i samfunnet som av forskjellige årsaker er i en vanskelig livssituasjon. Som forvaltere av skaperverket skal vi ta vare på felles ressurser til beste for alle mennesker og kommende generasjoner.
Vår målsetting er å være et redskap for kristendemokratisk tenkning og arbeid i Oslo. Kristelig Folkeparti er et idèparti og vil være et naturlig valg for alle som er enige i hovedlinjene i partiets samfunnssyn. Vi vil i den konkrete utformingen av byens politikk samarbeide med de partier som i størst grad støtter en slik politikk.
Kristelig Folkeparti går inn for å nedsette en kommunal verdikommisjon. Hensikten er å sette i gang en bred drøfting av verdispørsmål i Oslo, slik at en allmenn bevisstgjøring omkring verdier utløses i Oslo.
Det sivile samfunn
Frivillig innsats har preget vårt samfunn til alle tider og vært en naturlig del av folks hverdag. Likevel har ikke den frivillige innsatsen oppnådd tilstrekkelig status og anerkjennelse. Kristelig Folkeparti ønsker å fremheve det frivillige arbeidet og samarbeidet med frivillige organisasjoner for å øke trivsel og livskvalitet og fremme folks psykiske og fysiske helse. Det frivillige arbeidet og engasjementet har en stor egenverdi, og er i seg selv verdt å verne om. Det frivillige arbeidet er med på å gi mening i tilværelsen, og nettopp derfor er det også et viktig forebyggende arbeid.
Kristelig folkeparti vil stimulere til frivillig innsats fordi denne er nødvendig i tillegg til offentlige tjenester. Det offentlige hverken kan eller skal dekke alle behov. Sosiale nettverk er særlig viktig i en storby for å unngå ensomhet og isolasjon. Oppbygging av disse er et ansvar for oss som medmennesker, og for det offentlige der det er nødvendig. Frivillige organisasjoner, menigheter og enkeltpersoner er viktige medspillere på dette området.. De frivillige organisasjonene er viktige verdiformidlere, og deres arbeid må også anerkjennes ved økonomisk støtte.
Oslo Kristelig Folkeparti går inn for:
· at de frivillige organisasjonene sikres gode arbeidsvilkår og økonomisk støtte
· å kanaliser flere midler til frivillige, kirkelige og humanitære organisasjoner
· å støtte prosjekter for utvikling av frivillig arbeid
2. Oppvekst, utdanning, kultur
Barn og familie
KrF ser det som en stor samfunnsoppgave å verne og styrke ekteskap, familie og foreldrerollen. Familien er den grunnleggende enhet for fellesskap, verdiformidling, sosial læring og omsorg. Samfunnet er avhengig av familier som fungerer. Vi må derfor sikre et bedre og mer helhetlig oppvekstmiljø. Foreldre må gis mulighet til å ta det ansvaret de har for barna. Økonomiske reformer og arbeidstidsreformer må sikre dette. Detter er en spesiell utfordring til landets hovedstad, der mange voksne har etablert seg langt fra sin nærmeste familie, og må bygge sosiale nettverk uten den nærmeste familie rundt seg.
Det må gjøres mulig for foreldre også i storbyen å velge om begge skal være yrkesaktive eller om en av dem skal bruke mer tid til omsorgsarbeid. Kommunal kontantstøtte til barn under 3 år vil være et viktig bidrag, og må ses i sammenheng med den statlige kontantstøtten.
Arbeid for økt likeverd og likestilling mellom mann og kvinne må føres videre på alle plan i samfunnet.
Oslo Kristelig Folkeparti går inn for:
· økonomisk støtte til drift av kirkelige og offentlige familierådgivningskontorer
· at det gis støtte til organisasjoner/stiftelser som driver kurstilbud om samlivsspørsmål
· at alle nybakte foreldre gis tilbud om kurs/samtalegrupper via den lokale helsestasjonen
· at familiekunnskap og familievern skal inngå som fast tema i etikkundervisning på videregående skole
· at hjelpe- og avlastingsordninger for familier med funksjonshemmede barn styrkes
· tilstrekkelig antall plasser i mødre/omsorgshjem
· mulighet for redusert arbeidstid for enslige forsørgere som arbeider i Oslo kommune
· å støtte krisesentre
· kommunal kontantstøtte til småbarnsforeldre
· hjelp og avlastning for familier hvor omsorgsperson eller barn er sykt
Barnehagene
Barnehageutbyggingen må tilpasses barnas og familienes behov og gi et differensiert tilbud. Alle som ønsker det, må få tilbud om barnehageplass. De kommunale barnehagene må fortsatt bygge på et kristent verdigrunnlag. Barnas og foreldrenes reelle behov skal styre balansen mellom heltids,- korttids- og familiebarnehager, samt barneparker og åpne barnehager og barneparker som et fleksibelt tilbud som øker valgfriheten for barnefamiliene.
Oslo Kristelig Folkeparti går inn for:
· at private og offentlige barnehager likestilles økonomisk
· opptak som gjør det mulig med søsken i samme barnehage
· inntektsavhengige betalingssatser og søskenmoderasjon
· at barnehageutbyggingen blir prioritert i de bydeler som har lavest dekning
· at det bør tilrettelegges for møteplasser for foreldre med små barn i alle bydeler
· at det etableres tilbud med åpne barnehager i alle bydeler
Barn og barnevern
Samfunnet glemmer lett barns sårbarhet. Familieoppløsning, utrygge oppvekstmiljøer, trafikk, rusmisbruk og sterkt sosialt press utsetter barn for farer og plager som man må rette oppmerksomhet mot.
Å forebygge omsorgssvikt, mishandling og mobbing er felles oppgaver for familien, barnehage, skole og nærmiljø. Oslo KrF ønsker at helsestasjoner, skoler og barnehager trekkes mer inn i arbeidet med å lokalisere barn i faresonen, og at det legges opp til et tettere samarbeid med de etater som arbeider med barn. Samtidig må det forebyggende arbeidet og ettervernet i bydelene styrkes.
Oslo Kristelig Folkeparti går inn for:
· å øke antall fosterhjem og beredskapshjem for barn i krise, og gi bedre faglig hjelp og oppfølging av disse
· å øke antall plasser i barnevernet
· videre oppfølging av hjelp til gatebarn og unge rusmisbrukere
· at unge krigsskadde flyktninger sikres oppfølging og hjelpetilbud
· å sikre flere og trygge områder for lek og utfoldelse
Ungdom
Ungdom er i besittelse av store ressurser, og har selv ansvar for å utvikle disse på en best mulig måte. Kommunens oppgave er først og fremst å tilrettelegge for at ungdom selv skal kunne realisere sine visjoner og konkrete planer. Samtidig skal kommunen også fungere som et sikkerhetsnett. KrF mener det skal være ungdomsråd i hver bydel. Rådet bør bl.a. være bydelens høringsinstans i alle saker som angår unge.
Oslo Kristelig Folkeparti går inn for:
· at all ungdom under 25 år gis tilbud om enten skoleplass eller arbeid
· et eget ungdomshus i sentrum. Her kan man ha både fritidstilbud, kulturelle aktiviteter og servicetilbud (f.eks. jobbformidling).
· flere utleieboliger, spesielt for yngre i etableringsfasen
· at kommunen stiller tomter og anlegg til disposisjon for studentboliger
· at ungdommens bystyre selv får fordele 1 mill. kroner til ungdomstiltak i løpet av perioden. Dette må være en tilleggsbevilgning, og ikke gå ut over ordinære tilskudd til frivillige organisasjoner.
Skole og utdanning
Læring og trivsel
Skolens kristne verdigrunnlag må prege skolens praktiske hverdag gjennom å gi elevene holdninger og fremheve verdispørsmål. Nest etter hjemmet er skolen samfunnets mest grunnleggende oppdragerinstitusjon. Det er viktig at foreldrene har rett til å velge skoler som bygger på ulike idègrunnlag og pedagogiske alternativ. Også mulighet for hjemmeundervisning må opprettholdes og tilrettelegges. Det blir stilt store krav til skolen både med hensyn til kunnskaps- og verdiformidling og omsorg. Skolen skal bidra til elevenes lærelyst og sette dem i stand til å bli aktive deltakere i samfunns- og arbeidsliv i tillegg til å kvalifisere for utdanning. Skolens viktigste oppgave er å gi elevene kunnskap. Dette må skje i et miljø som fremmer lærelysten og gjør elevene aktiv i egen læring. Det må gi elevene et undervisningstilbud som kan tilpasses den enkeltes forutsetninger evnemessig, sosialt og kulturelt.
Osloelevene må sikres basiskunnskap innenfor datateknologi, som forbereder dem på det IT-samfunnet de er en del av, og like muligheter til slik kunnskap. I denne sammenheng må det satses både på utstyr og kompetanseheving hos lærerne slik at IT kan bli en viktig del av basiskunnskapen som verktøy i elevenes læring.
Lærerne er likevel skolens viktigste undervisningsverktøy. Etterutdanning og bedre arbeidsforhold på skolene må gis større oppmerksomhet. Skolebygninger, skolegårder og skolens tekniske innretninger er vesentlige rammebetingelser for læringsmiljøet. Skolene må ha et inneklima som ikke fører til sykdom hos lærere og elever.
Mange yrkesgrupper besitter kunnskap som det er viktig å benytte seg av i skolen for å gi et godt helhetlig tilbud.
Skolehelsetjenesten og PP-tjenesten er viktige støttefunksjoner for skolen. Sykdoms-, lærings- og adferdsproblemer kan avdekkes på et tidlig stadium for å kunne sette inn hjelp og støttetiltak som kan forebygge større problemer for både elev og skole.
Store skoler skaper uoversiktlige skolemiljøer, og krever tiltak for å motvirke uheldige konsekvenser. Voldsutviklingen i skolen er urovekkende, og fører til utrygge arbeidsplasser for lærerne og dårlig læringsmiljø for elevene. Men et målbevisst forebyggende arbeid mot vold i samarbeid mellom bydel, skole og etater som har med barn og ungdom å gjøre kan gi kontroll med voldssituasjonen. En "elevenes kontaktperson" på hver skole med oppgave på fungere som konfliktløser mellom elever og skolens ansatte kan bidra til å bedre kommunikasjon mellom elever, lærere og administrasjon og redusere konflikter.
Det bør tilrettelegges for elevbedrifter hvor dette kan være naturlig slik at elevene kan få praktiske erfaringer og i den sammenheng bruke nærmiljøet aktivt som læringsmiljø. Samarbeid mellom skole, nærmiljø og næringsliv bør videreutvikles og sammen bidra til lokal skoleundervisning.
Oslo Kristelig Folkeparti går inn for:
· at skolen med utgangspunkt i sin kristne målsetning lærer barn og unge å reflektere etisk, slik at de blir i stand til å ta ansvar for seg selv, sin familie og samfunnet
· at samarbeidet mellom hjem og skole utvides gjennom forpliktende ordninger
· å opprette elevenes kontaktperson
· at skolehelsetjenesten styrkes
· at private skoler som tilfredsstiller lovens krav, får økonomisk støtte tilnærmet det en elev koster i Oslo-skolen og får de tilbud om helsetjeneste som kommunehelsetjenesteloven tilsier
· at skolebygg utformes for fleksibel utnyttelse og gjøres tilgjengelig for funksjonshemmede
· at skolen må intensivere kampen mot rasisme, vold og mobbing og forpliktes på et tverretatlig forebyggende handlingsplan mot vold i skolen.
· at det arbeides for å få en egen skolemiljølov
· at det arbeides for å få en egen plan for inneklima i Oslo-skolen
Grunnskolen
Kristelig Folkeparti ønsker å tilrettelegge for et trygt og godt læringsmiljø. Osloskolene er generelt store og har store klasser som medfører krevende læringsmiljø. Økt voksenkontakt også i skolen er viktig for barns selvfølelse og opplevelse av egen verdi. Ved å gi elevene en trygg og solid start legger man samtidig et avgjørende grunnlag som kan forebygge senere problemer.
Oslo Kristelig Folkeparti går inn for:
· økte ressurser til miljøarbeider/voksenkontakt
· at hver 2.klasse får ytterligere 5 timer lærekapasitet i uken
· flytende skolegrenser
· at kommunen gir morsmålsundervisning når dette er nødvendig for norskopplæringen
· at flere språk, for eksempel fremmedspråklige morsmål, gis som et valgfag i ungdomsskolen
· å opprettholde tilbud om spesialskoler for elever med spesielle behov
· at undervisning om skadevirkninger om bruk av alkohol, tobakk og narkotika øker på barnetrinnet. Det bør rettes oppmerksomhet på det positive ved rusfri livsstil.
· at de innføres frivillig skolefrokost i grunnskolen
· at skolefritidsordningen skal være en frivilllig ordning og ikke utvikles til en pedagogisk del av skoletilbudet i småskolen.
Videregående skole
En god videregående skole gir kompetanse, fremmer læring og motiverer til innsats. Elevene må få større inflytelse i utformingen av skolehverdagen; og sikres mulighet til å velge faglig fordypning ut fra evner, anlegg og interesser. Reform 94 bør evalueres, slik at den bedre kan tilpasses de faktiske forhold.
Det bør skje en kontinuerlig evaluering av undervisningens innhold og organisering, og elevene må øves opp til å evaluere både egen innsats og undervisningen de tar del i. Skolenes resultater kan offentliggjøres, uten at resultatene individualiseres. Samtidig må skolene også evalueres på et bredere grunnlag enn bare karakterer.
Oslo Kristelig Folkeparti går inn for:
· at lærerne må få frigjort mer tid til elevene.
· ar skolen må få mulighet ti å undervise i etikk og livssyn på alle linjer
· at Oslo kommune bør bruke flere lærlinger
· at internasjonale forhold i større grad blir en del av undervisningen.
· at utvekslingsprogram med skoler i andre land bør videreutvikles
· utvikling av temaskoler
· å arbeide for at det innføres skolebokstipend, slik at skolebøker blir billigere
· at det gis økte muligheter til å ta videregående skole over fire år for elever med spesielle behov, og at det gis informasjon om at denne muligheten eksisterer.
· ny videregående skole på Søndre Nordstrand
Livslang læring
Behovet for omskolering, tilleggsutdanning, etterutdanning og voksenopplæring er økende i takt med stadig raskere omskiftninger i teknologi og samfunn. Oslo kommune må legge forholdene til rette slik at etterutdanning og kompetanseheving kan tilbys ansatte i kommunen, og på denne måten gjør det attraktivt å være ansatt i kommunen. På denne måten kan kommunen sikre en mer stabilitet i arbeidsstokken, samtidig som kompetansen som allerede besittes hos kommunens ansatte bedre kan utnyttes og utvikles. Samtidig bør kommunen utvikle et kurs/utdanningsopplegg eller inngå kontrakter om undervisningsopplegg med utdanningsinstitusjoner med tanke på rekkruttering til fagområder med dårlig dekning av fagpersonale. På denne måten kan kommunen utdanne mennesker til sine egne arbeidsoppgaver og i større grad selv kunne dekke egne behov for fagpersonale.
Oslo kommune er ansvarlig for en god språkopplæring av fremmedspråklige. Beherskelse av språket er nødvendig for å fungere i arbeidsliv og samfunn. Ikke alle har ferdigheter i å lese og skrive fra sitt hjemland, noe som er nødvendig for å kunne tilpasse seg i vårt samfunn. Norskundervisningen bør være obligatorisk.
Oslo Kristelig Folkeparti går inn for:
· at tilbudet til voksne som tidligere ikke har fått en videregående utdanning skal utvides
· at Oslo kommune videreutvikler kurs- og kompetansetilbud til å dekke eget tjenestetilbud
· at Oslo kommune skal tilby alle innvandrere norskundervisning der norsk kultur og historie kommer i tillegg til språkundervisningen
· at språkopplæringen skal være nivåbasert
· at det særlig tas sikte på å bedre innvandrerkvinnenes situasjon, med bl.a. bedre mulighet til norskopplæring og barnepass i tilknytning til undervisning, lønnet arbeid og bedret sosial kontakt.
Kultur
Kunst og kultur er en betydningsfull faktor i byens og innbyggernes liv. Storbyen inneholder et utall arenaer for formidling av ulike typer kultur til såvel bred som smale grupper, og den mangesidige kulturelle virksomheten represnterer i seg selv en verdi. Kunst og kultur spiller dessuten en vesentlig rolle for helse og livskvalitet både for publikum og deltakere.
Kristelig Folkeparti vil ta hensyn til å sikre mangfoldet i byens kulturliv. Dette innebærer et ansvar både overfor brede grupper og de spesielt intesserte. Forholdene må legges til rette for såvel den profesjonelle kunsten som amatørvirksomhet og fritidsaktivitetene i nærmiljøet.
Det er det offentliges ansvar å tilrettelegge forholdene for ulike kulturelle aktiviteter og kunstneriske uttrykksformer, og å drive offentlige kulturinstitusjoner. Staten har et spesielt ansvar for de store kulturinstitusjonene i Oslo. Kommunen bør påvirke staten til å påta seg et ytterligere ansvar for institusjoner og tiltak som er av nasjonal eller internasjonal karakter og ikke primært er rettet mot byens egne innbyggere.
Kulturarbeidet i nærmiljøet og bydelene har høy prioritet. Det frivillige kulturarbeidet bør stimuleres slik at det sikres og utvikles lokalt engasjement.
Bibiliotekene har en verdifull oppgave som informasjons- og kunnskapskilde, og bør være et tilbud i bydelene.
Den estetiske utforming av våre omgivelser påvirker adferds og trivsel. Oslo KrF går inn for en sterkere vektlegging av estetiske kvaliteter ved planlegging av nye anlegg og rehabilitering av eldre. Tiltak som fremmer god arkitektur bør støttes, og arkitektoniske og kulturhistoriske anlegg bevares, herunder gjenværende gårdsbruk.
Det er viktig å vektlegge kirken som kulturbærer i en moderne storby. Kirken har fått en fornyet rolle som kulturinstitusjon, blant annet når det gjelder konsertvirksomhet. Det ligger et vesentlig potensiale i Oslo-menighetenes virksomhet når det gjelder kulturell innsas og kuturarbeid, inklusiv tverrkulutrell kontakt.
Oslo Kristelig Folkeparti går inn for:
· at både det profesjonelle kulturlivet og amatøraktiviteter sikres gode vilkår og vekstmuligheter.
· at det i bydelene stimuleres til kulturaktiviteter som fremmer egenaktivitet og sosial kontakt
· at kirkens oppgave og medvirkning i kulturarbeidet sikres
· at det avsettes tilstrekkelige midler til vedlikehold av Oslos kulturinstitusjoner
· at spesielle kirkebygg som Oslo Domkirke gis status som kulturbygg
· at Deichmanske bibliotek flyttes til egnede lokaler
· at Oslo gjør sitt for at staten kan bygge nytt operahus i Oslo
· at det utvikles økonomiske virkemidler for bevaringsverdige eiendommer
· at middelalderbyen i gamle Oslo gjenskapes
· at omsetning og utleie av video skal foregå gjennom kommunal tildeling av konsesjoner og at kontrollmulighetene bedres
· at Oslo kommune benytter høyskolenes tilbud til skolekonserter m.m.
· at det avsettes midler til tiltak som fokuserer Oslo som internasjonal kulturby
Kirke og menighetsliv
Den norske kirke, de kristelige organisasjonene og frikirkene spiller en vesentlig rolle i samfunnet. Menighetene gjør en omfattende frivillig innsats av stor verdi når det gjelder å bygge fellesskap i storbyen. Kirken spiller en vesentlig rolle for mange mennesker som søker etter forankring, verdier, omsorg og fellesskap. I denne sammenheng er det viktig å se på muligheter som kan gjøre at kirkene i Oslo i større grad kan holdes åpne.
Kirken og organisasjonene driver et omfattende frivillig arbeid som utføres i Oslo, både innenfor kulturområdet, det frivillige barne- og ungdomsarbeidet og i det sosiale og diakonale arbeidet.
Kirkens hovedoppgave er de kirkelige handlinger og tjenester. Selv om de nye kirkelovene har gjort kirken mer selvstendig, har kommunen fortsatt ansvaret for å sørge for tilstrekkelige driftsmidler.
Oslo Kristelig Folkeparti går inn for:
· at samarbeidet mellom kirkene, de kristelige organisasjonene og kommunen bygges ut og styrkes, blant annet ved etablering av kontaktforum som tar opp aktuelle saker
· at Den norske kirke blir tilført ressurser slik at den kan utføre sine oppgaver
· at det gis tilstrekkelig midler til vedlikehold av kirkelige bygninger og den kunstneriske utsmykning
· at det gis økte driftsmidler til menighetenes sosiale, diakonale og kulturelle arbeid
· at frikirkene får den kommunale støtte som de har krav på
· at det bevilges 1 mill kroner årlig til det diakonale arbeidet Oslos menigheter utfører
· at det ved planlegging av nye boligområder avsettes areal til kirke- og forsamlingshus
· at sportskapell i marka sikres kommunal støtte
· at kommunen skaffer og vedlikeholder de presteboliger som loven forutsetter og etter de standarder og størrelser som kreves
· at kirken trekkes med i samarbeid om byutviklingsspørsmål
Kultur og innvandrere
Oslo har i løpet av en 25 års periode vokst til å bli en internasjonal by med 150 nasjoner og enda flere kulturer i sin midte. En voksende prosentandel av befolkningen har etnisk bakgrunn utenfor Norge. KrF ser kulturelt mangfold som berikende og utviklende for fellesskapet.
Menneskesynet i den kristendemokratiske ideologi erkjenner at mennesket er et åndsvesen og at religionsutøvelse er en naturlig del av denne siden ved mennesket
Alle mennesker har samme verdi uansett hudfarge, kultur, kjønn og religiøs tilhørighet. Dette forplikter KrF til å føre en politikk som i størst mulig grad klarer å forene enkeltmenneskers behov og rettigheter med de krav som samfunnet har til enhver borger.
KrF vil legge til rette for en positiv integrasjon gjennom åpenhet og dialog, samhandling og brobygging mellom kulturene. I den sammenhengen går vi inn for opprettelsen av "brobyggerstillinger" i bydelene. Hovedoppgaven vil være å føre mennesker med ulik kulturell bakgrunn sammen i lokalmiljøet.
KrF vil aktivt motarbeide alle former for diskriminering i vårt samfunn. Det er nødvendig at forståelse og likeverd får større oppmerksomhet både innen grunnskole, videregående opplæring og etter utdanning også for kommunens egne ansatte.
KrF vil arbeide for at flyktninger blir sikret stabilt, spredt og varig bosetning over hele byen. Sosial, arbeids- og trygdekontorene må samordne sine tiltak slik at økonomisk støtte knyttes opp mot samfunnsdeltakelse og arbeid. Et mål er at flest mulig kan bli selvhjulpne gjennom de tiltak som tilrettelegges.
KrF ønsker å utvide prøveprosjektet med gratis barnehage for alle 5-åringer med tospråklig bakgrunn. Dette for å styrke barnas norskferdigheter før skolestart.
Oslo Kristelig Folkeparti går inn for:
· obligatorisk norskundervisning for flyktninger og innvandrere som ønsker å bosette seg i Oslo
· at arbeidsledige kan få tilrettelagt kurs, norskopplæring og praksis som sikrer positiv samfunnsdeltakelse
· det tverrfaglige samarbeidet mellom skole, sosial og helse styrkes
· at leksehjelptilbudene i bydelene styrkes
· at kompetansen i forhold til det flerkulturelle må heves for alle ansatte i Oslo kommune
· at 1. gangs flyktninger og innvandrere bosettes over hele byen, med tanke på sikker og varig bosetning
· å støtte organisasjoner som driver morsmålsundervisning
· at Oslo kommune sikrer økonomisk støtte til de organisasjoner og tiltak som fremmer toleranse og respekt på tvers av kulturgrenser
· at det legges vekt på kvinnepolitiske utfordringer i møte med innvandrerkvinnenes sosiale og religiøse situasjon
· like rettigheter for all religionsutøvelse og alle menighetsformer innenfor rammen av norsk lov
· en forutsetning for offentlig støtte er at man ikke uttrykker trusler mot andre mennesker eller nekter å ta avstand fra slike trusler
Idrett og friluftsliv
Oslo Kristelig Folkeparti ønsker å føre en politikk som gir Oslos borgere muligheten til et rikt friluftsliv selv om man bor i en storby. I møte med naturen kan man føle friheten, lade opp batteriene og komme i fysisk form. Initiativet ligger hos enkeltmennesket, men kommunen skal fungere som tilrettelegger. Oslo Kristelig Folkeparti vil også sikre idretten gode levekår i Oslo. Tusenvis av barn, unge og voksne er engasjert i alt fra mosjonsidrett og miniputt-forball til profesjonell idrett på høyeste nasjonale og internasjonale plan. Denne bredden er det viktig å bevare også i fremtiden. Idretten har en verdi i seg selv, men samtidig er den en viktig del av samfunnsbyggingen i egenskap av å være sosial arena for mange mennesker. Kampen mot rus og rasisme er bare to områder hvor idretten har mye å bidra med.
Oslo Kristelig Folkeparti går inn for:
· at turveier bygges ut og rustes opp med tanke på tilgjengelighet for funksjonshemmede og småbarnsfamilier
· at det tilstrebes å lage sammenhengende turveier fra Marka og ned til sentrum
· at byens grønne lunger ikke skal nedbygges ved eventuelle fortettinger av byen.
· at alle bydeler bør ha løkker/friområder for uorganisert ungdom
· at tilbudet av treningsanlegg styrkes, fortrinnsvis i tilknytning til skoler
· at nye idrettsformer bør også ha tilfredsstillende rammevilkår
· at ved offentlige økonomiske tilskudd prioriteres tiltak rettet mot barn, unge og funksjonshemmede.
· at idrettslagene selv skal sørge for vedlikehold av idrettsanleggene, men sikres støtte ved dokumentert behov
· at det legges frem en samlet plan for opprustning og systematisk vedlikehold av kommunale idrettsanlegg
· at den uorganiserte idretts- og mosjonsutfoldelsen sikres adgang til idrettsanleggene
· at idrettsorganisasjonene gis støtte, særlig med sikte på masseidrett
3. Helse og omsorg
Helse for alle
Kristelig Folkeparti vil sikre nødvendige helse- og omsorgstilbud for dem som trenger det. Det offentlige har ansvaret for at behandlingstilbud, omsorgstilbud og sosialtjenester finnes i tilstrekkelig omfang og med faglig kvalitet. Gjennomføringen av helse- og velfredstjenestene kan ikke bare skje ved en ensidig offentlig utbygging, men også ved private tilbud i samarbeid med kommunen.
Effektiv utnyttelse av ressursene, smidig samarbeid mellom det offentlige og private og viderutvikling av helse- og omsorgssektoren er like viktige virkemidler som budsjetterte midler. Kristelig Folkeparti mener at private organisasjoner og institusjoner skal ha mulighet til å gi tilbud innenfor helsetjenesten. De private institusjonenens egenart må respekteres. Private helsetjenester som helt eller delvis blir drevet med offentlige midler, må tilpasses offentlige helseplaner og stå under samme faglige kontroll som offentlige tiltak.
Den medisinske utvikling setter krav til omstilling av behandlingstilbud enn tidligere, og krav til funksjonell struktur- og funksjonsfordeling mellom sykehusene. Finansierings- og organisasjonsformer må ha som siktemål å tilstrebe et reelt samspill mellom behov og tilbud og de helsepolitiske prioriteringene. Pasient og kvalitet må stå i sentrum.
Innenfor medisinsk forskning skjer det en rivende utvikling. Respekten for liv må stå sentralt i all forskning. Kristelig Folkeparti mener det er påkrevet at det ved byens sykehus føres kontroll med at det ikke foregår forskning på befruktede egg. Nye behandlingsmuligheter må gis innenfor de helsepolitiske prioriteringer.
Prinsippet om lik rett og samme mulighet for behandling må opprettholdes.
Oslo Kristelig Folkeparti går inn for:
· fritt sykehusvalg
· at driften på kommunale sykehus gjennomgås med sikte på bedre organisering og intern drift
· utprøving av nye metoder for å rekkruttere, beholde og tilby de ansatte kompetanseheving
· at utskriving av pasienter som trenger videre oppfølging må skje i nært samarbeid med bydelenes hjemmetjenester
· å øke behandling og forebygging av kvinnerelaterte sykdommer
· at Helse-Oslo må utbygges slik at man unngår korridorpasienter
Psykiatri
Oslo som storby har større større utbredelse av psykiske problemer og lidelser enn i landet forøvrig. Det må gis større oppmerksomhet til psykiske problemer både når det gjelder forebygging, behandling og mulighet for å leve med kroniske psykiske lidelser. Behandlingstilbudet til mennesker med psykiske lidelser må økes både i sykehus og i distriktspsykiatriske sentra. Det må gis større oppmerksomhet på psykiske lidelser i ungdomsbefolkningen.
En tilpasset bolig er grunnleggende for rehabiliteringen, og det er nødvendig både med flere boliger og ulike boformer. Mange mennesker med psykiske lidelser har et svakt sosialt nettverk, som må bygges opp. Oppbygging av dagtilbud, tilpasset arbeid og andre aktiviteter er viktig. Brukerorganisasjonene innenfor psykiatri har stor erfaring og kunnskap som bør utnyttes.
Oslo Kristelig Folkeparti går inn for:
· øke behandlingstilbudet til mennesker med psykiske lidelser
· utbygge tilbudet av ulike boformer
· etablere dagtilbud i bydelene
· styrke samarbeidet mellom sosialhelsetjenesten, trygdekontorene og arbeidsmarkedsetaten
· å styrke bydelenes hjemmetjenester med personale med psykiatrisk kompetanse
· å styrke det forebyggende arbeidet gjennom rådgivning, spesielt til barn og unge som har foreldre med psykiske lidelser
Eldre og meningsfylt alderdom
Alle mennesker har krav på et verdig og selvstendig liv uavhengig av alder, og å få være aktivt med i samfunnet. Svært mange eldre har store ressurser, og KrF ønsker at disse kan bruke sine ressurser aktivt, i sykdomsforebyggende og helsefremmende arbeid ved for eksempel frivillighetssentraler og eldresentra.
Eldre skal kunne bo i sine egne hjem så lenge de ønsker det, og det er praktisk mulig å yte den hjelp og bistand de har behov for. Det må satses videre på å styrke de hjemmebaserte tjenester og etablere boliger som er knyttet til ulike omsorgs- og selvicetjenester utfra beboernes behov. Gjennom å gi et differensiert tilbud av sykehjem, omsorgsboliger og vanlige eldreboliger er målet at pleietrengende eldre skal få et tilbud som er tilpasset pleiebehovet.
Det er fremdeles store udekkede behov i de grupper av eldre som er omsorgs- og pleietrengende, og denne gruppen vil fortsatt være et hovedsatsingsområde. For å utnytte ressursene bør lokalt samarbeid utbygges videre mellom kommunen, menighetsdiakonien og frivillige organsiasjoner.
En god eldreomsorg er avhengig av tilstrekkelig og godt kvalifisert personale. Å tilrettelegge for gode arbeidsforhold, rekruttering og kompetanseheving vil være grunnleggende for en god eldreomsorg.
Oslo Kristelig Folkeparti går inn for:
· at reglene for fritt sykehjemsvalg gjennomføres i praksis
· tilbud om enerom på sykehjem
· at det gis større tilbud av trygghetsplasser, korttids- og avlastingsplasser
· at hjemmetjenesten og hjemmesykepleien styrkes
· at alle eldre som trenger det får tilbud om trygghetsalarm
· at rekruttering og kompetanseheving av pleiepersonell intensiveres
· økt støtte til prestetjeneste på sykehjemmene
Funksjonshemmede
Funksjonshemmed har krav på - og må sikres - mest mulig likeverdige vilkår i samfunnet i forhold til funksjonsfriske. Sentralt er funksjonshemmedes adgang til deltakelse i arbeidslivet i samsvar med sine forutsetninger.
Familier med omfattende pleie- og omsorgsoppgaver må sikres støtte og avlasting. Det bør gis tilbud om hjemmetjenester, avlastningsopphold, omsorgslønn og eller hjelp i form av personlige assistenter. Oslo Kristelig Folkeparti mener dette er virkemidler som kan gi en bedre individult tilpasset omsorg, og ønsker å utvide og utvikle bruken av dette.
Gjennomføringen av reformen for mennesker med psykisk utviklingshemming fortsatt må følges følges opp slik at den enkeltes behov blir dekket og respekten for den enkelte ivaretatt.
Oslo Kristelig Folkeparti går inn for:
· å følge opp handlingsplan for funksjonshemmede
· at arbeidet med å tilrettelegge arbeidsplasser og dagtilbud styrkes
· at det etableres flere boliger for funksjonshemmede
· at TT-tjenesten for funksjonshemmede skal være et alternativ med hensyn til anvendelighet og at tilbudet skal koste det samme som reise med vanlig kollektivt transportmiddel
· å bedre tilbudet med brukerstyrte assistenter
· at byggherrer med ansvar for nybygg og rehabiliteringer i mye mindre grad enn i dag må få dispensasjon fra byggeforskriftenes bestemmelser om tilpasning for bevegelseshemmede.
Sosial omsorg
Mange mennesker i vår by klarer ikke de krav som stilles fra familie, samfunnsliv og arbeidsliv. De mennesker som dette gjelder har behov for sosial omsorg og skal bli møtt av saksbehandlere som gir veiledning og tilbyr hjelp til selvhjelp. Nødvendige sysselsettingstiltak må igangsettes for å skaffe arbeidsløse ny varig jobb. De som er i en akutt krisesituasjon skal bli møtt med forståelse og rask hjelp.
Oslo Kristelig Folkeparti går inn for:
· å styrke det sosialfaglige arbeidet ved sosialkontorene
· å styrke samarbeidet mellom sosialkontor, arbeidsmarkedstiltak og trygdekontor
· at de som mottar arbeidsledighetstrygd og/eller sosialstøtte så langt det er mulig kan pålegges arbeid og tjenester
· at fremmedspråklige gis nødvendig tolketjenester
· å styrke innsatsen som utføres ved frivillighetssentraler, menigheter, foreninger o.l.
Forebyggende helsearbeid
Det er en økende erkjennelse i vårt samfunn at det ikke er nok å reparere skader etterhvert som de oppstår, men at vi også må fremme helse og forebygge sykdom og lidelse gjennom effektive forebyggende tiltak Positive levevaner, styrking av sosiale nettverk og reduksjon av helseskadelig adferd bidrar til nedgang i sykehusinnleggelser, sykemeldinger, legebesøk og uføretrygding som skyldes mentale lidelser eller psykososiale problemer. Livsstilssykdommer p.g.a galt kosthold, manglende mosjon, bruk av rusgifter, overforbruk av medikamenter m.m. utgjør en stadig større del av det totale sykdomsbildet. På sikt kan forebyggende arbeide redusere menneskelige lidelser, samtidig som det sparer betydelige ressurser.
Det er nødvendig at smittespredning i Oslo kartlegges nærmere, og at opplysning om smitteveier og holdningsskapende arbeid gis stor oppmerksomhet.
Oslo kristelig Folkeparti mener at samlivs- og seksualopplysningen må være etisk forankeret og sikte mot det livslange samliv. Den må videre ta sikte på å forebygge abort og seksuelt overførte sykdommer. Samarbeidsprosjektet på Stovner mellom skole og bydel for å forebygge uønskede svangerskap kan være et godt eksempel for andre bydeler.
Oslo Kristelig Folkeparti går inn for:
· å styrke kommunens forebyggende helsearbeide
· å styrke rådgivning og informasjon rundt ufrivillig graviditet
· sterkere satsing på skolehelsetjenesten og ungdommens helsestasjoner, der ungdom kan komme uten avtale og prate med helsepersonell om spørsmål som angår pubertet, seksualitet, spiseforstyrrelser o.l.
· at ungdomsskoleelever og elever i videregående skole får god prevensjonsveiledning
· intensivert opplysningsarbied om skadevirkningene av tobakks- og rusmiddelbruk
· større oppfølging av inneklima/-miljø i skoler, barnehager og andre offentlige bygg
· styrke opplysningsarbeidet om betydningen av egen livsstil
· stimulere til og legge til rette for ulike masseidretts- og mosjonsarrangementer
Rusomsorg
Rusmisbruk er et av de største samfunnsproblemer vi står overfor. Mange mennesker har i dag en begrenset personlig frihet som følge av egen eller andres omgang med rusmidler. Barn føler seg utrygge fordi foreldrene er berusede, mange opplever voldsbruk i familien som følge av alkoholmisbruk. Frykten for blind vold er økende. Alkohol er også et betydelig helseproblem og en viktig årsak til ulykker. Det er en klar sammenheng mellom tilgang på og misbruk av alkohol. Derfor ønsker Oslo KrF å stramme inn Oslo kommunes alkoholpolitikk, og satse mer på holdningsskapende arbeid både mot unge og voksne. Det er spesielt viktig at bomiljøene skjermes ved tildeling av nye skjenkebevillinger og fastsetting av skjenketider. Samtidig er det begrenset hva vi som politikere kan gjøre. Det personlige ansvar for seg og sine må igjen løftes opp. Det betyr at mange må ta et oppgjør med sine holdninger og vaner knyttet til alkohol.
Kampen mot bruk av narkotika må intensiveres og fortsette. Narkotika sløver, ødelegger og dreper, og derfor kan vi ikke tillate oss at denne byens fremtid, barn og unge, blir ofre. Oslo KrF vil satse på holdningsskapende arbeid og flere behandlingsplasser. Ettervernet og oppfølgingen av rehabiliterte rusmisbrukere må også styrkes med særlig vekt på å skaffe tilbud av jobb/utdanning og bolig. Metadonassistert behandling er aktuelt der alle muligheter for annen behandling er oppbrukt. Dersom vi skal klare å overvinne rusproblemene er det også viktig med et godt samarbeid mellom kommunen, frivillige organisasjoner og enkeltmennesker.
Storbyen Oslo fungerer som en magnet på personer med rusproblemer. Det byr på særlige utfordringer både når det gjelder rusomsorgen, sosialtjenester, og bolig. Her må man finne løsninger i samarbeid med nabokommunene og staten som innebærer at ikke Oslo kommune blir sittende igjen med problemer som burde løses i lokalsamfunnet.
Oslo Kristelig Folkeparti går inn for følgende forebyggende tiltak:
· styrket opplysningsarbeid om de omfattende sosiale og helsemessige skadevirkninger alkohol, tobakk og narkotika medfører
· økt støtte til frivillige organisasjoner som arbeider mot rusmisbruk
· tak på antall skjenkebevillinger i Oslo
· reduserte salgs- og skjenketider for salg av alkohol og strengere kontroll med skjenkestedene. Skjenkebevillinger skal ved alvorlige eller gjentatte overtredelser inndras for bevillingsperioden
· økt samarbeid mellom skole, hjem, barnevern, helsetjeneste og nærmiljø for å fange opp barn og unge på vei inn i rusmisbruk
· opprettelsen av et rusfritt ungdomshus i Oslo sentrum
Oslo Kristelig Folkeparti går inn for følgende reparerende tiltak:
· differensierte opplegg for behandling av rusmisbrukere
· antall behandlingsplasser må økes og kvaliteten løpende evalueres
· tvangsbehandling av yngre narkotikamisbrukere
· styrking av ettervernet, bl.a. boligtilbudet for rusmisbrukere under rehablilitering
· at private og frivillige organisasjoner får anledning til å delta på lik linje med kommunen
· sende rusmisbrukere tilbake til hjemstedskommunene
· fortsatt strenge kriterier for metadonassistert behandling
· flere lavterskel boligtilbud til rusmisbrukere
· lavterskeltilbud til personer uten fast bopel
4. Miljø og ressursforvaltning
Samferdsel i grønt perspektiv
Samferdselspolitikk
Oslo Kristelig Folkeparti ønsker å føre en samferdselspolitikk der hensynet til miljøet og helse står i fokus. Vi er satt til å forvalte naturen slik at både vi og fremtidige generasjoner skal kunne puste i ren luft og oppleve grønne friske trær.
To av de fremste forurensingskildene er privatbilismen og godstrafikk. Oslo KrF erkjenner at vi ikke kan bygge oss ut av problemene. Vårt utgangspunkt er at forurenseren skal betale. Derfor er vi positive til kortsiktige virkemidler som veiprising, piggdekkforbud og høyere parkeringsavgifter for besøkende i sentrum. Samtidig må man på sikt gi folk mulighet til å velge annerledes. Derfor er det viktig at det offentlige legger til rette for infrastruktur-løsninger som muliggjør en miljøvennlig atferd både for private og næringslivet. I denne prosessen må arbeidslivsorganisasjonene og andre interesseorganisasjoner dras med så tidlig som mulig i planleggingsstadiet.
Oslo KrF ønsker også å føre en samferdselspolitikk som tar hensyn til de myke trafikkantene. Derfor må Oslo bygge ut sykkelveinettet og sikre skoleveien for barn i alle aldre.
Oslo Kristelig Folkeparti går inn for:
· Styrke kollektivtilbudet både når det gjelder materiell, infrastruktur, kvalitet og antall avganger
· Gjennomføre T-baneringen og bygge ut T-banen til bygrensen
· Arbeide for skattefradrag for dokumenterte utgifter til månedskort
· Innføre veiprising
· Bygge ut tilbud om parkeringsplasser i tilknytning til kollektivknutepunkter
· Forhøye parkeringsavgifter og avslutte ordningen med gratis parkering på lørdager i sentrum
· Styrke samarbeidet med nabokommunene og Akershus fylke
· Kanalisere gjennomgående godstrafikk gjennom Oslofjord-tunnelen
· en alternativ plassering av Oslos containerhavn
· Flytte mest mulig godstrafikk over på jernbane
· Bygge ut Bredtvedt-diagonalen slik at det blir en tverrforbindelse i Groruddalen
· Galgebergforbindelsen opprettholdes stengt
· Bygge ut sykkelveinettet
· Sikre skoleveiene
· Øke antall parkeringsplasser for funksjonshemmede i sentrum
Lokal miljøforvaltning
Kristelig Folkeparti legger forvaltertanken til grunn for sitt politiske arbeid. Naturressursene må forvaltes i samsvar med jordens tåleevne og til beste for kommende generasjon. Vi vet at forbrukernivået i vår del av verden er større enn forsvarlig dersom hele jordens befolkning skulle ligge på samme nivå.
Det er et mål å senke forbruket på sikt både i privat og offentlig sektor. Dette kan blant annet oppnås ved at man finner nye måter å utføre private og offentlige tjenester på.
Oslos kvaliteter som miljøby må tas vare på og utvikles videre gjennom en målbevisst byutvikling i samsvar med prinsippene i Lokal Agenda 21. Dette innebærer at kommunen og bydelene i samarbeid med lokale krefter tilrettelegger for lokale miljøtiltak og engasjement i miljøspørsmål generelt.
KrF vil føre en aktiv politikk for vannresning og opprydding langs Oslos elever, en bedre arealdisponering, samt en regulerings- og samferdselspolitikk som reduserer trafikken i sentrum og på sikt fjerner veiene som stenger direkte adgang til Oslofjorden. Slik vil Oslo utvikles til en miljøby i det nye århundret.
Oslo Kristelig Folkeparti går inn for:
· at nåværende grenser for Oslomarka og friluftsområdene rundt Oslofjorden ligger fast
· at avfallsbehandlingen i Oslo kan utføres med større vekt på kildesortering og
gjenvinning
· at miljøinnsatsen i Groruddalen intensiveres
· at trailerparkeringen ikke plasseres i Groruddalen
· at det settes inn tiltak i samarbeid med staten for å dempe virkningen av trafikkøkningen som følge av at Gardermoen er åpnet
· at kollektivtrafikkens andel av den totale trafikken i Groruddalen økes
· at spillvarme utnyttes i fjernvarmesystemet
· at metangass fra søppelfyllingen på Grønmo brukes til energiformål
· at det stimuleres til sterkere satsing på ENØK-tiltak
· at alle kommunale nybygg og vesentlige rehabiliteringer bør ha vannbåren energi
· at renere vann i Oslofjorden blant annet ved oppgradering av renseanlegg og støvsuging
· av bunnen i indre Oslofjord
· at Akerselva og Alnaelva som miljøprosjekt fullføres med badeplasser og parkanlegg langs elvene
· at det igangsettes arbeid med reguleringsplan for Ljanselvdalen i tråd med Stortingets retningslinjer
· at Oslos syv elver kan fremstå som oaser og grønne lunger i byen og åpnes hvor det er
· mulig
· at Østensjøvannets omgivelser får vernestatus
· at det lages en plan for en opprustning av Oslos strender
· at det innføres "søppelbot" mot kasting av avfall
· at samarbeidet med staten om miljøtiltak styrkes
· at Oslo kommune kjøper "Rettferdig handel"-produkter til sin virksomhet når disse finnes på markedet og er konkurransedyktig.
5. Byen i et nytt århundre
Byutvikling
Arealdisponering og reguleringsplaner er viktige virkemidler i utviklingen av byen. Den fysiske utformingen av byen legger blant annet grunnlaget for utvikling av sosiale strukturer og miljøer. KrF mener det er viktig med en balansert utbygging av bolig- og næringslivsområder, og områder for rekreasjon og friluftsliv. KrF ønsker en levende by også etter kontortid, og derfor må sentrumsområdene ha innslag av boliger og grønne lunger. Veinett og samferdsel må dimensjoneres og legges slik at ikke deler av byen får urimelige belastninger i forhold til luftforurensning og støy, og at sentrum og lokalsamfunnene mister sin funksjon som møteplass
Oslo er elvebyen mellom åsene og fjorden, og KrF ønsker å åpne byen mot fjorden. Bjørvika bør utvikles til et levende lokalområde i Oslo Sentrum. Vei- og jernbanenett som hindrer tilgjengelighet til fjorden, bør legges i tunnel.
Oslo og omegnskommunene er en bolig- og arbeidsregion hvor lokalisering av boliger, næringsliv, samferdsel og kultur tjener en større befolkning enn byens innbyggere. Det er naturlig at byutviklingen også ses i en regionssammenheng.
Oslo Kristelig Folkeparti går inn for:
· at fortetningen av indre by ikke må skje på bekostning av områder som tjener vesentlige frilufts- eller miljøformål
· at Kvadraturen tilpasses boligbygging
· at levevilkårene i de østlige bydelene bedres
· et regionskontor for byutvikling i Groruddalen
· at eiendommer som ønskes bevart, hurtig må registreres og omreguleres til bevaring
· at kommunale tilskudd tilføres ved istandsetting for bevaring
· bygging av Bjørvikatunnellen
· gjennomføring av Gamlebytunnellen
· å legge containerhavnen utenfor byen
· større fortetting av boliger på Fornebu
· at det estetiske vektlegges mer i byutviklingsarbeidet
Boligbygging
En god bolig til fornuftig pris er en forutsetning for helse, trivsel og integrering. Boligbyggingen bør gi et variert tilbud og en variert befolkningssammensetning. Arbeidet med å integrere boliger for grupper med særlige behov må fortsette. Sammen med serviceinstitusjoner, arbeidsplasser og ulike miljøtiltak vil dette skape varierte og naturlige bomiljø.
Oslo trenger økt boligbygging. Befolkningsveksten og lav boligbygging gjennom flere år fører til press i boligmarkedet og høye priser. Oslo kommune må utnytte sine rammebetingelser til å påvikre og øke boligbyggingen, eventuelt ved å subsidiere tomter til større boligselskaper som vil bygge utleieboliger. Utbyggingsarealene må utnyttes, og utbygging på Gjersrud/Stensrud påbegynnes. Unge mennesker i etableringsfasen og byens studentbefolkning konkurrerer på det samme boligmarkedet. Kommunen må ta sitt ansvar for å stille tomter og anlegg til dieposisjon for studentboliger.
Oslo Kristelig Folkeparti går inn for:
· tilrettelegging for økt boligbygging, eventuelt ved subsidiering av tomter
· flere utleieboliger, spesielt for yngre i etableringsfasen
· variert bebyggelse med større vekt på småhus og lavblokker
· at de boligsøkende allerede i planleggingsfasen gis mulighet til å påvirke utformingen av eget bomiljø
· at det i den vanlige boligmassen etableres boliger for personer med spesielle behov
· restriktiv holdning til bruksendring av boliger
· at husleiereguleringen for førkrigsboliger oppheves
· et samarbeid mellom kommune, stat og studentsamskipnadene for utbygging av studentboliger, for å dempe presset på små leiligheter
Sosial boligpolitikk
Det vil til enhver tid være grupper i befolkningen som ikke klarer å skaffe seg bolig ved egen hjelp. Kommunen har ansvar for å skaffe vanskeligstilte tak over hodet i akutte nødsituasjoner. Som storby har Oslo også en økende tilflytting av personer uten bolig og med et rehabiliteringsbehov. Kommunen bør samarbeide med staten og kommunene i regionen for å skape forståelse for felles oppgaver og finne frem til bedre løsninger.
Oslo kommune trenger en opprydding i sin kommunale boligmasse da en større del av boligene ikke er disponible for nye utleieforhold. Kommunale boliger som ikke lenger kan brukes i det sosiale boligtilbudet bør selges til dem som bor der, og kommunen bruke inntekten til å kjøpe boliger for utleie til vanskeligstilte. Det bør være aktuelt å bruke lov om kommunal forkjøpsrett til egen boligforsyning.
Bydelene har en skjev fordeling av de kommunale boligene, og noen bydeler har en større andel omsorgstrengende enn det som er naturlig og ønskelig. Det må være et mål at kommunale boliger spres over hele byen. Det er også nødvendig å skape tillit i borettslag og sameier m.v. for at vanskeligstilte kan etableres i ulike bomiljøer.
Større bruk av etableingslån og -tilskudd til personer som har evne til å betjene lånene vil gjøre folk mer selvhjulpne og samtidig avhjelpe presset på de kommunale boligene.
Hospitstilbud skal være nødhjelp og ikke et varig botilbud. Barnefamilier bør ikke tilbys plass i hospits, og kommunen må finne annen akuttløsning for disse. Når kommunen må bruke private hospitser, bør det gjøres på grunnlag av avtaler som sikrer forsvarlige leveforhold.
Oslo Kristelig Folkeparti går inn for:
· å øke antallet tildelinger av boliger til vanskeligstilte
· å hjelpe flere til å etablere seg i egen bolig
· å sikre kvaliteten på døgnovernattingssteder (hospits ol.) og forbedre kontrollen med kommunens ressursbruk
· å få til en bedre spredning av boliger til vanskeligstilte
· å etablere gjennomgangsboliger
Byfornyelse
Kristelig Folkeparti vil at byfornyelse fortsatt skal prioriteres i Oslo og avvikle uverdige boforhold gjennom byfornyelse.
Byfornyelsen bør skje i balansert kombinasjon av utbedring og nybygging. Kommune og stat må samarbeide om et godt ytre miljø, blant annet med sikte på et overordnet veisystem, trafikksanering, støyisolering, parker og lekearealer.
Interessene til de som bor i byfornyelsesområder må ivaretas.
Planleggingsarbeidet i byfornyelsen må forenkles og gjennomføres i nært samarbeid med beboere og eiere.
De økonomiske forhold for beboere i byfornyelsesområdene gjør det nødvendig med egne ordninger for disse.
Oslo Kristelig Folkeparti går inn for:
· å avvikle uverdige boforhold gjennom byfornyelse
· å legge forholdene til rette også for privat byfornyelse
· å bruke kommunal forkjøpsrett for beboere som kan stille garanti for kjøpesummen og kan påta seg nødvendig utbedring
· fortsatt styrket vedlikehold av kommunale boliger
Demokrati og styring
Oslo har en parlamentarisk styreform med et byråd (byregjering) og med et bystyre som øverste organ. I tillegg har Oslo 25 bydeler med hvert sitt bydelsutvalg som har ansvar for en rekke tjenestetilbud til befolkningen.
Oslo KrF mener at den parlamentarisk styreformen er hensiktsmessig og tilpasset Oslos behov.
Oslo KrF er i all hovedsak tilfreds med innføringen av en parlamentarisk styreform. Bystyret bør i større grad enn idag befatte seg med prinsipelle saker, mens mer av enkeltsakene delegeres til byrådet. Ettersom byrådet henter all sin kompetanse fra bystyret er det viktig at bystyret har tilfredsstillende muligheter for tilsyn og kontroll med byrådets arbeid. For at demokratiet skal fungere er det også nødvendig å gi opposisjonen arbeidsvilkår som sikrer den demokratiske prosess.
Oslo KrF mener bydelsreformen har ført til et bedret kommunalt tjenestetilbud, blant annet fordi lokalpolitkere og forvaltning er kommet nærmere brukerne av de kommunale tjenestene. Samtidig er det fortsatt gevinster å hente ved et bedre samarbeid bydelene imellom, slik at det samlede tjenestetilbud blir utnyttet fullt ut. Det vil også være en hovedmålsetting at tjenestetilbudene ikke varierer i for stor grad fra bydel til bydel. En fortsatt utvikling av tildelingssystemet av penger fra bystyret til bydelene bør finne sted for å sikre likeverdige tjenester.
Oslo KrF vil i neste periode vurdere om flere av de tekniske tjenester kan desentraliseres. I tillegg mener Oslo KrF at regionsarbeidet bør videreutvikles, bl.a. ved å vurdere et eget plan- og bygningskontor for Groruddalen for å styrke den fremtidige byplanlegging i denne delen av byen.
Bydelsreformen har også et klart demokratisk perspektiv og Oslo KrF vil oppmuntre det lokaldemokratiske arbeidet uten at helhetssynet i Oslo-politikken svekkes.
Kommunal forvaltning
Oslo kommune er en betydelig eiendomsforvalter.
Oslo KrF mener at det er behov for en grundig gjennomgang av kommunens totale eiendomsmasse, blant annet må volum og sammensetning av eiendommene vurderes.
Oslo kommunes eiendomsmasse består også av flere tusen leiligheter. Det er et mål at flere leiligheter frigjøres og stilles til disposisjon for de som av ulike årsaker har behov for en kommunal leilighet for en kortere periode.
Oslo KrF går inn for tomter som er festet til private i hovedsak selges.
KrF mener konkurranseutsetting av kommunale tjenester kan være ett virkemiddel for en mer effektiv kommunal forvaltning. Konkurranseutsetting må ikke være et mål i seg selv, men en metode som kan gi billigere tjenester med forbedret kvalitet, samtidig som tjenestetilbudet utvikles og utvides. KrF ser på konkurranseutsetting med utgangspunkt i hva som er mest hensiktsmessig i hvert enkelt tilfelle.
Økonomi og næringsliv
Oslo er som hovedstad sentrum for næringsliv, turisme, samferdsel og kultur. Som hovedstad er også Oslo en motor i økonomien og et brohode mot internasjonale miljøer. En viktig oppgave for Oslos folkevalgte er å skape forståelse for de særskilte utfordringer Oslo har som landets eneste storby. For å møte disse utfordringene er det nødvendig at Oslo har en trygg økonomisk basis og at det føres en politikk som sikrer Oslos økonomiske handlefrihet. Oslo KrF vil arbeide for at mer av de verdier som skapes i hovedstaden kommer Oslos innbyggere tilgode.
Oslo opplever en stadig økt tilflytting, noe som fører til et press, ikke minst på boligmarkedet. Det synes stadig klarere at utformingen av lokalpolitikken må se lenger enn til nærmeste kommune- eller fylkesgrense. Etter Oslo KrFs syn bør man komme frem til et sterkere regionsamarbeid for å ivareta hele regionens interesser. I den sammenheng bør også det lokalpolitiske styre vurderes, herunder vurdere de nåværende administrasjonsnivåer og kommune- og fylkesgrenser.
Skatte- og avgiftspolitikken må utformes slik at innbyggere og næringsliv ikke oppmuntres til å flytte ut av byen, men heller stimulere til aktivitet. De kommunale avgifter bør i all hovedsak ikke settes høyere enn det tjenesten koster. Næringslivet må sikres forutsigbare rammevilkår for investeringer og utvikling. Næringstransporten må sikres fremkommelighet i sentrum. KrF mener at et godt kollektivsystem til/fra sentrum vil gjøre sentrum til et attraktivt handelssted.
Nivået på eiendomsskatten vurderes ut fra Oslo kommunes samlede økonomiske situasjon.
Oslo kommune må i større grad enn idag oppleves som en service-organisasjon som legger forholdene til rette for utvikling av byens arbeids- og næringsliv. Oslo kommune bør selv ikke gå inn som part i næringsutvikling.
Oslo Kristelig Folkeparti går inn for at:
· sentrum som handelsstrøk må styrkes
· saksbehandlingstiden i kommunen må reduseres
· de kommunale avgiftene har et nivå som stimulerer næringsinteresser til aktivitet i Oslo
· det etableres samarbeidsformer mellom kommunen og næringslivet som fremmer kommunikasjon og samarbeid
· at lærlingeordningene må utvides med et bedre samarbeid mellom næringsliv, myndigheter og skole
Trygg by
Det å skape en trygg by er et overodnet mål for Kristelig Folkeparti. Vold og trusler om vold har de senere år økt i Oslo. Det utøves mye vold i helgene i tilknytning til restauranter og skjenkesteder - for det meste i Oslos indre bykjerne.
Det er viktig å fremheve at dette ikke bare dreier seg om justispolitikk, men også har sammenheng med grunnleggende verdier, samfunnsutviklingen generelt og byutvikling på bredt plan. Flere boliger og tilbud som bidrar til aktiviteter ettermiddagstid overalt i bykjernen, særlig i området Kvadraturen, vil gi en tryggere by.
Oslo må legge forholdene til rette for et samarbeide med politiet for en større målrettet politiinnsats på steder og til tider der det særlig er fare for grov vold på offentlig sted i tråd med de forslag som er fremmet høsten 1998 i Regjeringens tiltaksplan for bekjempelse av vold på offentlig sted.
KrF ønsker å øke tryggheten ved at politiets innsats skal være basert på mer synlig tilstedeværelse og rette seg mot alle lovbrudd som er egnet til å skape utrygghet og virke nedbrytende på miljøet i bysentrum.
For å få til dette ønsker KrF at det skal igangsettes forsøk med flere små lokale vaktposter i bykjernen. Patruljerende betjenter kan tilknyttes slike mindre vaktposter. Noe av hensikten med dette må være å gjøre politiets vaktposter mer synlig. Det er viktig at samarbeidet mellom Oslo kommune, politiet og de frivillige organisasjonene styrkes. Modellen samordning av lokale tiltak (SLT) har med hell vært utprøvd i andre kommuner og bør utprøves i Oslo. Et slikt samarbeid bør forankres i ledelsen i Oslo kommune og Oslo-politiet.
Alkoholloven må i sterkere grad utnyttes som styringsinstrument og mer effektiv kontroll og oppfølging for å forebygge misbruk, uro og vold. Arbeidet må involvere kommunale etater, politi og serveringsnæringens egne organer. Ved å sette søkelyset på eierforhold, skattespørsmål, betaling av avgifter og kriminell virksomhet, vil man lettere kunne luke ut lite ønskelig virksomhet. Målet må være å bidra til å utvikle en mer seriøs serveringsnæring i Oslo.
Oslo Kristelig Folkeparti går inn for:
· styrking av bydelspolitiet, særlig i sentrum
· forsøk med opprettelse av flere små lokale vaktposter og patruljerende politi i bykjernen
· videre utvikling av de organiserte nattevandringene i sentrum
· styrke det forebyggende arbeid blant ungdom
· styrke utetjenestens virksomhet
· å støtte videoovervåking i belastede områder
· at Oslo kommune initiere et samarbeid med politiet for å fjerne organisert kriminalitet
· å støtte til beboergrupper som ønsker ulovlige masasjeinstitutter ut av bomiljøet
· å sørge for at skader som følge av hærverk, tilgrising, forsøpling, forfall utbedres raskt for å forebygge kriminelle handlinger
· å støtte kampanjer mot vold i skolen
