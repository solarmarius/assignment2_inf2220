
2003-2007
Høyre
Fylkestingsprogram for Vest-Agder Høyre 2003-2007
Formål og verdier for Vest-Agder Høyre
Høyre vil føre en konservativ fremtidsrettet politikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid
Høyre bygger sin politikk på tillit til det enkelte menneske, og vil verne om den personlige friheten. Mennesker ønsker å ta ansvar og vise osorg for sine familier og sitt nærmiljø. For de mennesker som ikke er i stand til å skape trygghet for seg og sine må det offentlige hjelpe til. Høyre vil styrke den enkeltes og familiens muligheter til å bygge opp en personlig velferd og sikkerhet. Vi vil også motivere det enkelte menneske til å ta ansvar. Du skal ikke utelukkende kreve, du skal også yte din innsats til beste for deg og samfunnet.
Høyre skal verne om eiendomsretten. Denne grunnleggende rettigheten trues av statlige, fylkeskommunale og kommunale vedtak som medfører omfattende restriksjoner for arealer i strid med grunneiernes interesser. Slike restriksjoner reduserer ofte i urimelig grad bruksmulighetene og verdien av arealene. Høyre vil sikre full erstatning ved ekspropriasjon og offentlig båndlegging av arealer.
For å styrke eiendomsretten, lokal utvikling og mulighetene til næringsvirksomhet, vil Høyre ha en oppmykning av Plan- og bygningsloven og andre lover som griper inn i eiendomsretten. Statlige og fylkeskommunale myndigheters rett til innsigelser og inngrep i arealforvaltningen i kommunene må reduseres kraftig. Kommunale vedtak må alltid legges til grunn for slik behandling.
Høyre ser det som meget viktig å verne om miljø- og naturressursene. Høyre har som hovedmål i miljø- og naturvernarbeidet å sikre ren jord, rent vann, ren luft og ren mat!
Skole og oppvekst
Vest-Agder Høyre vil at undervisningssektoren skal være satsningsområde også i denne perioden. Ressursrammen må være stor nok til å gi all ungdom et godt utdanningstilbud. Høyre vil gi den enkelte skole større frihet til å styre seg selv. Hver skole må kunne bruke de undervisningsformer som de mener passer best. Slik vil alle skoler kunne lære av hverandre - og bli bedre. Den videregående skolen skal forberede elevene på høyere utdanning og yrkesliv. For å unngå at overgangen blir for stor, er det viktig at elevene i større grad får ansvar for egen opplæring. Det er behov for en faglig og kvalitetsmessig opprustning av den videregående skole hvor det i større grad legges vekt på de krav som stilles ved høyere læresteder og i yrkeslivet.
Vest-Agder Høyre vil arbeide for å:
- innføre fritt skolevalg
- gjøre den skriftlige sidemålsundervisningen valgfri
- opprette flere ulike grunnkurs
- få en lærlingeordning som sikrer samfunnet tilgang på dyktige fagfolk, samt stimulere industri og næringsliv til å selge seg som attraktive arbeidsgivere
- gjeninnføre gjensidig rett til prøvetid for lærlinger
- sikre bedriftenes rett til å velge lærlinger
- stimulere skoleungdom til å skape sin egen arbeidsplass ved å videreutvikle entreprenørskap i skolen
- gjøre det mulig å differensiere undervisningen i større grad enn i dag
- ansette rektorer på åremål, samt rekruttere også blant personer uten pedagogisk bakgrunn
- innføre systematisk intern skole- og lærerevaluering, og at elevene skal være sentral i denne evalueringen
- gi elever, foreldre, lærere og øvrige ansatte økt innflytelse ved å gjøre om driftsråd til driftsstyrer
- gi den enkelte videregående skole anledning til å ansette personale, bestemme over skolebudsjettene og organiseringen av undervisningen og å fastsette timeplan og godkjenne pedagogiske tiltak
- premiere dyktige lærere med høyere lønn etter kompetanse og innsats
- videreutvikle Teknisk fagskole i Kristiansand
- forbedre flyten av elever over fylkesgrensene
- stimulere til økt bruk av informasjonsteknologi i undervisningen
- prioritere utbyggingen av videregående skoletilbud i Kristiansandsregionen etter vedtatte planer
- fullføre utbyggingen ved Lyngdal og Lista videregående skoler
- gjenopprette det internasjonalt godkjente studietilbudet International Baccalaurea ved Kristiansand Katedralskole
Vest-Agder Høyre stiller seg positiv til forsøksordninger med kommunale videregående skoler.
Samferdsel
Et godt utbygd, sikkert og trygt samferdselsnett er viktig for en fortsatt positiv og aktiv utvikling av Vest-Agder fylke. I store deler av fylket er veinettet og bilen det viktigste fremkomstmiddelet. Der trafikkgrunnlaget er tilstrekkelig for en forsvarlig drift, må kollektivtilbudet - av miljø- og trafikksikkerhetshensyn - være en viktig faktor i trafikkavviklingen. I Vest-Agder bor 90% av befolkningen mindre enn en halvtimes reiseavstand fra E39. Stamveien tjener derfor ikke bare som en sentral stamvei, men også som en viktig regional- og lokal samferdselsåre.
Vest Agder Høyre vil arbeide for:
- opprusting/utbygging av E18/E39 til godkjent stamveistandard med 4, 3, og 2-feltsvei gjennom fylket slik trafikkgrunnlaget tilsier. Dette betyr 4-feltsvei fra Aust-Agder grense til Mandal, 3-feltsvei videre til Lyngdal og 2-feltsvei til Rogalands grense.
- at den utbygging som igangsettes i Listerregionen i den såkalte Listerpakken følges opp som planlagt
- gjennomføring av den viktige fastlandsforbindelsen til Hidra via alternativ bruk av fergetilskuddsmidler
- etablering av veiforbindelsen Bortelid - Bygland og forbindelse mellom dalførene Bortelid og Ljosland
- at fylkesveiene opprustes til en standard der de kan tjene sin viktige regionale rolle i distriktene på en mer tilfredsstillende måte enn i dag. For mange distriktsvirksomheter er fylkesveistandarden svært avgjørende for en tilfredsstillende konkurransemessig situasjon. Opprusting/utbedring av Rv 460 bør prioriteres.
- et tjenlig og godt kollektivtilbud. Høyre ønsker mer fleksible løsninger for kollektivtrafikken med tettere frekvens der hvor det bor mange mennesker og det er et godt trafikkgrunnlag, og bestillingstransport der det ikke er mulig å ha et tilfredsstillende rutetilbud.
- en best mulig utnyttelse av de ressurser som settes inn i kollektivtilbudet, både via fortsatt økning i ruter som anbudsutsettes, men også via langsiktige avtaler/kontrakter med transportørene der dette er mulig
- at bussmetroen i Kristiansand blir en suksess gjennom tilrettelegging av nødvendige tiltak i samarbeid med de aktuelle samarbeidspartnere
- et fortsatt høyt fokus på trafikksikkerhet. Dette vil gjelde fortsatt utbygging av gang- og sykkelveinettet, spesielt som skoleveier og langs tilfartsårene til/inn mot ny E18/E39, fysiske tiltak som har skadeforebyggende virkning og - ikke minst - holdningsskapende tiltak i et tett samarbeid med de ulike aktørene innen vei- og trafikksikkerhet.
- at regionen lykkes i det påbegynte arbeidet med regional overtakelse av Kristiansand Lufthavn Kjevik for å sikre lufthavnen konkurransedyktige forhold med et rutetilbud som konkurrerer for å gi landsdelen et best mulig flytilbud
- at jernbanen får en stadig mer sentral rolle i infrastrukturen for Sørlandet. Vi støtter det arbeidet som Jernbaneforum Sør driver med tanke på etablering av en SørVestbane mellom Oslo og Stavanger med sammenkobling mellom Sørlandsbanen og Vestfoldbanen og som betjenes med høyhastighetstog. Vi ser gjerne at utbygging og drift kan skje i et samarbeid mellom offentlige og private instanser. Det arbeides for at tilbringertjenesten til togstasjonene i fylket stadig bedres.
- at Kristiansand havn skal gis muligheter til å være et viktig trafikknutepunkt for intermodale transporter og med status som nasjonal havn og gi havnen en tidsmessig tilknytning til E18 og E39
- realiseringen av en formålstjenlig fellesterminal (Euroterminalen) i Kristiansand som et trafikknutepunkt for de ulike kollektivtrafikkformene som kan betjene de reisende
- at drosjetilbudet til blir så effektivt og tjenlig som mulig gjennom konkurranse innen næringen
Kultur
Gode kulturtilbud er viktig for landsdelens trivsel og utvikling. Kulturverdiene representerer en sammenheng mellom generasjonene, og gir oss en felles referanseramme. Det er viktig å stimulere til et godt samarbeid mellom offentlige og private aktører. Kommunene er svært viktige samarbeidspartnere.
Vest-Agder Høyre vil arbeide for:
- gode landsdelsinstitusjoner innen teater, musikk, kunst, kultur og naturhistorie i Kristiansand
- gode landsdelsarenaer for idrett
- å invitere sentrale myndigheter og næringslivet til å bevilge nødvendige midler til restaurering av krigsveteranskipet "Hestmanden"
- å videreutvikle et nasjonalt fyrmuseum på Lindesnes
- å sikre landsdelens fyr for allmenheten og legge til rette for bevaring, formidling og ny bruk av fyrstasjonene
- å styrke samarbeidet mellom næring og kultur
- å støtte frivillige organisasjoner
- å styrke bibliotektjenesten og utvikle et nærmere samarbeid med lokale biblioteker
- å stimulere de mange ulike festivaler på Agder
- å styrke museene i fylket
Hovedsatsingsområder bør være Nordberg Fort, Sjølingstad Uldvarefabrik, Bredalsholmen dokk- og fartøyvernsenter og Setesdalsbanen.
Næringsliv og sysselsetting
For Vest-Agder Høyre er et lønnsomt og aktivt næringsliv en av de viktigste faktorer for at vårt fylke skal være godt og trygt å bo i. Et næringsliv med en variert struktur gir trygge arbeidsplasser over hele fylket og bidrar også til sikring av et nødvendig, offentlig tjenestetilbud. Fylkeskommunen kan på ulike måter bidra til å legge forholdene til rette for et veldrevet næringsliv som gir økt verdiskaping og sysselsetting. Høyre vil gi utdanning og næringsliv gode rammevilkår slik at Sørlandet blir et attraktivt sted som sikrer eksisterende virksomheter sunne vilkår og tiltrekker seg nyetableringer. Primærnæringene har også en sentral rolle i bosettingen og distriktssysselsettingen i fylket vårt. Landbruk og fiskeri må selv være kreative i utviklingen av nisjeprodukter som kan sikre virksomhetene en nødvendig driftsmessig basis.
Vest Agder Høyre vil arbeide for å:
- prioritere næringslivssaker i den fylkeskommunale saksbehandlingen
- gi eksisterende næringsliv sunne og gode utviklingsmuligheter samt legge forholdene til rette for nyetableringer både innen mindre og større virksomheter
- tilrettelegge samarbeidskonstellasjoner mellom virksomheter som har tilgrensende fagområder blant annet gjennom næringshager
- få etablert statlige og private virksomheter i landsdelen når disse flyttes ut fra mer sentrale strøk
- vi vil arbeide for å etablere et gasskraftverk på Lista, samt utnytte de muligheter som ligger i anvendelse av gass, biobrensel og fornybar energi (vindkraft/varmepumpe)
- bygge ut små vassdrag i privat regi
- en sunn næringsutvikling innen næringer der landsdelen har spesielle fortrinn. Vi tenker her spesielt på utvikling av gode og og komplette produkter innen reiselivsnæringen, kompetanseutvikling/nettverksbygging innen aktuell næring, sikre kraftkrevende industri fortsatt gode rammevilkår og utnytte lokale fortrinn i treforedlings- og trebearbeidingsindustrien.
- utvikle Listerregionen til en robust region med felles bo- og arbeidsmarked, blant annet ved å støtte opp om aktivitetene knyttet til Lista Flypark, f. eks. som godsflyplass
- sikre bosettings- og næringsutviklingen i lokalsamfunnene ved å beholde kombinasjonsbruk, samt holde i hevd dyrket og dyrkbar jord
- gi havbruksnæringens ulike deler konkurransedyktige vilkår og stimulere til videreforedling av produktene lokalt
- praktisere en positiv holdning til spredt bolig- og hyttebygging
- gjøre prisfastsettelse av landbrukseiendommer til en sak mellom kjøper og selger som skal behandles på samme måte som andre eiendomsoverdragelser
Helse og omsorg
Vest-Agder Høyre vil gi et godt og likeverdig behandlingstilbud til fylkets innbyggere. Vi vil støtte helsefremmende tiltak og vil gi høy prioritet til helsebyggende arbeid. Høyre vil at det offentlige skal ha hovedansvaret for det vesentlige i helsepolitikken. Samtidig må det legges til rette for private løsninger og friere valg for å bedre innbyggernes tilgang på helsetjenester.
Høyre vil arbeide for å:
- ha full åpenhet i helseforetaket
- styrke samarbeidet og informasjonen mellom ulike forvaltningsnivåer slik at man kan gi bedre behandling og yte bedre service innen barnevernet, psykiatrien, tannhelsetjenesten og rusomsorgen
Høyre vil at Vest-Agder skal bli et enda bedre fylke å bo i og at innbyggere skal føle trygghet for liv, helse og eiendom. Høyre ønsker at fylket skal gi alle mulighet til å delta i menneskelige fellesskap som gir et rikere liv. Høyre vil at barn og unge skal få et trygt oppvekstmiljø og gode utviklingsmuligheter
Areal og miljø
Vest-Agder Høyre vil sikre at fremtidige generasjoner får de samme muligheter til naturopplevelser og velstand som dagens. Forvaltningen av naturen er en forpliktelse på tvers av generasjonene. Ren luft og rent vann er de viktigste bidrag for menneskenes helse og trivsel. Høyre vil prioritere arbeidet med å sikre dette. Mulighet for naturopplevelser er viktig for folks naturforståelse og miljøengasjement. Sikring av naturområder er derfor viktig. Vest-Agder Høyre mener at den private eiendomsrett er den som best sikrer en forsvarlig forvaltning av naturområder. Private grunneiere har personlig interesse av å forvalte sin eiendom i et langsiktig perspektiv slik at verdiene holdes i hevd. Vest-Agder Høyre vil være tilbakeholden med inngrep i den private eiendomsretten. Der hvor det offentlige griper inn med vernevedtak, mener Vest-Agder Høyre at grunneierne må sikres full erstatning for redusert bruksverdi. Frivillige avtaler mellom staten/offentlig sektor og grunneiere vil være et alternativ til tradisjonelt vern. Vern må ikke hindre næringsvirksomhet som ikke belaster naturen og lokale interesser må bli hørt. Arealplaner er et av kommunenes viktigste virkemidler for å styre utviklingen i ønsket retning. Fylkeskommunal overprøving av kommunale arealplaner er et anslag mot lokaldemokratiet.
Vest-Agder Høyre vil:
- respektere kommunale vedtak i plansammenheng og bare unntaksvis - når sentrale, regionale interesser står på spill - benyttes innsigelsesinstrumentet
- arbeide for fortsatt kalking av aktuelle vassdrag i fylket
- la lokale myndigheter avgjøre bygging og aktivitet i strandsonen
Regional utvikling
Høyres overordnede mål er å fjerne fylkeskommunen som eget forvaltningsnivå. Men inntil så skjer må Sørlandet markere sin posisjon som en sentral og viktig landsdel. I denne prosessen er det positivt og nødvendig med et nært samarbeid med våre nabofylker. Vest-Agder Høyre ser det som naturlig at Agderfylkene slås sammen i én region. Et samlet Sørland vil utgjøre en mer funksjonell og bærekraftig enhet. Det vil bidra til en god samordning av ressurser og samhandling med næringsliv, kommuner, kompetanseinstitusjoner og regional statsforvaltning innenfor et geografisk område som naturlig hører sammen.
Fylkekommunen skal ha regionalt ansvar for samfunnsutviklingen i eget fylke, og i landsdelen forøvrig. Det internasjonale arbeidet må forankres i planer og strategier. Sørlandet må tilpasse seg utviklingen i Europa. Det må vurderes om landsdelens næringsliv er tjent med - i et samarbeid mellom flere aktører - å opprette et felles kontor i Brüssel.
Offentlig sektor er inne i en omstillingsprosess hvor hensikten er å modernisere, effektivisere og forenkle, blant annet gjennom virkemidler som konkurranseutsetting, nye organisasjonsformer og markedstilpassing.
Vest-Agder Høyre ønsker at fylkeskommunen skal ha et godt samarbeid med kommunene og vil bidra til å etablere/utvikle interkommunale samarbeidsløsninger.
E18, E39, Kyststamveien, Nordic Link-samarbeidet og riksvei 9 (Kristiansand - Haukeli) er av stor betydning for landsdelens næringsutvikling. Dette må kontinuerlig understrekes overfor sentrale myndigheter for å oppnå høyere status.
Høgskolen i Agder skal videreutvikles til å bli Agder Universitet. Det er nødvendig at alle krefter i landsdelen står samlet om dette målet. Båndene mellom høgskolen og næringslivet må styrkes. En effektiv og kontinuerlig påvirkning av de rette miljøer er helt nødvendig for at vi skal lykkes. Det må legges til rette for et samarbeid om desentraliserte høgskoletilbud i Listerregionen. Befolkning og arbeidsliv må ha lett tilgang på utdanning.
Sentrale myndigheter skal bidra økonomisk til kommunesammenslåinger, eventuelt deling av kommuner der det er tjenlig.
