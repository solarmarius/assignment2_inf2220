
30.04.03
FrP
FrP fremmer forslag om selskapsskatten
Stortingsrepresentantene Siv Jensen, Per Sandberg, Per Erik Monsen og Gjermund Hagesæter fremmet i dag forslag om at deler av selskapsskatten skal tilfalle kommunene der selskapene er etablert. Forslagsstillerne ønsker et system der deler av selskapsskatten blir behold av de kommuner der bedriftene er etablert og verdiskapningen skjer.
Forslagsstillerne konstaterer at vedtaket som ble gjort i 1998, om at selskapsskatten i sin helhet skulle tilfalle Staten, har medført at deler av næringslivet nå opplever at kommunene i mindre grad legger til rette for nyetableringer av bedrifter.
Dette er en utvikling som kan ha medført færre nyetableringer, mindre verdiskapning og større arbeidsledighet enn situasjonen kunne ha vært dersom kommunene hadde hatt et økonomisk incitament for å legge til rette for næringslivsutvikling.
Næringslivet er avhengig av kommuner som er opptatt av å legge til rette næringsområder og være serviceinnstilt. Ved at selskapsskatten ble overført til staten, mistet kommunene et økonomisk incitament for å bidra til dette.
Det er nå på høy tid at Stortinget gjør om sitt vedtak om at selskapsskatten i sin helhet skal tilfalle staten. Omlegging bør skje snarest slik at kommune får beholde sin del av selskapskatten fra og med budsjettåret 2004.
