
9. november 2001
Stortingsrepresentant Dagrun Eriksen, i Familie- kultur og adm.komiteen
Bra for barnehager og familievern!
- Jeg er spesielt glad for den offensive barnehagesatsingen samarbeidsregjeringen i dag presenterer. Barnehagene får 1 milliard kroner i økte overføringer neste år. I tillegg kommer prisjustering av driftstilskuddet med 170 millioner kroner. Dette uttaler Dagrun Eriksen, medlem i Familie, kultur og administrasjonskomiteen.
Dette viser at Samarbeidsregjeringen mener alvor når vi snakker om en reell valgfrihet for barnefamiliene. Forrige gang Kristelig Folkeparti var i regjering ble kontantstøttereformen innført. For at valgfriheten skal bli reell må vi nå raskt få full barnehagedekning og lavere foreldrebetaling. Samarbeidsregjeringen har her vist at den virkelig vil sette barna i sentrum for familiepolitikken.
Det er også veldig positivt at KrFs nye Barne og familieminister ser behovet for en opprustning av familievernkontorene. Samarbeidsregjeringens forslag innebærer at bevilgningen til kompetansetiltak i familievernet blir tilnærmet doblet. Familievernet står overfor store utfordringer bl.a. når det gjelder familier med barn med atferdsproblemer, familier med barn med funksjonshemminger og familier med minoritetsbakgrunn. Det er derfor behov for et familievern som møter familiene med de behovene de har, når de trenger det. På bakgrunn av disse utfordringene er det viktig å legge til rette for kompetanseutvikling og utvikle samarbeidet med andre tjenestetilbud i fylkeskommunen, sier Dagrun Eriksen.
