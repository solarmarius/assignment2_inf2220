
Stortinget, 29.juni 2005
Stortingsrepresentant Eli Sollied Øveraas, Senterpartiet
Senterpartiet - på parti med distrikta!
I samband med haustens stortingsval, vil Senterpartiet setje fokus på distriktspolitikken. Vi ynskjer ein politikk som vil bidra til betre muligheiter for folk og næringsliv i heile landet. Dagens sentraliseringspolitikk og einsidige marknadstenking, skal erstattast av desentralisering og like vilkår for heile landet.
Frå -80 talet og fram til i dag, har dei regionale forskjellane auka kraftig. Ikkje mindre enn 12 fylke, inklusiv Møre og Romsdal, hadde ei netto utflytting i 2003. Til samanlikning ser vi at innflyttinga til fylka på det sentrale Austland, er svært stor.
Både når det gjeld Statens verksemd og Statens investeringer, ser vi ein klar trend, og det har
skjedd ei konsekvent sentralisering av sysselsettinga i statleg sektor. Osloregionen har i løpet av ein 20-års periode hatt størst vekst i tilsette innan statleg sektor, medan bygd- og bygdebyregionane har hatt ein relativ kraftig nedgang!
Når det gjeld statlege investeringer, går 55 pst til Oslo og Akershus.
Dette er Stortinget vel kjent med. Medan Senterpartiet har kjempa for ein meir aktiv distriktspolitikk, har stortingsfleirtalet og Samarbeidsregjeringa arbeidd for ein heilt anna politikk.
Senterpartiet vil innføre ein såkalla "sevicegaranti. Dette skal i første omgang omfatte post, tele og elektrisitet. Difor vil vi foreslå ei kompensasjonsordning overfor dei innbyggarane som ikkje får dei tilboda dei har krav på. Det kan gjelde vegar som er uframkomelege, forseinka post, langvarige starumbrot og eit telenett som ikkje fungerer.
Senterpartiet vil også innføre ein nærleiksgaranti for fødetilbod og akutthelseteneste. Alle innbyggarar, uansett kvar dei bur i landet, skal ha rett til ein grunntryggleik og eit godt helsetilbod! Og vi ynskjer å stille krav til forsvarleg reaksjonstid for ambulanse i heile landet!
Senterpartiet vil og opprette 300 nye politistillinger i distrikta. På den måten vil vi få ei langt meir akseptabel responstid for innbyggarane.
Skal vi få ein aktiv næringsutvikling i distrikts-Norge, er tilgang på risikokapital avgjerande. Senterpartiet vil difor styrke eksisterande ordninger for nyetablering, og vi meiner at 20 mrd kroner må setjast av i ein kapitalbase til regionale næringsfond.
Senterpartiet er krystallklar på at det er fornuftig og realistisk å flytte om lag 6000 statlege arbeidsplassar ut frå Oslo i komande fireårsperiode!
Senterpartiet vil og bruke skatte- og avgiftspolitikken aktivt og målretta for å gi betre lønnsemd i jordbruket.
Undersøkelser viser at nærare 80 pst av det norske folk meiner samfunnet må satse meir på å oppretthalde busetnaden i distrikta. Til samanlikning er det kun om lag 10 pst som meiner det bør satsast mindre!
Det viser at folk ønsker ein tøffare distriktspolitikk.
Difor treng landet eit sterkt Senterparti i ei ny regjering!
