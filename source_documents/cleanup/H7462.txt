
PROGRAMMET 2003 - 2007
HEDMARK ARBEIDERPARTI
Å skape og å dele
Vår menneskelige skaperkraft legger grunnlaget for vår velferd og våre muligheter til å leve meningsfylte liv. Viljen til å dele er grunnlaget for et rettferdig samfunn. Når vi ikke greier å dele rettferdig, blir vi over tid dårligere til å skape. Mister vi evnen til å skape, blir det mindre å dele.
Det er sammenheng mellom individuell frihet og et sterkt fellesskap. Gode fellesløsninger gir alle bedre muligheter til å bestemme over sitt eget liv. Alle skal ha muligheten til å arbeide, og en lønn å leve av.
Hedmark Arbeiderparti vil fortsette arbeidet med å forbedre hverdagen for befolkningen, og sikre god velferd for alle. Folk skal føle trygghet i alle faser av livet.
Barn skal ikke oppleve fattigdom, skolene skal settes i stand, og ungdom skal ha råd til å skaffe seg egen bolig. Eldre og syke skal få den pleien de trenger. Vi vil fortsette kampen mot narkotika og misbruk av rusmidler. Vi vil bekjempe vold og kriminalitet.
Arbeiderpartiet vil at mennesker i Hedmark skal ha den samme muligheten til et godt liv uavhengig av bosted.
Vi vil noe med innlandet
Hedmark er ikke tjent med å stå alene. Vi må øke vår konkurransekraft overfor Oslo-området. Derfor vil vi arbeide mer sammen med Oppland, som vi har mye til felles med.
Sammen med Oppland kan vi bringe visjonen om et universitet i Innlandet til konkrete resultater. Som allierte kan vi stå sterkere i kampen for at Innlandet skal få en større andel av nasjonens samferdselsbevilgninger. Sammen kan vi makere Innlandet som en spennende region, med felles identitet.
Befolkningen i Hedmark ønsker mer attraktive byer og tettsteder. Samtidig sliter landsbygda med fraflytting. Hedmark Arbeiderparti vil møte begge utfordringene. Vi vil utvikle byene og tettstedene, samtidig som vi vil motvirke avfolkningen i distriktene.
Byene og distriktene har ulike roller for verdiskapning. De representerer ulike verdier i samfunnet - kulturelt og ressursmessig. Vi bygger mye av vår rikdom på utnyttelse av naturressurser som finnes i distriktene. Samtidig tilbyr byer og tettsteder tilbud om handel og tjenester, som også omlandet er tjent med.
Hedmark Arbeiderparti vil bygge på styrken til både by og land.
Økt trafikksikkerhet - redusert reisetid.
I vårt vidstrakte fylke er flertallet avhengig av personbil. Vi må ha et moderne vegnett, for å sikre bedriftenes verdiskapning og befolkningens velferd. Hedmark har kun landbasert transportmulighet, og Hedmark Arbeiderparti mener derfor det er svært viktig å sikre både vei og bane som transportmulighet i fylket.
Hovedvegene i Hedmark knytter Sør- og Midt-Norge sammen. Derfor har fylket en stor andel gjennomgangstrafikk, som er en tung belastning for vegnettet og en del byer, tettsteder og boligområder. Slike belastninger ønsker vi ikke. Hedmark Arbeiderparti vil arbeide for økte bevilgninger til riksvegnettet i fylket.
Prognosene forteller at trafikken på vegene vil fortsette å øke. Dette øker også risikoen for ulykker, hvis vi ikke gjør noe med vegene. Det er en grense for hvor mye vi kan øke sikkerheten med reduserte fartsgrenser. På sikt er det bare bedre veger som kan verne flere liv og lemmer i trafikken.
Der hvor folk bor tett, må vi bruke muligheten til å styrke kollektivtransporten. Satsing på buss og tog letter presset på vegnettet, og demper belastningen på miljøet. Vi må bli bedre til å planlegge nye utbyggingsområder, slik at det blir enkelt og naturlig for flere å velge buss framfor personbil.
Vi må planlegge byer og tettsteder for å dempe veksten i transportbehovet. Nye utbyggingsplaner må i større grad gjøre det lettere og tryggere å ta seg fram for myke trafikkanter.
Den transportkorridoren som står først på prioriteringen i Hedmark er Oslo - Gardermoen - Kongsvinger og videre til Sverige. En løsning på RV 2 må komme raskt. Jernbanetilbudet mellom Oslo og Stockholm må utvikles videre, samtidig som det må finnes gode løsninger for lokaltogtrafikken mellom Oslo - Kongsvinger - Karlstad.
En stor utfordring framover er å kanalisere trafikk til kontinentet utenom Oslo og de sentrale Østlandsområdene. For å løse dette er transportkorridoren Østerdalen, Solør, Kongsvinger og videre mot Sverige viktig. Rørosbanen, RV 3, RV 20 og RV 2 må rustes opp for denne transporten. I dag fører gjennomgangstrafikken på denne korridoren til en umulig trafikksikkerhetssituasjon på RV 3, samtidig som næringslivet i Hedmark og nordover svekker sin konkurransekraft.
E 6 er den viktigste transportkorridor til Mjøsregionen. Men også for turisttrafikken til Trysil er E 6 viktig. Trafikksikkerhetssituasjonen på E 6 er urovekkende, samtidig som det er perioder med kapasitetsproblemer. En videreutvikling av en smal firefeltsvei er helt nødvendig. Med et mulig nytt OL vil betydningen av denne veien forsterkes ytterligere.
Hedmark har det nest største fylkesvegnettet i landet. Disse vegene er viktige for bosetting og næringsliv. Vedlikehold og standardheving av fylkesvegene blir viktige utfordringer i kommende periode.
Hedmark Arbeiderparti vil arbeide for:
fortsatt satsing på vei og bane
rask utbygging av:
· Rv. 2
Rv. 3
Rv. 20
E 6
arbeide mot storting og regjering for å frigjøre midler til opprusting og vedlikehold av fylkesveinettet
Rørosbanen
· Helse - et likeverdig tilbud for alle
Helse er mer enn behandling av sykdom. Forebygging av sykdom og skade er viktig.
Trafikkskader, tobakk, rusmidler og et for stillesittende liv er områder som fører til sykdom og skade. Det er gode muligheter for å forebygge.
Hedmark Arbeiderparti vil intensivere arbeidet med forebygging innenfor disse områdene i de videregående skolene.
Det er et mål for Hedmark Arbeiderparti at færre blir drept i trafikken, færre elever i videregående skole skal røyke og elevene i videregående skole skal i gjennomsnitt være bedre i form om fire år.
Helsevesenet er inne i en stor omstilling. For Hedmark Arbeiderparti er det viktig at forandringen skal ha flere mål enn effektivitet og mer helse for hver krone. Vi vil ha et likeverdig tilbud for alle og tilstrekkelig nærhet til tjenestene.
Alle skal ha samme rett til helse- og omsorgstilbud, uavhengig av hvor de bor eller hvor velstående de er. Dette kan vi bare få til med en klar offentlig styring av helsevesenet. Offentlige sykehus må ha best mulig kvalitet og få slutt på ventelistene.
Omstillingene i offentlig eide sykehus skjer i full åpenhet overfor ansatte og samfunnet. Derfor må styremøtene i helseforetakene være åpne for presse og alminnelige tilhørere. Åpenheten er viktig for å bygge tillit til det offentlige helsevesenet.
For å sikre gode og trygge ordninger i omsorgsyrkene, må det bygges flere sykehjem. Vi må beholde offentlige hjemmehjelpsordninger, slik at de som har behov for nødvendig stell og pleie får en hjelpende hånd når de trenger det.
Hedmark Arbeiderparti vil arbeide:
for en aktiv forebyggingsstrategi overfor ungdom i den videregående skole på trafikksikkerhet, tobakk, rusmidler og fysisk aktivitet
for å sikre nærhet til viktige helsetilbud, som fødetilbud og behandling av kronisk syke
mot bruk av markedsmekanismer i finansiering og organisering av helsetjenester
for åpenhet i helseforetakene
for gratis måltid for elever i grunnskolen
for at tannhelsetjenesten for prioriterte grupper må være et offentlig ansvar
for gode tilbud til voldsutsatte og incestofre
· Kultur - noe å leve for
Kulturen skal være for alle og aldri snevres inn til å gjelde en begrenset gruppe.
Kultur rommer mange dimensjoner. Den rommer både det lyse og lette, og det tunge og vanskelige. Kultur stiller krav til og utfordrer egen tanke og eget engasjement. Den gir også mulighet til avkobling og refleksjon.
Arbeiderpartiet mener kulturlivet må gjenspeile det kulturelle mangfoldet i dagens Hedmark, samtidig som vår historiske kulturarv ivaretas. I dette vil vi også ta vare på minoritetenes muligheter til å beholde eget språk og kultur.
Kulturtilbudet er en av de viktigste forutsetningene for å få til god utvikling, bosetting og livskraftige lokalsamfunn. Dagens mennesker vil vite hvor variert og godt kulturtilbudet er før de velger å etablere seg på et nytt sted. Slik blir kultur både viktig i seg selv, samtidig som kulturen blir et virkemiddel for å nå andre mål.
Hedmark Arbeiderparti vil:
satse på de frivillige organisasjonene
videreutvikle Hedmark Teater, Turneorganisasjonen for Hedmark, Hedmark Kunstsenter og Musikerordningen for Hedmark
støtte lokale og regionale kulturarrangementer i fylket
ha et aktivt vern av utvalgte kulturminner og kulturmiljøer
ha et sterkt fokus på industrikulturen og industriens historie, minoritetskultur og arbeiderbevegelsens historie og framvekst i Hedmark
arbeide for at statlige myndigheter tar ansvaret for kostnadene når det blir gitt pålegg om å utføre arkeologiske undersøkelser
videreutvikle museene til å bli aktive samfunnsinstitusjoner
stimulere til en "kulturell skolesekk" som gir barn og unge del i viktige kulturopplevelser og aktiviteter
støtte opp om arbeidet med å etablere informasjonsvirksomhet knyttet til nasjonalparkene
· Det gode arbeid - i hele fylket
Muligheten for arbeid er en forutsetning for bosetting og for velferd i alle deler av Hedmark. Voksne har behov for den tryggheten som en sikker jobb og inntekt gir. Det offentlige fellesskapet trenger et nyskapende og lønnsomt næringsliv, fordi dette gir grunnlaget for å drive skolene, omsorgen og andre velferdstjenester.
Arbeiderpartiet mener at Hedmark bare kan utvikles på en god måte hvis hele fylket tas i bruk. Distrikter, tettsteder og byer utvikles best hvis de gjensidig er til støtte for hverandre. Det må politisk vilje og styring til for at dette skal lykkes.
Hedmark Arbeiderparti registrerer at debatten om kommune og kommunestørrelser har blitt en diskusjon preget av økonomi og effektivitet. Dette blir en for snever innfallsvinkel.
Spørsmålet dreier seg først og fremst om avstander, både geografiske og mellom de som styrer og folk flest. Folks nærhet til sine valgte politikere og muligheten til å trekke vanlige mennesker med i kommunenes styre og stell er en grunnleggende demokratisk verdi som vi ikke må miste.
Hedmark Fylkeskommune skal være en drivkraft for å stimulere til nyskaping og nye etableringer. Samtidig skal fylkeskommunene være det organ som binder sammen offentlig ressursbruk for næringsutvikling. Dette må skje i tett og konstruktivt samarbeid med fylkets kommuner, næringsliv, høgskole og andre offentlige etater på ulike nivå. En del av de økonomiske midlene til regional utvikling må gis som tilførsel til kommunale næringsfond.
Kulturbasert næringsutvikling er ei ny næring i sterk vekst. Hedmark med mange av sine "historier" har store muligheter. Hedmark AP vil legge til rette for å satse strategisk på kultur som et næringspolitisk virkemiddel. Dette for å skape lokal identitet, tilhørighet og opplevelser.
Det er mange som vil virkeliggjøre en drøm om å starte sin egen virksomhet. Hedmark Arbeiderparti ønsker at de skal lykkes. Men det er ikke nok å ha en ide. Nye bedrifter trenger tilførsel av kapital og kompetanse, hvis de skal overleve. Det offentlige - representert ved Statens Nærings- og Distriktsutviklingsfond (SND) - må være en støtte for de som etablerer seg. Dette er viktig for Hedmark Arbeiderparti
Landbruket er viktig for Hedmark - ikke bare fordi fylket har store arealer med dyrket jord og produktiv skog. Råstoffene fra landbruket er grunnlaget for det meste av vår industri. Næringspolitikken må derfor støtte opp om et aktivt landbruk, hvor det må være rom for varierte produksjoner og bruksstørrelser.
De store beiteressursene i Hedmark er viktige for bosettingen i distriktene. Derfor må sentrale myndigheter ikke opptre for ensidig når de skal peke ut nasjonens kjerneområder og soner for rovdyr.
Hedmark Arbeiderparti vil:
arbeide for at hele Hedmark tas i bruk til næring og bosetting
bidra til at det blir utarbeidet en "Strategisk plan for utvikling av Innlandet"
bidra til at SND, fylkeskommunen i sin nye partnerskapsrolle og kommunene inngår forpliktende avtaler om konkrete utviklingstiltak og næringsutvikling
at deler av de pengene som stilles til rådighet for næringsutvikling i Hedmark fordeles videre til kommunale næringsfond
arbeide for at det i Hedmark blir utarbeidet og vedtatt en egen strategiplan for landbruket. Planen må omfatte et forpliktende partnerskap mellom fylkeskommunen, staten v/ fylkesmannen og kommunene.
styrke den framtidige reiselivssatsinga i fylket gjennom partnerskapsavtaler mellom den enkelte kommune eller samarbeidende kommuner, fylkeskommunen og SND.
sikre at Hedmark fortsatt kan benytte rike utmarksbeiter til bufe og ikke blir en region øremerket for norsk rovdyrforvaltning på grunn av sin lange, felles grense med Sverige.
bidra til at det sentrale politiske miljøet tar en gjennomgripende debatt om kommuners og fylkeskommuners økonomi i forhold til det å gi det tjenestetilbudet som er pålagt. Debatten må også avklare sammenhengene med et framtidig og levende lokaldemokrati.
motsette seg kommunesammenslåinger som tvinges fram gjennom økonomiske innstramninger. Eventuelle sammenslåinger må skje frivillig. Kommunenes befolkning bør dessuten avgjøre spørsmålet selv gjennom en rådgivende folkeavstemming.
arbeide for at forhandlingene i WTO (World Trade Organisation) ikke ender opp med en dramatisk nedbygging av Hedmark - jordbruket.
· Dette må skje gjennom et sterkt tverrpolitisk engasjement for å sikre innlands-jordbruket.
De eldre - en viktig ressurs
Hedmark har en større andel eldre i sin befolkning enn andre fylker. Det er en viktig ressurs for fylket. Hedmark trenger en bevisst politikk for eldre og eldres situasjon. Hedmark Arbeiderparti mener politikken for eldre må ta utgangspunkt i den enkeltes situasjon og behov. De eldre må gis mer innflytelse.
Det er viktig å godta at eldre vil leve sitt liv på forskjellig vis. Noen ønsker å ta ut sine pensjonsmuligheter tidlig, mens andre vil arbeide lengst mulig. Atter andre ønsker seg en fleksibel løsning med noe pensjon og noe arbeid. Det må være et ansvar for det offentlige å sørge for at alle eldre har en mulighet til sosialt samvær, møteplasser og kulturtilbud. Ikke alle har helse, økonomi og sosialt nettverk til å mestre dette selv.
Mange opplever i dag usikkerhet rundt framtidig pensjon. Det er viktig å ta inn over seg de saklige innvendingene som kommer i forhold til dagens pensjonsordninger. Alle skal sikres en pensjon det går an å leve av, selv om de ikke har hatt inntekt. Det kan vi få til ved å beholde folketrygden som grunnlag. Men ytelsene må også stå i et visst forhold til tidligere arbeidsinntekt. Det er et viktig prinsipp for Arbeiderpartiet at forskjell i forventet levealder ikke skal gi kvinner dyrere pensjonsordninger enn menn.
Hedmark Arbeiderparti vil ha en god og trygg ordning for hjelp i hjemmet og nødvendig stell og pleie. Derfor må det arbeides målrettet for å sikre at Stortinget stiller nødvendige midler til rådighet for kommunene.
Hedmark Arbeiderparti vil:
arbeide for at partiets lister til kommune - og fylkestingsvalg like selvfølgelig skal ha med eldre kandidater som yngre
bidra til at kommune - og fylkeskommunen som arbeidsgiver har en god seniorpolitikk der arbeidstakere sikres en fleksibel overgang til pensjon og en individuelt tilpasset nedtrapping fra yrkeslivet
arbeide for at det lovfestes at pensjonene skal reguleres i takt med den alminnelige inntektsutvikling
bidra til at petroleumsfondet brukes til å lage et pensjonsfond, slik det opprinnelig var tenkt med folketrygdfondet
sikre de eldre og pleietrengende trygghet ved at omsorgssektoren, hjemmehjelpsordninger og sosialt kontaktnett videreutvikles
· Ung i Hedmark - lik rett til utdanning
Ungdommen er framtida for Hedmark. Mange reiser ut for å ta utdanning etter videregående skole. Mange kommer også tilbake og beriker fellesskapet med ny kunnskap og nye ideer. Hedmark Arbeiderparti vil at enda flere skal komme tilbake. Vi vil gjøre det mer attraktivt for unge familier å slå seg ned i fylket.
Hedmark skal være et kompetansefylke, som skal ligge langt framme i utdanning, kompetanse, næringsutvikling og nyskapning. Vi vil ha god kvalitet på utdanningene. Den offentlige skolen skal gi alle de samme mulighetene. Mange skoler er gamle og nedslitte. Hedmark Arbeiderparti mener staten skal bidra med mer penger til opprustning av skolene.
Utdanningen i offentlige skoler skal være gratis. Vi vil ha gjeninnført ordningen med gratis utleie av læremidler i den videregående skolen. Elever ved yrkesfaglige studieretninger skal sikres gratis utstyr og materiell.
Hedmark Arbeiderparti vil at alle som ønsker lærlingeplass skal ha lovbestemt krav på å få dette og at finansieringen fra staten bedres. Lærlinger må få samme adgang til å bruke skolehelsetjenesten og få samme reiserabatter som elevene. Lærlingene må også få den samme retten til politisk fravær. Alle lærlinger skal ha krav på veileder under læretiden.
For Hedmark Arbeiderparti er det viktig å jevne ut de teknologiske klasseskillene mellom de som har god tilgang til IKT-utstyr og de som ikke har det. Alle elever må få tilang til PC, de må få egne områder på skolenes nettverk for å lagre eget arbeid, og de må få egen e-posttilgang. Alle skolebiblioteker skal ha et godt IKT-tilbud, som må stå til disposisjon for elever hele dagen, også etter skoletid.
Høgskolen i Hedmark er en av de viktigste institusjonene for et fylke som vil være ledende på kunnskap og kompetanse innen utvalgte områder. Når høgskolen arbeider for å bygge opp sin kompetanse for å nå visjonen om et innlandsuniversitet, er det nødvendig at regionen støtter dette arbeidet organisatorisk og økonomisk.
Hedmark Arbeiderparti vil:
at videregående skole skal være et godt sted for alle elever
arbeide for å styrke helsesøstertilbudet og rådgivningstjenesten på de videregående skoler
arbeide aktivt mot mobbing i skolen
styrke arbeidet for de med skrive - lese eller regnevansker
arbeide for utlånsordning for læremidler og stipend til utstyr på yrkesfaglige linjer
gjøre teoretiske fag på yrkesfaglige linjer mer yrkesrettet og bedre kvaliteten på fagopplæringen og oppfølgingen av lærlingene
arbeide for at alle skal ha et godt IKT - tilbud
arbeide for å bedre kvaliteten i norskopplæringen og oppfølging av barn og ungdom med innvandrerbakgrunn
arbeide for å styrke voksenopplæringen i fylket
arbeide for realiseringen av et innlandsuniversitet
motivere for at flere ungdomsboliger blir bygd
oppmuntre ungdom som vil skape nye arbeidsplasser innen nye bransjer, som musikk, film og digitale medier
arbeide for et utvidet ungdomskort som også omfatter kultur
åpne de videregående skolene i Hedmark for frivillige ungdomsorganisasjoners informasjonsvirksomhet
· Energi.
Hedmark fylke har betydelige vannkraftressurser som produserer energi uten å forurense.
Samtidig bor befolkningen spredt og gir en kostnadskrevende utbygging og vedlikehold av linjenettet som skal forsyne befolkningen med strøm. Tilgang på nødvendig energi til en rimelig og forutsigbar pris er et offentlig ansvar. Dette kan ikke alene overlates til markedet.
Det må være et mål at styring og kontroll med samfunnets energiressurser også i framtida ligger hos offentlige eiere.
Det siste året har dessuten vist oss at prissystemet for strøm må være slik at det motiverer til energisparing og valg av miljøvennlige, alternative energiløsninger.
Hedmark Arbeiderparti vil:
at energiproduksjon og vannkraftressurser fortsatt skal eies og styres av det offentlige. Hedmark Fylkeskommune og primærkommunene må derfor være viktige eiere i regionens og innlandets energiverk, og målet om å skape et slikt sterkt energiverk må fortsatt gis høy prioritet.
bidra til at det innføres et "to - pris" system på strøm, slik at et vanlig husholdningsforbruk har en lavere pris.
arbeide for at det innføres tilskuddsordninger som gjør det lettere å velge mellom miljøvennlige, alternative energiløsninger. Dette er god investering for framtida og kommende generasjoner.
arbeide for at Hedmark skal bli et foregangsfylke i bruk av bio-energi.
·
