
23.09.02
KrFU
Viktig kamp mot mobbing!
Mobbing er eit av dei sterkaste angrepa på menneskeverdet og likeverdet. Regjeringa sin offensive kampanje mot mobbing i skulen er difor naudsynt og gledeleg, uttalar Per Steinar Osmundnes, leiar i KrFU.
Noko av det viktigaste vi kan tilby barn og unge er ein trygg og god opplæringsinstitusjon. Det er difor avgjerande at skulen vert ei frisone for mobbing. Mobbing er ein alvorleg trussel for trivselen i skulen, og dermed også læringsmiljøet.
Statsminister Bondevik lanserte nyleg at regjeringa saman med representantar frå ein brei allianse vil skrive under på eit manifest for å gje barn i skulen vern. Dette saman med eigne temamøte om mobbing, og innføring av eit program mot mobbing i skulen, er dei viktigaste bidraga frå regjeringa si side for nullførekomst av mobbing. KrFU har lenge kjempa for nulltoleranse for mobbing, og er glade for at regjeringa delar ambisjonane til ungdomspartiet.
Det hjelper ikkje å ha god kvalitet i skulen dersom ikkje elevane som går der fungerar og trivst. Den offensive kampen mot mobbing er eit historisk steg for å hjelpe dei 40.000 barna som i dag vert mobba i den norske skulen, avsluttar Osmundnes.
