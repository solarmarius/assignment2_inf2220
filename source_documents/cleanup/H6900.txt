
18.03.03
Morten Lund (Sp)
Skattefritak for gratis månedkort ble avvist
Det nytter ikke bare å påpeke helsefaren ved bylufta. Det nytter ikke bare å ønske seg at flere reiser kollektivt framfor å kjøre bil til jobben. Det trengs handling både gjennom bruk av stimulanser og restriksjoner. Senterpartiet fremmet i dag derfor forslag om at arbeidsgivers betaling av månedskort skal gjøres skattefri, som en del av en offensiv strategi for å bedre bylufta og for å få flere til å reise kollektivt.
- Senterpartiet ønsker med dette forslaget å forebygge negative påvirkninger på helse og miljø som gir problemer for den enkelte, og store utgifter på offentlige budsjetter. Slik forebygging er lønnsomt for samfunnet, sa Morten Lund finanspolitisk talsmann i Senterpartiet i Stortinget i dag.
- Dessverre har Regjeringen vært uvillig til å bidra med å tallfeste de kostnadene som et slikt forslag vil bidra til å redusere. Vi mener skattelette for å stimulere til å reise kollektivt vil ha dobbel effekt fordi folk verdsetter lavere skatt, og fordi staten med et slikt tiltak gir et sterkt signal om hvilken utvikling man ønsker. På den annen side er det dobbelt uheldig når skattelette gis på en måte som øker uheldig adferd. Gratis parkering som skattefritt frynsegode er et slikt eksempel, sa Lund i debatten.
- Senterpartiet mener det er rett å bruke skatte- og avgiftssystemet for å påvirke samfunnsutviklinga fordi erfaringer viser at slike incentiver er effektive for å påvirke folks adferd. Særlig for å påvirke adferden i positiv retning i helse- og miljørelaterte spørsmål. Senterpartiets forslag handler om begge disse forhold: Et bedre bymiljø med mindre forurensing gir bedre helse, avsluttet Lund.
- Forslaget fikk dessverre bare Senterpartiets stemme denne gang, men vi vil invitere til større enighet ved senere anledning, for eksempel når meldingen om folkehelsepolitikken kommer til behandling.
