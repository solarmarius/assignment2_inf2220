
12.03.03
Jens Stoltenberg
Brev til Bondevik
Jeg viser til den orientering finansministeren har gitt Stortingets EØS-utvalg vedrørende ESAs kritikk av ordningen med differensiert arbeidsgiveravgift. Arbeiderpartiets stortingsgruppe har med bekymring merket seg at Regjeringen offentlig har gitt uttrykk for at den vil rette seg etter ESAs vurdering av at avgiften er i strid med konkurransereglene, uten at den har funnet det nødvendig å ta nærmere kontakt med partiene i Stortinget for å drøfte hvordan situasjonen bør håndteres.
Graderingen av arbeidsgiveravgiften er det mest målrettede distriktspolitiske virkemiddel vi har. Beregninger foretatt av det såkalte "Effektutvalget" viser eksempelvis at selv om økte lønnsutgifter i offentlig sektor kompenseres fullt ut, vil sysselsettingen på landsbasis kunne gå ned med 1,4 pst. dersom alle områder skal betale høyeste sats. I Nord-Troms og Finnmark anslås sysselsettingen å kunne gå ned med hele 11,5 pst., tilsvarende hver fjerde arbeidsplass i privat sektor. I resten av Nord-Norge og Namdalen anslås rundt hver sjette arbeidsplass i privat sektor å kunne gå tapt. Dette viser at bortfall av gradering av arbeidsgiveravgiften vil ha dramatisk virkning i distriktene, med mindre andre målrettede tiltak settes isteden.
Arbeiderpartiets stortingsgruppe har forstått at Regjeringen har frist til 25. mars med å melde sin posisjon tilbake til ESA. Vi er overrasket over at Regjeringen i en sak av så stor viktighet ikke har drøftet aktuelle løsninger med partiene i Stortinget, og heller ikke med regionale politiske myndigheter i de områder som blir sterkest berørt. På bakgrunn av at Regjeringen nå vurderer det som lite sannsynlig at ordningen blir akseptert av ESA, ville det være naturlig at Regjeringen legger opp til en bredere drøfting med partiene i Stortinget utenom orienteringen i Stortingets EØS-utvalg.
Arbeiderpartiet mener at det er avgjørende viktig at Regjeringen vurderer alle muligheter for at den differensierte arbeidsgiveravgiften kan videreføres. Det må i denne sammenheng om nødvendig vurderes å bringe saken inn for EFTA-domstolen for avgjørelse. Alternativt må det vurderes å gjøre bruk av
EØS-avtalens åpning for en avklaring utenom ESA.
Arbeiderpartiet mener at det - uavhengig av hvilken løsning som legges til grunn - må sikres at:
distriktspolitiske tiltak videreføres på samme nivå som virkningen av dagens differensierte arbeidsgiveravgift
aktuelle ordninger innrettes slik at de har samme omfang i de ulike regioner som omfanget av dagens gradering av arbeidsgiveravgiften
tiltakene innrettes slik at virkningen overfor både offentlig og privat sektor er av samme omfang som i dag
tiltakene overfor privat sektor rettes inn slik at de har direkte virkning for næringslivet.
Arbeiderpartiet mener videre at Regjeringen må vurdere om fritaket fra arbeidsgiveravgift i tiltakssonen i Nord-Troms og Finnmark kan videreføres, uavhengig av eventuelle andre endringer.
Arbeiderpartiet vil på dette grunnlag medvirke til løsninger som sikrer sysselsetting og bosetting i distriktene.
Med vennlig hilsen
Jens Stoltenberg
