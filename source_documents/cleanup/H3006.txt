
Tirsdag 2. juni 1998
KrF-stands over hele landet:
SI DIN MENING OM BONDEVIK
Lørdag 6. juni arrangerer om lag 80 KrF-lag standsaksjoner over hele landet under mottoet Et halvt år med Bondevik - hva har vi oppnådd? Statsminister Kjell Magne Bondevik deltar på Liertoppen kjøpesenter i Lier i Buskerud på en stand som Lier KrF arrangerer.
Kristelig Folkeparti har hvert år en aksjonsdag rundt pinsetider der man forsøker å sette fokus på ulike politiske saker. I år var det naturlig å innby folk til å delta i en vareopptelling, i og med at regjeringen Bondevik har sittet med makten et drøyt halvår. I den forbindelse er det laget løpesedler som på den ene siden oppsummerer en del av de viktigste resultatene denne regjeringen har oppnådd, og på den andre siden oppfordrer folk til å skrive hva de mener om regjeringen, både ros og ris. Disse blir samlet inn og svarene vil bli studert ved KrFs partikontor i Oslo.
