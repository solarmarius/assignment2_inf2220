
4. mai 2000
Fra stortingsrepresentant Randi Karlstrøm
Satsing på arktisk landbruk!
-Landbruksmeldingen vil bidra til å styrke landbruket i Nord-Norge og det er gledelig at Ap-regjeringen gir sin tilslutning til Sentrums landbrukspolitikk, sier stortingsrepresentant Randi Karlstrøm i en kommentar til meldingen som ble avgitt i dag.
Stortingsflertallet har gitt støtte til at det utvikles et kompetansesenter med Planteforsk Holt i Tromsø som koordinator.
Karlstrøm vektlegger at en viktig oppgave for senteret vil være utviklingsvirksomhet for å styrke verdiskapningen i landbruket. -Det vil være spesielt viktig å legge til rette for næringsutvikling i tilknytning til landbruk på områder der landsdelen har særlige fortrinn, sier hun. -Brukerne både fra landbruk og reindrift skal trekkes med i utformingen av senteret og nasjonale oppgaver knyttet til bruk og utnytting av ferskvannsfisk skal også legges til kompetansesenteret, sier en fornøyd Karlstrøm.
-Spesielt gledelig er det at det nå vurderes en igangsettelse av et studium innen arktisk landbruk og naturbruk ved Universitetet i Tromsø. Et slikt studium er viktig for komme i gang med en rekke FOU-oppgaver som er relatert til nordområdenes spesielle klimatiske forhold, rettighetsspørsmål og utfordringer innen forvaltning av utmarka i hele det polare området i Barentsregionen, slår en fornøyd Karlstrøm fast.
-Meldingen fokuserer også på samspillet mellom land- og havbruk.
-Dette er positivt og av stor betydning for den nordlige landsdelen, avslutter Karlstrøm.
