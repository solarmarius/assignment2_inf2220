
29.10.02
Bjarne Håkon Hanssen
Feil fra Bondevik om Ap og uføre
Arbeiderpartiets sosialpolitiske talsmann Bjarne Håkon Hanssen reagerer på at statsminister Bondevik i Politisk kvarter i mandag framsatte feilaktige påstander om Arbeiderpartiets standpunkt i spørsmålet om avkorting av friinntektsbeløpet for uføre. På bakgrunn av dette har Hanssen sendt et brev til Statsministeren.
- Jeg er meget skuffet over at Statsministeren velger en form i den politiske debatten hvor han tillegger andre partier meninger de aldri har hatt. Intervjuet dreiet seg om avkortingen av friinntektsbeløpet for uføre fra 1 G til 0,1 G, og i intervjuet framstiller statsministeren det som at undertegnede uttalte seg positivt om dette i juni, men er "rasende mot det nå". Det er en uriktig framstilling, skriver Hanssen.
- Ot.prp. 102 om lov om endringer i folketrygdloven og enkelte andre lover (tidsbegrenset uførestønad) ble behandlet i statsråd 21.06.02 og skal behandles av Stortingets sosialkomite våren 2003. Proposisjonen inneholder en rekke forslag til omlegging av stønadssystemet, og det jeg uttalte meg positivt til i Aftenposten den 21. juni, var innføringen av et system med midlertidig uførestønad. Dette forslaget er i tråd med Arbeiderpartiets grunntanke om at flest mulig bør delta i arbeidslivet. Arbeiderpartiet er imidlertid imot å redusere fribeløpet fra ca. 55.000 til ca. 5500 kroner, nettopp fordi dette vil bryte med intensjonen om å motivere uføre til å bruke sin restarbeidsevne. Arbeiderpartiet ønsker et system som primært motiverer til arbeidsinnsats, i stedet for å tvinge folk i arbeid ved å redusere trygden, understreker Hanssen i brevet til Statsministeren.
- Når Statsministeren på denne måten sprer feilaktige påstander om andre partiers standpunkter, legger han opp til å forsure samarbeidsklimaet om en viktig reform som skal behandles i Stortinget. Hvis Regjeringen ønsker samarbeid om hovedgrepene i en viktig reform, er dette en risikabel framgangsmåte. Det må kunne forventes at Statsministeren opptrer med et minstemål av politisk redelighet, avslutter Bjarne Håkon Hanssen.
