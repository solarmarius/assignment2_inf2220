
05.10.2001
Feministbrev 4. oktober 2001
- Skal vi utøve samfunnskritikk i tråd med våre beste tradisjoner, må vi våge å gjøre noen virkelighetsbeskrivelser. Det motsatte av rettferdighet er fortsatt urettferdighet. Politiske virkemidler er kun virkemidler i den grad at de virker, skriver partisekretær Solveig Torsvik i Feministbrev 4. oktober 2001.
Kjære dere!
I går traff jeg en av "nabokjerringene", som Gro i sin tid etterlyste. Nabokjerringen var en godt voksen mann. Med bakgrunn fra et land i det tidligere Øst-Europa, og drosjesjåfør.
Etter at telefonen i bilen ringte, svarte han at han kunne møte på helsesenteret om ca 20 minutter. Deretter snudde han seg bakover til meg og spurte om jeg var mor.
Historien var kort fortalt om to barn med total svikt hjemme. Gutten på 11 år hadde besvimt på skolen - igjen. Han hadde slått seg og ingen i familien var å oppdrive. Naboen, drosjesjåføren, var medmennesket. Han var så redd at "noen" skulle skille guttene fra sin mor. De er så glade i henne, og som nabo er det mye jeg kan gjøre både for barna og henne.
Det slo meg at han selv hadde opplevd solidaritet. Det å bli tatt på alvor som menneske av medmennesker. Systemer og penger er viktig, men det kan aldri erstatte medmennesker, det at vi bryr oss om hverandre. Solidaritet er noe langt mer enn det å ha betalt sin skatt. Blir det å leve solidarisk først et naturlig valg etter at vi har opplevd det i hverdagen selv?
Barn i Norge har det bra. Særlig om vi sammenligner med barns oppvekst i mange andre land. For de barna som bærer på en "ekstra tung ransel" i vårt samfunn, kan vi likevel gjøre mye mer enn i dag, også politisk.
Det krever mot å utfordre tilvante forestillinger, om hva som er rett og riktig. Vegrer vi oss i for stor grad fra å se over "systemer" som har gått ut på dato?
Barnetrygden var et bidrag til velferd og utjevning av forskjeller. Den ble innført av kloke mennesker, langt tilbake i det forrige århundre. Skaper den mindre forskjeller mellom barn i dag? Skal vi utøve samfunnskritikk i tråd med våre beste tradisjoner, må vi våge å gjøre noen virkelighetsbeskrivelser. Det motsatte av rettferdighet er fortsatt urettferdighet. Politiske virkemidler er kun virkemidler i den grad at de virker.
Med håp og tro på at vi fortsatt skal møte Gros "nabokjerringer", og kloke beslutningstakere i politikken.
Hilsen Solveig
