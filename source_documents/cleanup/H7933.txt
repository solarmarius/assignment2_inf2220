
21.10.2003
ARBEIDERPARTIETS STORTINGSGRUPPE
Arbeiderpartiet: Gledens dag for Forsvaret og Norge
- Dette er en gledens dag for Forsvaret. Stortinget har i dag sikret finansiering av MTB-Skjold. Forsvaret vil få noen unike båter som er tilpasset Norges langstrakte kyst, og de enorme havområder i nord. Sammen med fregattene står Norge nå sterkt til å møte hele spekteret fra suverenitetshevdelse i fredstid via krisehåndtering til eventuelle skarpe oppdrag, sier forsvarskomiteens leder Marit Nybakk (Arbeiderpartiet).
Stortinget vedtok i dag den endelige finansieringen som sikrer anskaffelse av totalt seks Missiltorpedobåter til Forsvaret. Dette er en oppfølging av vedtak som Stortinget gjorde våren 2001. MTB-Skjold er unik både med tanke på sine store fartsressurser og stealthkapasitet.
- Enkelte har stilt spørsmål om Forsvaret har råd til å drifte disse båtene. Når Forsvaret får båtene, er det selvsagt at de skal driftes. Det sier seg selv, sier Nybakk.
- I tillegg til de sikkerhetspolitiske vurderingene, som har vært avgjørende for anskaffelse av MTBene, er jeg glad for at båtene er norske. I en tid hvor norsk industri sliter og arbeidsledigheten stiger, ønsker jeg en norsk industriell storsatsning som dette velkommen, avslutter Nybakk.
