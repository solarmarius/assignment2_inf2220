
Stortinget, 23. januar 2002
Venstres May Britt Vihovde:
Utfordrer Arbeidsdirektøren til nytenkning
Arbeidsdirektør Lars Wilhelmsen går i dag ut med kritikk av regjeringens politikk. Stortingsrepresentant May Britt Vihovde oppfordrer Arbeidsdirektøren til å tenke nytt når det gjelder egen etat.
- I dag er arbeidet for de svakeste i samfunnet fragmentert mellom bla. A-etat, trygdeetat og sosialkontorene. Det overveldende apparatet og byråkratiet rundt trygdeutbetalinger, sosialhjelp, arbeidsmarkedstiltak mv. illustrerer et stort behov for forenkling og samkjøring. Ressurser som i dag går med til forvaltning av kompliserte ordninger, bør flyttes til hjelpetiltak for dem som trenger det mest, sier May Britt Vihovde.
Vihovde mener Arbeidsdirektøren i stedet for å bare se på egne bevilgninger, bør se på de mulighetene som ligger i å samordne bla. arbeidsmarkedsetat, trygdeetat og de kommunale sosialkontorene. - Her kan det spares store ressurser som kan komme brukerne til gode, det vil gi enklere regelverk, forhindre klientifisering og gi bedre tilgjengelige tjenester for innbyggerne, sier Vihovde.
- For Venstre er en samordning av disse etatene et første viktig skritt mot innføring av borgerlønn. Borgerlønn er en grunntrygghet for alle utenfor arbeidsmarkedet, og som vil erstatte mange av dagens kompliserte ordninger. Borgerlønn vil bety et effektiv slag mot nyfattigdommen i Norge. Den vil på en enkel og ubyråkratisk måte kunne nå de mange som i dag faller helt utenfor samfunnets ordninger, eller blir sendt fra kontor til kontor i det offentlige hjelpeapparatet. Borgerlønn vil også bidra til å hindre at folk føler seg som klienter, motvirke passivitet samt gjøre det enklere for den enkelte å vite hva man har krav på av ytelser fra det offentlige, sier May Britt Vihovde.
