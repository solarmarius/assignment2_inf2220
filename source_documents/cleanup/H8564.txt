
27.8.2004
Morten Lund (Sp)
Sunnhetsmerking på matvarer må komme nå!
-Det er meget positivt at Forbrukerrådet har tatt et nytt initiativ overfor helseministeren for at vi endelig kan få i gang en merkeordning, slik Vårt Land i dag melder. Det er urovekkende at statsråden ikke har svart på brevet fra Forbrukerrådet på et halvt år. Jeg håper dette ikke betyr at fortsettelsen skal bli preget av samme mangel på handling som vi har sett de senere år.
-Senterpartiet tok flere initiativ i 2001 for å få i gang en utredning som ville resultere i en merkeordning. Det ble også den gangen henvist til arbeidet som gjøres i EU og i nabolandene. Da vi fremmet forslag i Stortinget, ble dette støttet av Kristelig folkeparti og Venstre. Vi forventer at det nå raskt blir lagt fram en sak til behandling i Stortinget. Dette har vært utredet lenge nok, og sammenhengen mellom sunt kosthold og god helse er godt nok dokumentert.
-Debatten om behovet for og utformingen av en merkeordning må ta utgangspunkt i den vanlige forbrukers situasjon. Interessen for matkvalitet og kostholdets virkning på helsen har trolig aldri vært større. Bl.a. derfor øker tilstrømningen til helsekostbutikkene. Folk flest vil foretrekke pålitelig kostholdsinformasjon på varene framfor i den kulørte ukepresse. En merkeordning vil medføre en økt etterspørsel etter de matvarer som fortjener å få et "sunn-mat-merke". Etter hvert vil slike varer overta mer av butikk-hyllene. For samfunnet vil dette på sikt kunne bety store økonomiske gevinster og kortere helsekøer.
