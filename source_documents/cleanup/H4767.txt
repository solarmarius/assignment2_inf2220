
16. februar 2000
Jan Petter Rasmussen
- Frp-forslaget kun uttrykk for markeringsbehov
Pressemelding fra stortingsrepresentant Jan Petter Rasmussen, om Stortinget behandling av forslag fra Fremskrittspartiets Jan Simonsen om økning av straffeutmålingen for vanekriminelle, tirsdag 16. februar 2000.
Stortinget behandlet tirsdag et forslag fra Fremskrittspartiets Jan Simonsen om økning av straffeutmålingen for vanekriminelle. Jan Petter Rasmussen fra Arbeiderpartiet var sterkt kritisk til forslaget, som han mente kun var et uttrykk for partiets markeringsbehov i justispolitikken.
- Dagens Frp-forslag føyer seg inn i rekken av tidligere Frp-forslag. Forslagene kommer med nye overskrifter, og er lite forenlige med de prinsipper den norske rettsstat bygger på.
Allerede ved behandlingen av straffeloven i 1901 gikk et samlet Storting bort fra det tidligere prinsippet om at en ved pådømmelse av flere forhold samtidig skulle ilegge straff for hvert enkelt forhold, som så skulle summeres inntil en maksimumsgrense, sa Rasmussen.
Arbeiderpartiet mener i likhet med flertallet i justiskomiteen at en under straffeutmålingen ved gjentakelse av straffbare forhold fremdeles må legge vekt på forholdsmessighet mellom det eller de lovbrudd som er begått og den straff som skal idømmes. Gjentakelse skal medføre økt straff, og en samlet komité har ved flere anledninger gitt uttrykk for økt straffeutmåling for forskjellige typer voldskriminalitet og for gjentatt vinningskriminalitet. Jan Simonsen peker i bakgrunnen for sitt forslag på at det er relativt få personer som står bak mye av kriminaliteten, og at hvis disse tas ut av sirkulasjon vil antall kriminelle handlinger kunne reduseres betraktelig. Videre vil dette forebygge mot kriminalitet og beskytte potensielle ofre.
- Denne intensjonen deler jeg fullt ut, men jeg mener at dette skal være mulig å få til på andre måter enn det Frp ønsker, og innenfor de rettsprinsipper som gjelder i Norge og for øvrig også i våre naboland, sa Rasmussen.
Rasmussen pekte konkret på hva Frps forslag kan bety i praksis.
- Partiet ønsker å gjennomføre en ordning der straffeutmålingen som blir utmålt ved andre gangs domsfellelse automatisk ganges med to, straffeutmålingen ved tredje gangs domsfellelse automatisk ganges med tre osv. Dette skal altså skje uavhengig om den eller de første dommene har dreidd seg om kjøring på rødt lys, biltyveri eller voldtekt. La oss da si at en person, gjerne for lang tid tilbake har fått dommer med straff på grunn av tre forholdsmessig bagatellmessige forhold, og så blir siktet for brudd på lovens bestemmelser i Personopplysningsloven, der Regjeringen i lovforslaget foreslår en øvre strafferamme på tre år. Det vil si at vedkommende vil kunne få en straff på 3 år x 4=12 år, i og med at dette er 4 gangs domfellelse. Alle og enhver må vel kunne se at dette vil ligge utenfor all rimelighet av hva en skal ha som straffenivå i Norge, sa han.
Rasmussen viste også til at Stortinget tidligere har lagt grunnlaget for å forhindre gjengangerkriminalitet, blant annet ved behandlingen av den såkalte kvantumsrabatten, hvor en samlet komité kom med en rekke tiltak som vil kunne få de såkalte gjengangerne ut av sirkulasjon. I St.prp.nr. 1 som ble behandlet sist høst, gjøres det fra Justisdepartementets side rede for hvordan de forskjellige tiltak blir behandlet og fulgt opp. I tillegg har justiskomitéen behandlet Ot.prp.nr. 27 om rettergangslovgivningen i rekordfart. Denne går bl.a. ut på at en skal kunne pådømme straffbare handlinger mot en person straks de er ferdig etterforsket, og ikke som i dag avvente til andre forhold vedkommende er siktet for er ferdig etterforsket. Slik skal straffbare forhold ikke lenger kunne samles opp før det tas ut tiltale, slik som tilfellet er i dag.
- Et annet meget viktig moment er å få til en effektivisering av straffesaksbehandlingen. Forstår jeg departementet riktig, så er det hovedoppgaven til de to arbeidsgruppene som er nedsatt av departementet å foreta en bred gjennomgang av hvordan en i praksis kan få til en reduksjon av saksbehandlingstiden. Som komitéen ved flere anledninger har påpekt, er det også helt nødvendig å få til en rask iverksettelse av straffereaksjon etter domsavsigelse. Regjeringen har omtalt også dette tema i budsjettproposisjonen, og påpeker selv nødvendigheten av å iverksette straffereaksjonen så snart som mulig, og at dette vil kunne ha en kriminalitetsreduserende effekt. Regjering og Storting har for øvrig et felles ansvar for at kriminalomsorgen skal kunne være i stand til å gjennomføre en rask iverksettelse, sa Rasmussen.
Jan Petter Rasmussen var også fornøyd med at forslaget om en utvidet bruk av varetekt overfor de mest aktive gjengangerne nå er sendt på høring, og han håpet at det ikke vil ta for lang tid før Stortinget får dette til behandling.
- Det synes helt klart at det innenfor dagens strafferammer i Straffelovens §62 som dreier seg om felles straff for flere straffbare forhold, er muligheter til å følge opp en ønsket straffeskjerping. Etter denne gjennomgåelse av tiltak overfor gjengangerkriminaliteten skulle det være åpenbart at både Storting og Regjering tar dette på alvor, og derfor burde det være unødvendig for Frp å fortsette sitt markeringsbehov, avsluttet han.
