
Fredag 12. mars 1993
Solveig Sollie (KrF) om regjeringens biogren-melding:
ET ANGREP PÅ BARNET OG KVINNEN
-Jeg er sjokkert over hvor langt regjeringen har gått i sin biogen-melding når det gjelder å manipulere med menneskenaturen. Forslaget om å åpne for anonym egg-donasjon er enda et angrep mot barnet og barnets rett til å kjenne sin egen identitet, og mot kvinner som har problemer med å bli gravide. De vil nå kunne settes under et enormt press for å underkaste seg behandlinger som er en påkjenning i seg selv, og der mislykket-frekvensen er meget høy. Det sier stortingsrepresentant Solveig Sollie (KrF, Telemark).
-Biogen-meldingen representerer en sterk liberalisering i forhold til det som finnes av lover og retningslinjer på dette området, og jeg er skremt over hvor langt regjeringen er villig til å gå. Forslaget om å åpne for forskning på befruktede egg kan åpne for store misbruk. Når man så bare kaster de befruktede eggene etter forskningen, overser man fullstendig at et befruktet egg faktisk er et liv, sier Solveig Sollie.
Solveig Sollie er også rystet over forslaget om å tillate fosterprøver i laboratorier, og mener at regjeringens forslag i meldingen gir ytterligere næring til en generell skepsis til hele prøverørsmetoden.
-Jeg må medgi at jeg lenge har fryktet at vi ville få en slik utvikling, men da har man jo bare fått høre at man drev med skremselspropaganda. Nå er det imidlertid all grunn til å spørre seg hvor grensene egentlig skal gå, sier Solveig Sollie. Hun legger til at hun er både overrasket og skuffet over at regjeringen tydeligvis ikke ser noen paradokser mellom biogen-meldingen og abortloven, og at de ikke finnes åpning i regjeringen for å foreta innstramminger der.
