
Onsdag 8. juni 1994
Sosialpolitisk talskvinne Valgerd Svarstad Haugland (KrF):
BIOTEKNOLOGI-LOVEN - VÅR TIDS STØRSTE ETISKE UTFORDING
Loven om medisinsk bruk av bioteknologi som Stortinget skal vedta før sommer-ferien, representerer en stor etisk utfordring for politikerne som lovgivere. Ikke minst er det alvorlig å skulle lovregulere en teknologi som gjør valget mellom liv og død til en personlig sak for enkeltmennesker. Det sier Kristelig Folkepartis nestleder Valgerd Svarstad Haugland. Hun er medlem av Stortingets sosialkomité, som onsdag avga innstilling til regjeringens forslag til lov om medisinsk bruk av bioteknologi.
-Jeg tror det vil være et viktig signal dersom stortingsflertallet vedtar forslaget til formålsparagraf i loven som KrF, Høyre, Senterpartiet og Fremskrittspartiet står bak. Vi sier at formålet med loven er å sikre at medisinsk bruk av bioteknologi skal baseres på de etiske normer som er nedfelt i vår kristne og humanistiske kulturarv. Foruleringen "vår vestlige kulturarv" som Arbeiderpartiet og SV vil ha, er vag, og nokså historieløs. Å snakke om en vestlig kulturarv som ikke samtidig er kristen og humanistisk, gir ikke mening, sier Valgerd Svarstad Haugland.
-Det er mange enkeltposter i loven som ikke vil bli avklart før under stortings-behandlingen. Spørsmål om fortsatt anonymitet for sædgivere ved kunstig befruktning vil være avhengig av hvor mange fra Høyres gruppe som eventuelt stemmer for KrF, Senter-partiet og SV sitt forslag. I andre saker vil de fire uavhengige representantene utgjøre tungen på vektskålen. Dette gjelder for eksempel spørsmålet om tilbud om kunstig befruktning også skal kunne gis til samboerpar, og spørsmålet om å tillate forskning på befruktede egg, sier hun.
-I komitéarbeidet har jeg i størst mulig grad forsøkt å samle flere partier rundt standpunkter som strammer inn i forhold til regjeringens forslag, men jeg tror ikke noen er i tvil om at en lov om medisinsk bruk av bioteknologi som var inisiert av KrF, ville se helt annerledes ut enn selv de mest restriktive formuleringene i denne loven, sier Valgerd Svarstad Haugland til slutt.
