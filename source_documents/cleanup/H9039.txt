
8.2.2005
Hildur Larsen, leder av Kystpartiet i Hordaland, Erik Arne Hansen, leder av Kystpartiet i Sogn og Fjordane, Harald Kristoffersen, leder av Oslo Kystparti, Jarle Westgård, leder Kystpartiet i Nord-Trøndelag
Skal en håndfull personer få lov til å ødelegge? Bråkmakerne bør ut av Kystpartiet
Avisa Nordland har hatt store oppslag om årsmøtet i Kystpartiet i Nordland. I lederen mandag 7. februar slår avisen fast. :" Svært mange nordlendinger har jobbet hardt og seriøst for å etablere Kystpartiet som et viktig alternativ i norsk politikk." Det er vi enige i, og det er ikke bare nordlendinger som har jobbet hardt for Kystpartiet. Vi lurer på hva Solveig Gjendem Helland og Benn Mikalsen mener med sitt utspill. De ønsker visst å valse rett inn på Stortinget. Vi savner konkrete utspill som har styrket Kystpartiet som politisk alternativ i norsk politikk fra de to.
Benn Mikalsen gikk i tenkeboksen etter årsmøtet. Han har nå signalisert at han vil forbli i Kystpartiet. Vi mener han bør gå i tenkeboksen en gang til.
Sjansen for at partiet blir representert på Stortinget blir mindre med slike utspill som fremkommer fra Solveig Gjendem Helland og Benn Mikalsen, og som bare fremstår som personlig sutring. Dersom de hadde oppført seg smartere, ville Kystpartiet hatt større sjanser for å få inn to representanter fra Nordland, deriblant Solveig Gjendem Helland.
Ifølge lederen i Avisa Nordland hadde nordlendingene fortjent bedre. Som leder av Kystpartiet i Oslo opplevde jeg, Harald Kristoffersen, avisens journalister foran forrige landsmøte. Min oppriktige mening er at avisen bare søkte skandaleoppslag om Steinar Bastesen. Vårt spørsmål er om nordlendingene er tjent med en avis som kan ha som målsetting å undergrave Kystpartiet i det området partiet har flest velgere. Andre aviser, som Nordlys og Bladet Tromsø har også vært kritiske til det som foregikk på årsmøtet, men de har hatt en mer edruelig fremstilling av det som skjedde.
Nordlendingene har fortjent bedre, og vi som arbeider for Kystpartiet i andre fylker, har ikke fortjent at en håndfull bråkmakere i Nordland får herse som de vil under dekke av at de vil det beste for partiet.
Etter avisens referater ble hele debatten under nominasjonsmøtet preget av personlig sjikane mot Bastesen i stedet for saklig diskusjon om politiske spørsmål.
Avisa Nordland har tillatt at personer som har vært utsatt for sykdom og som på mirakuløs måte har overlevd og trenet seg opp igjen, blir sjikanert for sin sykdomshistorie i avisens spalter. Avisa Nordland rammer ikke bare Bastesen, men tusenvis av mennesker med sin holdning. Det er ikke akseptert å hetse mennesker på bakgrunn av helsetilstand eller fysiske skavanker, verken i samfunnet eller blant politikere. Slik sett kan man si at journalistene i avisen og NRK Nordland har vært grensesprengende.
Samfunnet bruker store ressurser på å rehabilitere syke mennesker. De skal ha rett til å delta både i yrkeslivet og det politiske livet når de blir arbeidsføre igjen.
Steinar Bastesen har gjort en formidabel jobb med å bygge opp Kystpartiet. Han har gjort, og gjør en svært beundringsverdig innsats på Stortinget, som den eneste representanten for Kystpartiet.
Bastesen stiller flest spørretimespørsmål på Stortinget, og sitter i den meste krevende komiteen på Stortinget, finanskomiteen.
Når de som går ut mot Steinar Bastesen som listetopp i Nordland hevder at de har partilag fra hele landet med seg, er det feil. Vi føler at Bastesens motstandere spilte sine kort dårlig under årsmøtet i Bodø. Steinar Bastesen er en politiker som lytter til folk, og som tar opp saker i Stortinget som opptar folk. Kystpartiet og Steinar Bastesen arbeider aktivt for å fremme aktuelle og nye kandidater til lederverv i partiet. Ingen har til nå pekt seg ut som naturlige etterfølgere. Selvfølgelig beklager vi at vår partileder bruker sterke uttrykk, men ser også at han i denne situasjonen ble sterkt provosert og sjikanert.
