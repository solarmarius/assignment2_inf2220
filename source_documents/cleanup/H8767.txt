
10.11.2004
ARBEIDERPARTIETS STORTINGSGRUPPE
.
Leder Aps justisfraksjon Gunn Karin Gjul fornøyd med Arbeiderpartiets alternative statsbudsjett for 2005:
- En kvart milliard mer enn Regjeringen til nærpoliti, domstolene og kriminalomsorg
Arbeiderpartiet foreslår en kvart milliard mer til kriminalitetsbekjempelse. - Vi mener det er behov for å styrke nærpolitiet med 50 millioner kroner til bemanning i helger, øke bevilgningen til bygging og prosjektering av nye fengselsplasser i Halden, Bergen, Fræna og Indre Salten med 52 millioner kroner, øke midlene til domstolene (tingrettene og lagmannsrettene) med 34 millioner kroner og 46 millioner kroner mer til drift i kriminalomsorgen, sier Gunn Karin Gjul, leder av Aps justisfraksjon. - På denne måten får vi styrket hele straffesakskjeden.
- Arbeiderpartiet kan heller ikke godta at Regjeringen gjeninnfører egenandeler på fri rettshjelp. Vi vil hindre dette usosiale kuttet og har derfor lagt inn i vårt alternative budsjett 58 millioner kroner for å gjenopprette tidligere praksis når det gjelder fri rettshjelp, sier hun.
Arbeiderpartiet har spesielt merket seg at knappe ressurser i politiet de senere år har gått ut over forholdet til publikum. - For oss har det vært viktig å styrke nærpolitiet for bedre å kunne bekjempe hverdagskriminaliteten som igjen er særdeles viktig for folks trygghet, sier Gjul som ønsker en styrking av nærpolitiet ved å kunne ha nok politiansatte på vakt i helgene.
- Bekjempelse av kriminalitet er avhengig av at hele strafferettsapparatet fungerer. I dagens situasjon er strafferettskjeden i ubalanse, det er kø i domstolene og fengselskøer. Køen i domstolene og soningskøen er alvorlig fordi køene ødelegger straffens forebyggende virkning. Ventetid for dom og soning svekker også tilliten til vårt rettsvesen, og skaper en uholdbar pressituasjon for politiet, understreker hun, og legger til at Ap ser med stor bekymring på soningskøen som var på 1896 personer per 15. oktober i år. - Køen har vokst siden Regjeringen tiltrådte i 2001 og på det verste stod 2813 personer i ventekø.
- Når det gjelder fri rettshjelp mener Arbeiderpartiet at et godt rettshjelpstilbud er et spørsmål om sosial rettferdighet. Økonomiske, sosiale og geografiske forskjeller skal ikke være avgjørende for enkeltmenneskers muligheter for å få juridisk bistand. Ingen skal lide rettstap på grunn av manglende økonomisk evne, fastslår Gunn Karin Gjul. - Når Regjeringen foreslår gjeninnføring av egenandeler på fri rettshjelp, vil svært mange ikke ha råd til å benytte seg av denne ordningen, fastslår hun.
