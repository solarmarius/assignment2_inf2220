
Torsdag 6. mars 1997
Kristelig Folkepartis sentralstyre:
LANGTIDSPROGRAMMET MÅ SETTES
PÅ EN OMSORGSPRØVE
Kristelig Folkeparti vil utfordre Regjeringen til å satse på medmenneskelig omsorg og livskvalitet i det nye Langtidsprogrammet. Det er noe grunnleggende galt i samfunnet når unge "japper" tjener millioner på kjapp pengeflytting, mens de som utfører et tungt og langvarig omsorgsarbeid for syke og eldre ikke blir særlig påaktet.
Arbeiderpartiet har innsett at ikke alle omsorgsoppgaver kan løses av det offentlige. Men det er ikke nok med hyggelige ord om frivillige organisasjoner i statsministerens nyttårstale. Nå må hverdagsproblemene i omsorgs-Norge løses. Kristelig Folkeparti vil sette Langidsprogrammet på en "omsorgsprøve" ved å teste det på tre hovedspørsmål:
1) Vil Regjeringen forbedre situasjonen for de som utfører tunge pleieoppgaver for eldre, syke og funksjonshemmede i hjemmet?
Slik innsats sparer årlig det offentlige for enorme beløp. Regjeringen har kritisert at så få kommuner tilbyr omsorgslønn, men har ikke fulgt opp i handling. Vil Regjeringen nå imøtekomme Kristelig Folkepartis krav om at staten skal dekke 50 prosent av kommunenes kostnader ved ordningen med omsorgslønn?
2) Vil Regjeringen foreslå nok penger til garanterte minstestandarder i eldreomsorgen, til et tjenestetilbud som sikrer de eldre et verdig liv og til enerom i sykehjemmene til alle som ønsker det, slik KrF har foreslått?
3) Vil Regjeringen i Langtidsprogrammet styrke de frivillige organisasjonenes stilling ved å sikre dem en økt andel av lotteriinntektene, og innføre skattefradrag for gaver til ideelle organisasjoner?
