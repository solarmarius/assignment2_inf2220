
Torsdag 3. november 1994
Komitéleder Jon Lilletun (KrF):
FOLKEHØYSKOLENE SKAL HA SIKRE KÅR
-Det vil bli lagt merke til i folkehøyskolekretser over hele landet at Høyre ikke står sammen med det flertallet i Kirke-, utdannings- og forskningskomiteen som vil at de verdifulle plantene i vårt utdanningssystem som folkehøyskolene utgjør, skal ha sikre dirftsvilkår. Det sa lederen for Stortingets Kirke-, utdannings- og forskningskomité, Jon Lilletun fra Kristelig Folkeparti, da Stortinget torsdag behandlet komiteens innstilling til statsbudsjett for 1995.
Jon Lilletun minnet om at også regjeringen hadde lagt fram forslag om reduksjoner i tilskuddet til private skoler og folkehøyskoler, til tross for at tilsvarende forslag var blitt avvist ved fjorårets budsjettbehandling.
-Det er selvsagt lov å prøve seg, men jeg minner om at det er kort vei til det vi pleier å kalle en provokasjon, sa Jon Lilletun. Han la til at han regnet med at departementet nå "forstår teksten", og tar konsekvensen av at flertallet i komiteen enda en gang har avvist slike forslag.
