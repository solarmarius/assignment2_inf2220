
Tirsdag 12. april 1994
Stortingsrepresentant Anita Apelthun Sæle (KrF):
VERDISPØRSMÅL MÅ PÅ DEN POLITISKE DAGSORDEN
-Verdispørsmål er i ferd med å bli "in" igjen. Stadig flere leter etter det som gir livet mening. Også på den politiske dagsorden er verdispørsmålene i ferd med å rydde seg plass. Vår tid har innsett at ateisten Sigurd Hoel hadde rett da han mot slutten av sitt liv slo fast at det norske samfunnet ikke vil tåle å bli avkristnet. Det sa stortingsrepresentant Anita Apelthun Sæle på et møte i Grane KrF i Helgeland tirsdag.
-Vår tids mennesker vil ikke bare ha noe å leve av, de også ha noe å leve for, sa Anita Apelthun Sæle, og beskrev dette som et sunnhetstegn. Samtidig er denne lengselen etter verdier både en utfordring og en mulighet for det mest verdiorienterte partiet i norsk politikk, nemlig Kristelig Folkeparti, slo hun fast.
-KrF er verdipartiet for framtida, for vi satser på en framtid. Vi satser på en framtid for de ufødte generasjoner - det er derfor vi kjemper mot friabort-loven. Vi satser på en fremtid for jorda og naturen gjennom vår miljøpolitikk. Vi satser på en fremtid for mennesket, skapt i Guds bilde - det er derfor vi kjemper imot at genteknologien skal kunne sette seg i Skaperens sted. Vi satser på en framtid for kulturen - det er derfor vi ønsker å være et omsorgsparti og familieparti, sa Anita Apelthun Sæle. Hun sa at det er interessant å registrere at Høyres landsmøte enstemmig vedtok en uttalelse om at partiet må bli mer enhetlig i verdipolitiske spørsmål. Imidlertid gjenstår det å se hva denne enhetligheten vil bestå i når det kommer til praktisk politikk, eksempelvis i spørsmål som har med biogen-teknologi å gjøre, la hun til.
Apelthun Sæle sa at det bare er to måter et samfunn kan berge seg fra kaos og anarki på: Verdistaten eller politistaten. Forkaster man verdistaten, er vi dømt til å få politistaten. Da vil den tvinge seg fram, sa Anita Apelthun Sæle på møtet i Grane KrF tirsdag.
