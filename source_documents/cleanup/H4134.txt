
fredag 21. juni 1996 18:59:53
Venstre seier i revidert:
Regjeringen må utrede virkningene av delingsmodellen
Etter initiativ fra Venstres Lars Sponheim ber Stortingsflertallet regjeringen legge fram en utredning om virkningene av delingsmodellen.
Venstre håper pålegget blir et første skritt mot en sanering av hele delingsmodellen
-Det er gledelig at et flertall nå ber regjeringen om en analyse av virkninger ved delingsmodellen. Særlig viktig er det å få vurdert hvor kompliserte delingsbestemmelsene er blitt for småbedriftene, sier Lars Sponheim.
- Delingsmodellen straffer de aktive eierne i små og mellomstore bedrifter urimelig hardt. Hvorfor skal vi skattemessig straffe den delen av næringslivet hvor utviklingsmulighetene er best og sjansene for å skape flere arbeidsplasser er størst, spør Lars Sponheim.
I pålegget til regjeringen blir det vist til at delingsmodellen er blitt for kompleks. Stortinget vil blant annet ha utredet hvilke endringer i organisasjonsform som har funnet sted som følge av delingsmodellen, og i hvilken grad dette er skattemessige tilpasninger med betydelige økonomiske konsekvenser.
Stortinget 21.06.96
