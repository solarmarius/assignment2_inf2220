
Torsdag 16. oktober 1997
EINAR STEENSNÆS PARLAMENTARISK LEDER
I KRISTELIG FOLKEPARTI
Kristelig Folkepartis stortingsgruppe har enstemmig valgt Einar Steensnæs som ny parlamentarisk leder etter Kjell Magne Bondevik. Odd Holten ble valgt som parlamentarisk nestleder og Ola T. Lånke som innpisker.
Den nye parlamentariske lederen ble valgt inn på Stortinget fra Rogaland i 1993. I forrige periode var han medlem av finanskomiteen, og KrFs skattepolitiske talsmann. Han har tidligere blant annet vært ordfører i Haugesund og var undervisningsminister i Syse-regjeringen. I denne perioden vil han være sekretær i utenrikskomiteen.
Den parlamentariske nestlederen har representert Østfold på Stortinget siden 1989. Han har hele tiden vært KrFs finanspolitiske talsmann. I denne perioden blir han lagtingspresident og nestleder i kontroll- og konstitusjonskomiteen.
Gruppestyret fikk ellers denne sammensetningen: Ola T. Lånke, Anita Apelthun Sæle, Lars Gunnar Lie, Randi Karlstrøm og Åse Gunhild Woie Duesund. Varamed-lemmer til gruppestyret ble: May-Helen Molvær Grimstad, Are Næss, Rigmor Kofoed-Larsen og Ivar Østberg.
De 25 KrF-representantene har fått følgende komitéplassering i Stortinget.
Miljø- og energikomiteen: Lars Rise (Oslo) og Bror Yngve Rahm (Telemark).
Familie-, kultur og administrasjonskomiteen: May-Helen Molvær Grimstad (Møre og Romsdal, komitéleder) og Ola T. Lånke (Sør-Trøndelag).
Finanskomiteen: Lars Gunnar Lie (Sogn og Fjordane, komitéleder), Ingebrigt Sørfonn (Hordaland) og Randi Karlstrøm (Finnmark).
Forsvarskomiteen: Dagrunn Pedersen (Vest-Agder, vara for Jon Lilletun) og Einar Holstad (Akershus, vara for Valgerd Svarstad Haugland).
Justiskomiteen: Åse Wisløff-Nilssen (Hedmark) og Finn Kristian Marthinsen (Buskerud).
Kirke-, utdannings- og forskningskomiteen: Arne Lyngstad (Nord-Trøndelag, komiténestleder) og Anne-Brit Stråtveit (Vest-Agder).
Kommunalkomiteen: Ivar Østberg (Troms) og Olaf Gjedrem (Rogaland, vara for Hilde Frafjord Johnson).
Kontroll og konstitusjonskomiteen: Odd Holten (Østfold, komiténestleder) og Kari Økland (Nordland).
Næringskomiteen: Anita Apelthun Sæle (Hordaland) og Modulf Aukan (Møre og Romsdal, vara for Kjell Magne Bondevik).
Samferdselskomiteen: Rigmor Kofoed-Larsen (Oppland) og Jann Sahl (Nordland).
Sosialkomiteen: Are Næss (Hordaland, sekretær i komiteen) og Åse Gunhild Woie Duesund (Aust-Agder).
Utenrikskomiteen: Einar Steensnæs (Rogaland, sekretær i komiteen) og Elsa Skarbøvik (Vestfold).
