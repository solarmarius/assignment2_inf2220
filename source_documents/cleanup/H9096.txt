
13.3.2005
Sp
Uttalelse fra Senterpartiets landsmøte i Kristiansand 13. mars 2005
Behov for en offensiv nordområdepolitikk
Store landområder og naturgitte ressurser innebærer utfordringer og store muligheter i nordområdene. Gjennom internasjonale avtaler og konvensjoner har Norge rettigheter og forvaltningsansvar over et hav- og sokkelområde på mer enn seks ganger størrelsen av fastlands-Norge. Endringene i den globale økonomien og Norges geopolitiske posisjon vil gi nordområdene økt betydning framover.
Senterpartiet mener nordområdenes strategiske betydning gjør det påkrevd å utforme en aktiv og langsiktig politikk som utnytter mulighetene og ivaretar ansvaret som Norge står ovenfor i regionen. En livskraftig landsdel med et sterkt næringsliv og en velutviklet infrastruktur er en forutsetning for at Norge skal kunne hevde sine interesser og nyttiggjøre naturressursene i nordområdene på en ansvarlig måte.
Senterpartiet vil ha ei bærekraftig fiskerinæring basert på lokalt eierskap. Skal fiskeriene gi lønnsomhet og ringvirkninger på land, må også en større andel av råstoffet ilandføres og bearbeides i nord. Senterpartiet mener det bør opprettes et verdiskapingsprogram for fersk fisk.
Selv om det militære trusselbildet har endret seg, har Norge likevel et betydelig ansvar for å sørge for stabilitet og sikkerhet i egen region. Forsvarets tilstedeværelse er nødvendig for å ivareta landets territorielle suverenitetshevdelse på en betryggende måte. Dette vil være et signal til omverdenen om hvor norske interesser og prioriteringer ligger. Senterpartiet vil derfor understreke betydningen av at Norge opprettholder et troverdig og relevant forsvar i nord.
Norge og Russland har store og til dels sammenfallende interesser i Barentshavområdet. Senterpartiet mener Norge bør ta et initiativ ovenfor Russland i å utvikle en helhetlig og forpliktende bilateral avtale om Barentshavet. En videreutvikling av det regionale Barentssamarbeidet til også å inkludere ressursforvaltning vil være viktig for å sikre en bærekraftig forvaltning og ressurskontroll. Barentssamarbeidet bør også styrkes gjennom å øke ressursene til nærings- og folk-til-folksamarbeidet mellom Norge og Russland. Et gjensidig forpliktende samarbeid med Russiske myndigheter vil være et redskap for å løse viktige miljøutfordringer på russisk side som i dag utgjør en trussel mot sårbare naturressurser. Det bør derfor bygges et lager for atomavfall på Kola for å sikre en miljømessig forsvarlig lagring.
Urfolkssamarbeidet må styrkes gjennom Samisk parlamentarisk råd, Barentssamarbeidet og innen Arktisk råd.
Norge og Russland er de to største oljeeksporterende landene utenfor OPEC og står begge utenfor EU. Begge land har petroleumsinteresser i Barentshavet. En tettere energidialog mellom Norge og Russland åpner for interessante muligheter og bør derfor videreutvikles.
