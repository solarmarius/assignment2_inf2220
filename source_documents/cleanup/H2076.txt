
Tirsdag 31. mars 1992
Dag Jostein Fjærvoll om flymuseumssaken:
EN HÅN Å KALLE BODØ "PERIFERI"
Det er en hån å argumentere mot at luftforsvarsmusset skal ligge i Bodø med den begrunnelse at Bodø ligger "ute i periferien", slik enkelte har gjort. Dette sa stortingsrepresentant Dag Jostein Fjærvoll (KrF, Nordland) da Stortinget drøftet etableringen av et luftforsvarsmuseum tirsdag. Fjærvoll minnet om at Bodø "ikke ligger langt nordenfor midten av Norge", noe såvel medier som "enkelte krester i øst-Norge" har glemt, ifølge Nordlands-representanten.
Dag Jostein Fjærvoll minnet om at mange i Nord-Norge synes Bodø altfor ofte har fungert som en magnet som har trukket til seg aktiviteter både av kulturell og næringslivsmessig art som burde vært spredt utover i regionen.
Fjærvoll mente at i denne saken hadde de store avisene opptrådt som det de er: Rene Oslo-aviser som ikke har noen horisont utover det sentrale østlands-området.
-Noe annet kan man heller ikke vente i en lokaliseringskamp som gjelder plasseringen av det første nasjonale museum i den nordlige halvdel av landet, sa Dag Jostein Fjærvoll. Han så det som helt naturlig at dette skulle bli Luftforsvarsmuseet, sett på bakgrunn av den sterke stillingen forsvaret har i den nordlige landsdel.
-For en landsdel som tidligere har vært tappet for museale gjenstander, føles det godt å få noe tilbake, sa Fjærvoll, og konkluderte med at alt ligger til rette for en vellykket etablering av et nasjonalt luftforsvarsmuseum i Bodø.
