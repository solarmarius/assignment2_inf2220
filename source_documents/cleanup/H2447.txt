
Torsdag 8. september 1994
Sosialpolitisk talskvinne Valgerd Svarstad Haugland (KrF):
BEHOV FOR EN FLEKSIBEL HELSEPOLITIKK
Regjeringens helsemelding vil kunne være et godt arbeidsredskap for framtidige prioriteringer og vedtak på det helsepolitiske området. Men for at den skal fungere slik, må prioriteringene kunne endres underveis, i takt med den teknologiske og medisinske utvikling. Det er viktig at Norge nå blir samlet til ett "helserike", og at ikke fylkesgrenser blir barrierer for at folk skal få den behandling de trenger. Det sier Kristelig Folkepartis sosialpolitiske talskvinne Valgerd Svarstad Haugland i en kommentar til stortingsmeldingen som helseminister Werner Christie la fram idag.
-Den psykiatiske helsetjenesten må oppvurderes på lik linje med den somatiske. Mange med psykiske problemer har fått merke manglene i dette tilbudet. Andre prioriteringer som presser seg fram er at man tar i bruk de virkemiddel som er nødvendige for at sykehustilbudet skal være så likt som mulig i hele landet, sier Valgerd Svarstad Haugland.
Svarstad Haugland etterlyser også et enklere regelverk når det gjelder å overføre både pasienter og penger mellom fylkene.
-Det vil være nyttig og rasjonelt med en funksjonsdeling der spesialistoppdrag blir lagt til enkelte sykehus. "Alle" kan som kjent ikke gjøre "alt", sier KrF-representanten. Hun stiller også spørsmål om det kanskje er på tide å dra opp et nytt skille mellom hva slags helsetjenester som skal være statens ansvar, og hva den enkelte skal betale selv.
-Det finnes visse typer "luksus-behandling" som ingen har klart å overbevise meg om bør være et offentlig ansvar, sier hun.
-Det er positivt at regjeringen i meldingen bebuder at den vil samle någjeldende og nye pasientrettigheter i én lov, sier Valgerd Svarstad Haugland til slutt.
