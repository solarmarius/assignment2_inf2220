
Dato: 9. november 2005
Finanspolitisk talsmann i FrP Ulf Leirstein (FrP)
Vil innføre bensinpris på 8 kr
- Det er uakseptabelt at folk flest bare skal få ulemper med de høye oljeprisene, mens staten skal ha alle fordelene, sier finanspolitisk talsmann i FrP Ulf Leirstein, som i dag fremmet et forslag i Stortinget om flytende bensinavgifter.
- Prisene på bensin bør aldri gå over 8 kroner pr. liter. Med flytende bensinavgifter som svinger motsatt med oljeprisen, vil vi få en noenlunde stabil bensinpris. Dermed slipper folk flest å bare ha ulemper med den høye oljeprisen, forklarer FrPs nye finanspolitiske talsmann.
Høye oljepriser har gitt staten langt høyere inntekter enn det ble budsjettert med for 2005. Anslaget på overskuddet for Statsbudsjettet 2005 var i utgangspunktet beregnet til 170 mrd kroner, men er nå oppjustert til over 255 mrd. kroner. Samtidig har bilistene betalt rekordhøye bensinpriser.
- Bilistene må ikke bare betale ekstra for den skyhøye oljeprisen, men i tillegg må de også betale mer avgift til staten i form av moms. Staten tjener både på høyere oljepris og høyere avgift. Det er urimelig at norske bilister skal bli den tapende part, med bensinpriser over 11 kroner pr. liter, sier Leirstein.
- Hele forutsetningen for budsjettet for 2005 er endret, og det bør komme befolkningen til gode, ikke bare staten. Derfor foreslår FrP å gjennomføre en umiddelbar reduksjon i avgiftene fra 1. desember.
Leirstein foreslår å utrede et system med en fleksibel bensinavgift, slik at avgiften går ned når oljeprisen går opp og motsatt. Dermed oppnås en stabil utsalgspris på bensin, uavhengig av markedssvingninger på olje. Allerede fra 1. desember foreslår han å redusere bensinavgiften med 2,65 kroner og dieselavgiften med 2,03 kroner. Det vil gi pumpepriser for begge drivstofftyper på om lag 8 kroner.
