
19.12.2003
Senterpartiets Eli Sollied Øveraas
Leserinnlegg
Kulturpolitikk utan visjonar?
I fleire aviser har det vore fokus på kulturpolitikk, kulturjournalistar og kulturpolitikarar dei siste dagane. Kulturarbeidarar evnar ikkje å forhalde seg til politikarar, vert det hevda. Kulturjournalistane på si side er slappe og uinteresserte, og kulturpolitikarane er ikkje det spor betre - dei manglar både kunnskap, visjonar og evne til å prioritere. Eg kjenner meg ikkje heilt att, men sjølvsagt kan kulturarbeidarar bli betre til å påverke dei som tar avgjerder. Og sjølvsagt kan politikarane gjere meir enn å spreie eit tynt, jamt lag av kulturkroner utover landet.
På kulturfeltet er det mange munnar som skal mettast. Munnane er umettelege - og godt er det; Ulikt mange andre ting her i verda, er kultur noe vi neppe får for mykje av. Problemet er etter mitt syn ikkje inkompetanse hjå dei einskilde aktørane. Det er mangfaldet og mengda av aktørar som gjer kulturfeltet spesielt. Det kan verke vanskeleg å bli høyrt, og for oss politikarar er prioriteringa ei stor utfordring.
Senterpartiet har valt å prioritere dei delane av kulturfeltet som legg grunnlaget for folks eige engasjement og deltaking i lokalt kulturliv. Difor foreslo vi å oppretthalde løyvingane til friviljug verksemd gjennom Frifond-ordninga (i staden for å kutte, slik regjeringspartia og Arbeidarpartiet gjorde). Difor foreslo vi òg å styrke region- og distriktsoperaene, for berre å nemne nokre av dei endringane og påplussingane vi foreslo i kulturbudsjettet. Når det gjeld Frifond fekk Senterpartiet fleirtal for at Regjeringa no skal vurdere å forenkle ordninga - til glede for dei mange lag og organisasjonar som nyt godt av ordninga.
Om vilja er til stades er det ingenting som hindrar oss i å lyfte fram viktige område vi vil gje eit ekstraordinært løft. I tillegg til friviljug verksemd, valde Senterpartiet i dette budsjettet å lyfte fram nynorsken. Vi ønskte å opprette eit fond oppkalla etter språkmannen og journalisten A.O. Vinje for å styrke journalistikk og anna formidling på nynorsk. I erkjenning av at vi har to jamstelte målformer her i landet, ønskte vi òg å styrke fleire av dei viktige nynorskinstitusjonane som Det Norske Teatret, Samlaget og Noregs Mållag. Sjølv om vi ikkje fekk fleirtal for desse forslaga no, legg vi dei ikkje frå oss.
Det gjer vi heller ikkje når det gjeld Den norske Kulturbåten. I budsjettet fekk vi fleirtal for at Regjeringa skal sette ned ei arbeidsgruppe som greier ut spørsmålet om bygging og drift av ein nasjonal kulturbåt for heile kysten frå Halden til Kirkenes.
Til våren skal Kulturmeldinga opp til handsaming i kulturkomiteen på Stortinget. Det gir oss ein sjeldan moglegheit til å diskutere dei store linjene i kulturpolitikken. Det gir ein ny moglegheit for kunstnarar og kulturarbeidarar til å synleggjere deira arbeid og visjonar, og det gir ein ny moglegheit for oss politikarar til å vise at vi i kulturpolitikken vil og kan anna enn å smøre tynt utover eller sende helsingar heim.
