
Stortinget, 25. april 2002
Trond Helleland
Forsvaret hovedoperatør for Redningstjenesten
Stortingets justiskomité har i dag avgitt innstilling i saken om redningshelikoptertjenesten i fremtiden. Med krav til 100% beredskap og døgnkontinuerlig tilstedevakt, samt at den gjennomsnittlige reaksjonstiden vil være nede i 15 minutter vil man få en klar styrking av redningstjenesten. Dette er forbedringer som vil gi innbyggerne trygghet for hjelp i nødsituasjoner.
Det har vært knyttet en viss usikkerhet til lokalisering av redningshelikoptertjenesten i Finnmark, da Fostervoll utvalgets rapport konkluderte med å ville flytte basen på Banak til Hammerfest. Et flertall i Justiskomiteen, Krf, Høyre og Frp ber om at man vurderer dette i forbindelse med utbygging av Snøhvit-feltet. Det samme flertall slår fast at 330-skavdronen skal være operatør ved basen i Banak.
Forsvaret har store interesser knyttet til basen på Banak, og tilnytningen til Halkavarre skytefelt blir sterkt fremhevet. Vurderingen av fremtidig basemønster i Finnmark må være legge sterk vekt på Forsvarets behov og argumenter. En eventuell flytting må derfor underlegges grundig behandling, og saken må legges fram for Stortinget til vurdering før eventuell flytting til Hammerfest kan vedtas.
- Jeg vil sterkt understreke at det er mange argumenter som taler for at basen fortsatt skal være på Banak, med 330-skvadronen som driftsoperatør, men det skal altså først foretas en ny vurdering av Banak og Hammerfest som lokaliseringssted. Justiskomiteen ber om at det nedsettes et helikopterfaglig forum som vurderer hvilke helikoptre som egner seg best innen utgangen av 2003, i denne vurderingen vil selvsagt også Forsvarets nye enhetshelikopter NH-90 inngå, uttaler leder i Justiskomiteen, Trond Helleland.
Flertallet i Justiskomiteen har valgt å be Regjeringen gi det operative anvsaret til 330-skavdronen på følgende baser: Bodø, Ørlandet, Sola og Rygge, samt Banak inntil den før nevnte vurderingen er gjort.
Det samme flertallet mener i tråd med stortingsmeldingen at basen på Svalbard, og den nye basen i Florø skal konkurranseutsettes etter redningsfaglige kriterier. Det samme vil gjelde dersom man etter vurdering velger å etablere en ny base i Hammerfest.
- Jeg er glad for at en samlet Justiskomite har valgt å støtte forslagene om å styrke redningstjenesten og redusere reaksjonstiden dramatisk, avslutter Trond Helleland.
