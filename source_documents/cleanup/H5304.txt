
9/11-01
Morten Lund (Sp):
Stor-gevinst for dugnadsfolket: SKATTEFRITAK FOR GAVER TIL LOKALE LAG OG FORENINGER
-Jeg legger i dag sammen med Åslaug Haga fram forslag om at gaver til lokale lag og foreninger skal kunne trekkes fra på selvangivelsen når gaven overføres gjennom et lokalt dugnadsfond.
-Vi ber om at Regjeringen lager forskrifter til ordningen med romslige beløpsgrenser (inntil 10% av persons nettoinntekt eller selskapets skattbare overskudd) og ubyråkratisk organisering. Vi ser for oss at det kan etableres et lokalt dugnadsfond for den enkelte kommune, og at hver giver bestemmer hvilket av de almennyttige og ikke-komersielle lag som skal få gaven.
De som gjør en frivillig innsats for idrettslag, skolekorps, kor, kulturvern, barne-og ungdomsklubber, helselag og andre samfunnsnyttige lag og foreninger, gjør en innsats som samfunnet ikke har råd å unnvære. Tall fra 1998 viser at det ble utført frivillig arbeid tilsvarende 111.500 årsverk. Antall lag og foreninger på lokalt nivå er angitt til å være i nærheten av 85.000. I 1998 ble det registrert mellom 5.5 og 6 millioner medlemmer, og drøyt halvparten av medlemmene deltok i frivillig arbeid.
I dag kommer så lite som 6% av inntektene til frivillige organisasjoner fra private gaver. Omfanget av slik støtte må antas å øke sterkt ved at det innføres et skatteincentiv. .
-Det er fullt forståelig at de som bruker fritida si til dugnadsinnsats, misliker at så mye av innsatsen nå går med til å tigge om penger til drifta. Det er den situasjonen vi nå ønsker å rette på.
-Så vidt vi kjenner til er Norge, Sverige og Finland de eneste land som ikke har en allmen fradragsrett for gaver til allmennyttige organisasjoner. I Norge gis skattefritak kun for gaver av et begrenset omfang til et lite antall landsomfattende organisasjoner.
