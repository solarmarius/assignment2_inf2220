
07.09.2001
Hva er viktigst for deg?
Når du stemmer er det ikke bare et valg mellom saker, men også et valg mellom ulike verdisyn. Vi i Arbeiderpartiet vil bygge på fellesskapet, på evnen til å skape og viljen til å dele rettferdig.
Vi mener at:
Å gjøre skolen bedre er viktigere enn å fjerne skatten på aksjeutbytte.
Derfor skal skolebygninger som forfaller pusses opp. Derfor skal lærerutdanningen gjøres bedre. Derfor skal leirskole være gratis slik at alle får være med. Og derfor skal bøker i videregående skole ikke koste noe.
Gode barnehager og skolefritidsordninger er viktigere enn å fjerne skatten for de med store formuer.
Derfor vil vi bygge nok barnehageplasser til alle. Og derfor vil vi gjøre barnehager og skolefritidsordning mye billigere for foreldrene.
At de friske deler med de syke er viktigere enn å gi milliarder i skattelette til de med de høyeste lønningene.
Derfor vil vi rydde opp i helse-Norge slik at du unngår unødvendig ventetid ved behandling på sykehus. Derfor vil vi fortsette utbyggingen av eldreomsorgen. Derfor vil vi fjerne egenandelene på blå resept for eldre og uføretrygdede. Og derfor vil vi at du fortsatt skal ha full lønn under sykdom.
At vi deler med hverandre på en rettferdig måte er viktigere enn at de som har mest får enda mer.
Derfor er vi mot å kutte i bistanden, og for at Norge fortsatt skal være en skikkelig bidragsyter til blant annet FN, UNICEF og vaksinasjon av barn i den tredje verden.
Når du stemmer er det ikke bare et valg mellom saker, men også et valg mellom ulike verdisyn. Vi i Arbeiderpartiet vil bygge på fellesskapet, på evnen til å skape og viljen til å dele rettferdig.
Hvis velferd er viktigst. Stem Arbeiderpartiet
