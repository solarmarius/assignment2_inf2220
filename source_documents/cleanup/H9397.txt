
21.7.2005
Liv Signe Navarsete, 2.nestleiar i Senterpartiet
Den digitale allemannsretten skal realiserast!
Sommarvarmen er komen til Lærdal. Eg sit og arbeider på PC`en i godstolen på altanen. Den nye teknologien har gjort sitt inntog. Lokal breibandleverandør og trådlaust nettverk gjer meg uavhengig av kontorstad. Lærdal er online med omverda. Eg kan få med kveldsnytt på nett-TV medan eg skriv. Fantastisk. Då Odd Roger Enoksen som kommunal- og regionalminister i 1997 tok til orde for breiband til alle, den digitale allemannsretten, var knapt nokon klar over kva det innebar. I dag er det uunværleg.
Men det er enno langt att før den digitale allemannsretten er ein rett for alle. Og slett ikkje til same pris. For utbygginga som gir dei siste 20-30 prosentane breibanddekning er kostbar. Dette er bygder og kyst- og øysamfunn med spreidd busetnad. Men det er nettopp her det er mest om å gjere å få breiband på plass. Breiband opphevar i stor grad dei avstandsulempene som måtte eksistere. Teknologien gir store mulegheiter for næringsetablering, og offentlege og private tenester kan tilbydast like lett over hele landet. Breibandsnett kan gje betre og lettare tilgjengelege helsetenester, og gjennom telemedisin kan institusjonane si spesialistkompetanse nå heilt ut til legekontor i kommunane. Breiband gir og store mulegheiter innan utdanning, kunnskaps- og forskingsformidling, kultur og underhaldning.
Senterpartiet vil utvikle busetting og næringsliv i heile landet. Ein godt utbygd infrastruktur er grunnleggjande for å lukkast med det. Post, tele, samferdsle og energiforsyning må vere eit offentleg ansvar og sikrast alle til mest muleg same kvalitet og pris.
Senterpartiet vil sikre at alle får tilgang til breiband i heile landet til same låge pris. Staten må ta ansvar for å koordinere breibandsutbygginga og stille kapital til å finansiere utbygginga som står att. Vi går til val på at dette løftet skal gjerast innan utgangen av 2007 og det vert ei viktig sak for oss. Senterpartiet har stått fast på kravet om den digitale allemannsretten sidan 1997. No skal vi levere.
