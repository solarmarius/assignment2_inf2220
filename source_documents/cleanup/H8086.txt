
17/12-03
Ola D. Gløtvold, Stortingsrepresentant Senterpartiet
Leserbrev
Trange tider for helseforetakene
Senterpartiet gikk i sitt alternative budsjett inn for 1,1 mrd. kroner ekstra til drift av helseforetakene og kom med forslag om sletting av gjeld. Budsjettforliket mellom Arbeiderpartiet og Regjeringspartiene medførte en halv milliard mer til helseforetakene enn Regjeringens opprinnelige forslag. Samtidig gikk de inn for ett års utsettelse på å gå i balanse, noe som gjør at foretakene får litt lengre tid til å betale ned gjeld.
Dette går i rett retning, men Senterpartiet frykter at dette ikke er nok midler og at ventelistene dermed vil øke. Mer driftsmidler ville ha gjort helseforetakene i stand til å beholde de grunnleggende tjenestetilbudene bl.a. ved å opprettholde og videreutvikle akuttberedskapen og fødetilbudene.
Senterpartiet mener vi kunne slettet det meste av sykehusgjelden uten at det hadde fått makroøkonomiske virkninger da disse pengene allerede er brukt på å behandle pasienter. Hadde stortingsflertallet gått inn for dette, kunne helseforetakene prioritert å behandle flere pasienter framfor at de nå må kutte ned på tilbud og skjære kostnadene inn til benet.
Vi synes at det er uakseptabelt at for stramme økonomiske rammer samtidig med en bedriftsøkonomisk tankegang og sterkt effektiviseringspress skal føre til at kanskje fødetilbud og akuttmedisinske tilbud, både når det gjelder akuttavdelinger og ambulansetjeneste, skal forsømmes og sentraliseres. Vi vil oppfordre alle de som har gått i fakkeltog og protestert mot nedleggelser av helsetilbud om å stå på videre. Kampen er fortsatt ikke tapt, og Senterpartiet skal fortsette å jobbe for et godt helsetilbud over hele landet.
