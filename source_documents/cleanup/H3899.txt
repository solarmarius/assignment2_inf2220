
9.5.2000
Morten Lund,
Pressemelding fra
NYE TILTAK FOR REDUSERT GRENSEHANDEL
Stortinget sluttet seg tirsdag til at utøverne i jordbruket ikke bare skal tilbys, men sikres en inntektsutvikling og sosiale vilkår som er på linje med andre grupper i samfunnet.
- Med en slik målsetting for matprodusentenes økonomi, må krav om billigere mat møtes med andre tiltak enn ensidig press mot primærleddet, sa Morten Lund (Sp) i debatten om norsk landbruk og matproduksjon.
Senterpartiet er glad for at det kombinerte pris- og skattegrepet nå er sikret. Ved at bonden får kompensasjon for reduserte målpriser, kan vi redusere forskjellene i norsk matpris i forhold til Sverige uten å redusere bondens nettoinntekt.
Senterpartiet mener neste skritt må være å redusere momsen på all mat. Svært mange høringsinstanser har bedt om redusert matmoms. Regjeringen er bedt om å gå nøye gjennom matmomsens betydning for matpriser, grensehandel, sysselsetting og fordeling når matmomsen skal vurderes i momsomleggingen.
En redusert matmoms må følges av en streng priskontroll, gjerne med en statsråd-ledet priskommisjon etter mønster fra Sverige.
Norsk mat er billig. Vi har aldri arbeidet så lite for maten som nå. I Oslo må det arbeides ti minutter kortere enn i fjor for å dekke en voksen persons ukeforbruk av mat. Matprisenes andel av levekostnadene i Norge avtar, og utgjør nå 12,3% mot 40% i 1958. Det er de norskproduserte matvarene som har utviklet seg gunstigst.
Norske bønder har bidratt sterkt til billigere mat. I framtida må det gjøres andre grep for å gjøre maten billigere.
