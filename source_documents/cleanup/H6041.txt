
Oslo, 18. juni 2002
Høyre
Per-Kristian Foss
Utleie av båtplasser foreslås unntatt fra moms
Finansdepartementet har sendt på høring et forslag om at utleie av båtplasser unntas fra merverdiavgiftsplikt fra 1. januar 2003. Forslaget innebærer at all form for utleie av båtplasser vil bli unntatt fra avgiftsplikt.
I dag er utleie av båtplasser som skjer i næring avgiftspliktig. Det er lagt til grunn at en båtplassforening som baserer sin økonomi på medlemskontingent og medlemsdugnad, i utgangspunktet ikke vil bli ansett for å drive næring og derfor ikke er momspliktig. Utleie av båtplasser fra private skjer imidlertid normalt i næring. Forslaget medfører et generelt unntak fra avgiftsplikt for utleie av båtplasser uavhengig av hvem eller hvilke som driver utleievirksomheten. Dette innebærer en merverdiavgiftsmessig likebehandling mellom næringsmessig utleie av båtplasser og den utleie som skjer gjennom foreninger hvor driften er basert på dugnad og medlemskontingenter.
Høringsfristen er satt til 15. august 2002. Det endelige lovforslaget vil bli fremmet i forbindelse med statsbudsjettet for 2003.
