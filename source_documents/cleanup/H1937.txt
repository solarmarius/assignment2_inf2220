
Tirsdag 15. desember 1992
Odd Holten (KrF) etter budsjettforliket:
3 MILLIONER TIL EVANGELIESENTRENE
Å få på plass bevilgninger til Evangeliesentrene har gjennom flere år vært en prioritert oppgave for Kristelig Folkeparti når Stortinget behandler statsbudsjettet. Årets budsjettforlik mellom Arbeiderpartiet og sentrumspartiene har muliggjort en bevilgning på tre millioner til dette viktige arbeidet. Det sier Kristelig Folkepartis finanspolitiske talsmann Odd Holten.
Evangeliesentrene driver et meget viktig arbeid som ikke kan vurderes høyt nok, hverken sosialt eller samfunnsøkonomisk. Fra en forsiktig begynnelse for en del år siden, har dette utviklet seg til den mest ekspansive diakonale bevegelsen i Norge for tiden, sier Odd Holten, som minner om at sentrene har en helbredelsesprosent som langt overstiger det såvel offentlige som andre kristne behandlingstilbud på rusmiddelsektoren kan vise til.
-Både enkeltpersoner og familier får helt nye ståsteder gjennom det arbeidet Evangeliesentrene driver, og vi ser stadig hvordan folk som har hatt de uryddigste private forhold klarer å etablere seg på en skikkelig måte, sier Odd Holten. Han karakteriserer den innsatsen sentrene gjør som "et kjempearbeid", og mener den uegennyttige innsatsen medarbeiderne gjør, står i samme tradisjon som den de katolske barmhjertighetsordener og senere slumsøstrene sto i.
