
Venstres landsmøte 26.-28. mars 2004 på Hamar
Venstre krever tiltak for rent vann i Mjøsa
Venstres landsstyre 25/3-04
Det er påvist store mengder av en rekke skadelige stoffer i Mjøsa. Det dreier seg om alvorlige miljøgifter som PCB, dioksiner og bromerte flammehemmere. Flere av stoffene kjennetegnes ved at de er lite nedbrytbare i naturen og samles opp i næringskjedene, bla. i fisk. Med dagens innhold av miljøgifter frarådes det å spise ørret fra Mjøsa jevnlig. Slike gifter kan gi kroniske helsevirkninger.
I tillegg er det fortsatt for store utslipp av næringsalter som gjør at forholdene i Mjøsa er ustabile. Venstres landsstyre vil følge opp de mange lokale Venstre-initiativene og ber lokale og sentrale myndigheter samarbeide om tiltak for å reduserte utslipp fra bebyggelse og mindre renseanlegg, samt redusere avrenning fra landbruket. Utslipp av alle disse stoffene truer Mjøsa som drikkevannskilde.
Mjøsa er viktig som drikkevannskilde og har stor betydning for rekreasjon og trivsel i hele området. Forurensing av Mjøsa kan ikke aksepteres og Venstres landsstyre krever at Regjeringen gjennomfører en mer omfattende kartlegging og miljøovervåking, både med tanke på å hindre nye og rydde opp i tidligere utslipp. Venstres landsstyre ber også Regjeringen innføre miljøavgifter på helse- og miljøskadelige kjemikalier tilsvarende systemet for plantevernmidler.
Avgifter er et effektivt virkemiddel for å redusere bruk og utslipp, og for å stimulere utvikling av mer miljøtilpassede alternativer.
