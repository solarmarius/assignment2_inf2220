
Fredag 8. november 1996
KrF-leiar Valgerd Svarstad Haugland utfordrar Kyrkjemøtet:
TAL KLÅRT OM SØNDAGSOPNE FORRETNINGAR!
-Eg trur mange fagorganiserte er skuffa over kor lite engasjement Regjeringa og Arbeidarpartiet har synt når det gjeld spørsmålet om søndagsopne forretningar. Det er som om dei nektar å innsjå dei store konsekevensane ei slikt utvikling vil få for mange mennesker. Det sa Kristeleg Folkeparti sin leiar Valgerd Svarstad Haugland på partiets landsstyremøte i Oslo fredag.
Valgerd Svarstad Haugland minna om at dette var den saka det var mest merksemd kring under trontaleordskiftet, og spurde om det er ein indikator på kor idylliske tilhøve det er i norsk politikk.
-Faktum er at svært mange mennesker kjenner seg uroa med tanke på dette. Fagrørsla mobiliserar mot dette, og frå KrF si side ynskjer vi å stå på fagrørsla si side i denne kampen, sa KrF-leiaren, som mener det er viktig at kyrkjesamfunn, kristne organisasjonar, miljø- og fagrørsla skipar ein felles front mot denne utviklinga.
-Eg skal vedgå at eg ikkje ynskjer meg attende til den tida då butikkane stengte klokka fem på kvardager og ett på laurdager. Eg har óg kjøpt mjølk og brød på bensinstasjonar eller Seven-Eleven-kioskar ein sundag. Meg eg gjer då ikkje helgehandlinga mi på slike stader! Vert det søndagsopne forretningar vil vi få eit heilt nytt handlemønster her i landet, sa Valgerd Svarstad Haugland, og utfordra Arbeidarpartiet sitt landsmøte til å setta foten ned i denne saka.
-Men eg vil og utfordra Kyrkjemøtet, som samlar seg over helga, til å tale klårt og tydeleg mot dette, sa ho.
