
27.06.03
Stortingsrepresentant Carl I. Hagen, parlamentarisk leder FrP
- Stortinget må hedre nordsjødykkerne
Regjeringen har i dag lagt frem en stortingsmelding om pionerdykkernes forhold i Nordsjøen. - Regjeringen burde ha strukket seg mye lenger, sier Carl I. Hagen som blant annet foreslår en permanent dykkerutstilling på oljemuseet i Stavanger til ære for pionerdykkerne.
- Jeg er forundret over at Regjeringen ikke erkjenner at staten har et klart rettslig ansvar for nordsjødykkernes situasjon. Det er svakt at Regjeringen ikke kommer med en konkret løsning på de langsiktige økonomiske utfordringene for nordsjødykkerne. En Regjering som vanligvis beskylder Stortinget for stortingsregjereri overlater nå til Stortinget å komme med forslag på hvor stor den individuelle kompensasjonen til dykkerne skal være, uttaler Carl I. Hagen.
FrP vil gå innfor at det opprettes en ordning med en spesialpensjon for dykkerne som skal settes på et romslig nivå, slik at dykkerne får kompensasjon for den fantastiske innsats de har gjort for landet ved å risikere sine egne liv.
- FrP vil også gå innfor at dykkerne blir hedret med en egen permanent utstilling på oljemuseet i Stavanger.
Det er positivt at Regjeringen i dag har kommet med en forskuddsordning som kan bidra til at dykkerne kan få økonomisk hjelp frem til saken er ferdig behandlet i Stortinget. At en slik forskuddsordning nå kommer er et resultat av blant annet av FrP innsats for og press for dykkerne i lang tid i Stortinget. I utmålingen av dette strakstiltaket bør Regjeringen vise stor romslighet slik at dykkerne får en individuell behandling av hvor mye straksmidler de trenger, sier Carl I. Hagen.
