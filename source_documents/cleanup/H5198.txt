
05.10.2001
Tilbudet til de svakeste skal styrkes
Flere har i det siste hevdet at statsstøtten til de vernede bedriftene vil falle bort fra nyttår, og at kommunene skal overta ansvaret. - Dette er ikke riktig. Vi har i dag tre ulike typer vernede bedrifter eller arbeidssamvirker. Fra nyttår vil det bli et felles regelverk for alle arbeidssamvirkene. Bakgrunnen for endringen er et ønske om å lage et bedre tilbud til de svakeste, ikke spare penger for staten. Det nye regelverket vil gi både flere og bedre plasser enn i dag, skriver arbeids- og administrasjonsminister Jørgen Kosmo.
I VG tirsdag 2. oktober 2001 hevder Øivind Tefke at statsstøtten til de vernede bedriftene vil falle bort fra nyttår og at kommunene skal overta ansvaret. Dette er ikke riktig. Tefkes informasjon stammer trolig fra feilaktige opplysninger som ble presentert i et oppslag i Vårt Land 25. september og på NTB samme dag, oppslag som ble korrigert dagen etter.
Saken er som følger:
Vi har i dag tre ulike typer vernede bedrifter eller arbeidssamvirker. Fra nyttår vil det bli et felles regelverk for alle arbeidssamvirkene. Bakgrunnen for endringen er et ønske om å lage et bedre tilbud til de svakeste, ikke spare penger for staten. Det nye regelverket vil gi både flere og bedre plasser enn i dag.
Det nye regelverket er det samme regelverket som flertallet av arbeidssamvirkebedriftene - de såkalte ASVO-tiltakene - har hatt i flere år. ASVO-ene mottar fast støttebeløp pr. godkjent plass fra staten. I tillegg mottar de kommunal eller fylkeskommunal støtte. Omfanget av den kommunale støtten avtales mellom Aetat og kommunen. Erfaringene viser at ASVO-tiltakene fungerer svært godt, også for de svakeste. Kommunene ønsker også langt flere slike ASVO-plasser enn det budsjettrammene gir rom for. Dette er et uttrykk for at tilbudet er godt - også for kommunene.
Det beste tilbudet til arbeidstakerne i de vernede bedriftene får vi når stat og kommune samarbeider. Medfinansiering fra eierne (kommuner/fylkeskommuner) gir mer aktive eiere. Samtidig vil staten fortsatt ha det økonomiske hovedansvaret. Dette fører til bedre kvalitet på tilbudet til den enkelte. Aktive eiere gir bedre kvalitet på plassene som tilbys.
Det nye regelverket skal fases inn gradvis. Omstillingsprosessen starter imidlertid 01.01.02. Det vil ta noe tid før alle arbeidssamvirkene er omfattet av det nye regelverket. Inntil så skjer, fortsetter de med samme støttesystem som i dag.
Omleggingen av den offentlig støtten kan by på utfordringer for enkelte av bedriftene. Det er også bakgrunnen for at det skal brukes tid og ressurser på overgangen.
