
15.12.02
Venstre
Regjeringen må ta initiativ til internasjonale konvensjoner for rettssikkerhet og personvern
Venstre vil understreke at kampen mot terror ikke må gå på bekostning av respekt for grunnleggende rettssikkerhetsgarantier og personvern.
Norge bør være en pådriver for at FN utarbeider konvensjoner for å sikre at terrorbekjempelsen har et rettslig grunnlag, samtidig som den personlige integritet og rettssikkerhet ivaretas. FN bør derfor utarbeide konvensjoner for å sikre at opplysninger som er kan eller kan bli personsensitive, ikke utveksles uten at grunnleggende rettssikkerhetsgarantier er sikret.
Landsstyret i Venstre ber regjeringen sikre at personopplysninger om norske borgere ikke blir brukt galt av USA og andre land som nå vil samle inn enorme mengder personopplysninger og elektroniske spor.
Venstres landsstyre ber derfor regjeringen sørge for at nødvendig utveksling av personopplysninger med USA for å bekjempe terrorisme skjer med presisjon og i samsvar med norsk og europeisk personvernlovgivning.
Venstre vil også at den norske regjeringen skal ta et initiativ overfor EU i denne saken. Det må være et krav at personopplysninger som overføres fra Europa til USA i forbindelse med f.eks. flyreiser blir behandlet i samsvar med europeisk personvernlovgivning.
Etter 11. september har USA iverksatt en rekke vidtgående tiltak for å samle inn og systematisere personopplysninger. Hovedbegrunnelsen er å kunne avdekke og forhindre forberedelser til nye terrorhandlinger.
Innsamlingen av opplysninger er imidlertid ekstremt omfattende. Når det gjelder flyreiser, kreves det overføring av personopplysninger langt utover det som trengs for å identifisere personer som flyr til og fra USA. Opplysningene vil også bli stilt til disposisjon for ulike amerikanske myndigheter og ulike formål. Når det gjelder myndighetenes bruk av personopplysninger, gir ikke amerikansk personvernlovgivning beskyttelse av utenlandske borgeres personopplysninger.
Venstre er sterkt bekymret for at norske borgeres personopplysninger og elektroniske spor i stort omfang skal kunne bli brukt og misbrukt i det altomfattende system for innsamling og analyse av opplysninger som nå utvikles i USA (Total Information Awareness-prosjektet).
