
8.12.99
Jørgen Holte,
Pressemelding fra
FULL KOMPENSASJON I KOMMUNESEKTOREN FOR DEI 14 KOMMUNANE SOM FÅR HØGARE ARBEIDSGJEVARAVGIFT
I tilknyting til debatten 7.12 om Budsjett-innst. nr 5, ba representanten Jørgen Holte Kommunal- og regionalminister Odd Roger Enoksen gjere greie for korleis ekstra lønsutgifter i kommunesektoren skal kompenserast slik at dei 14 kommunane det gjeld, kan ta omsyn til det i samband med budsjettarbeidet i den einskilde kommune for år 2000.
Holte viste til at omlegginga av arbeidsgjevaravgifta til ei EØS-legal ordning påfører næringsliv og kommunesektoren i 14 kommunar uføresette utgifter på om lag 245 mill kroner på årsbasis. Han la særleg vekt på at arbeidsgjevarsida i desse kommunane ikkje har hatt høve til å tilpasse seg eit høgare avgiftsnivå, og at avgiftsauken også råkar kommunesektoren som arbeidsgjevar.
Då dette er ei særs viktig sak å få avklart og gjort kjend for kommunesektoren i dei 14 kommunane det gjeld, ber eg Statsråden stadfeste på kva måte ein vel å orientere kommunane på,- og kva økonomisk omfang som gjenstår å kompensere for når det gjeld kalenderåret 2000, sa Jørgen Holte i debatten.
Enoksen stadfesta at kommunane gjennom St.prp. 1 har fått i underkant av 50 % i kompensasjon. Han slo vidare fast at han vil følgje opp stortingsfleirtalet (regjeringspartia, Ap og SV) sine intensjonar om å gje full kompensasjon til dei kommunane som blir berørt av omlegginga av arbeidsgjevaravgifta. Enoksen understreka at det ikkje er nødvendig for kommunane å legge ned aktivitet på begynnelsen av året dersom ein har sikkerhet for at kompensasjonen vil kome. Det er meir eit likviditetsspørsmål enn det er spørsmål om å leggje ned aktivitet, og det skal vi finne ein eigna måte å kome tilbake til, avslutta Odd Roger Enoksen.
