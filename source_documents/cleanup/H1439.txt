
Dato:30. august 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim, (FrP)
Vi trenger en behovsstyrt eldreomsorg!
Fremskrittspartiet ønsker at eldre syke mennesker skal få dekket sitt behov for omsorgstjenester og sykehjemsplass. Vi ønsker å øremerke statlige midler slik at de 10.000 personene som står i kø for sykehjemsplass skal få den hjelpen de trenger! Enkelte medier har i dag påstått at FrP's modell med 300.000 kroner i statlig driftstilskudd til hver sykehjemsplass har en prislapp på 14. milliarder! Dette er tøv!
Dette beløpet er tatt rett ut av luften sier John I. Alvheim ca. 47.000 sykehjemsplasser drives jo idag. Vi ønsker å øremerke 300.000 kroner i driftsmidler for hver sykehjemsplass og en stor del av disse pengene er jo allerede i systemet. Vi ønsker å bevilge driftstilskuddet til sykehjemmene på samme måten som staten betaler driftstilskudd direkte for hver enkelt barnehageplass. På denne måten vil vi kunne øke bemanningen i sykehjemmene slik at de som arbeider der slipper å bli både utbrent og utslitt fysisk. I tillegg vil vi da kunne sørge for 10 000 nye plasser for å dekke behovet, plasser som kommunene i dag ikke har råd til å bygge sier Alvheim
 FrP prioriterer eldreomsorg og helse foran de fleste andre områder staten skal ha ansvaret for. Vi er villige til å betale det det koster å få dekket behovet på dette området. Derfor ønsker vi også at de midlene som bevilges over de årlige statsbudsjetter skal bevilges som en såkalt overslagsbevilgning slik at de nødvendige midler kan bevilges fortløpende uten å være begrenset av en fastlåst sum på en budsjettpost sier Alvheim.
Det er på tide at vi i Norge tar gamle, syke menneskers problemer alvorlig og skaper en menneskeverdig tilværelse for dem som trenger omsorg i alderdommen avslutter Alvheim som er opprørt over det menneskesyn mange politikere viser når de aksepterer at syke mennesker skal tilbringe sine siste dager med toilettskålen som nattbord!
