
Oslo, 14. september 2001
Høyres Hovedorganisasjon
Uttalelse fra Høyres sentralstyre og Høyres nye stortingsgruppe
Stortingsvalget ga betydelig fremgang for Høyre, og som følge av dette et nytt flertall i Stortinget. Som det klart største parti på den ikke-sosialistiske side er Høyre beredt til å påta seg det ansvar velgerne har gitt oss. Høyre føler et sterkt ansvar for landets fremtid, og vi står ved det vi har lovet våre velgere. Det er helt avgjørende med en ny kurs, og en ny regjering som kan skape nye muligheter.
Høyres sentralstyre og Høyres nye stortingsgruppe konstaterer at Stortingets endrede sammensetning gir grunnlag for en ny regjering, og har valgt et forhandlingsutvalg for de kommende regjeringsforhandlinger bestående av:
Jan Petersen, leder
Per-Kristian Foss, parlamentarisk nestleder
Inge Lønning, 1. nestleder
Dette utvalg har som mandat å gjennomføre forhandlinger med Kristelig Folkeparti og Venstre - evt. med Kristelig Folkeparti alene om Venstre ikke skulle ønske å delta - med sikte på å danne en handlekraftig regjering. Forhandlingene gjennomføres i nær kontakt med partiets og stortingsgruppens organer.
