
21.05.2002
Distriktsnedbygging og byproblemer
- Kjell Magne Bondeviks høyre-regjering representerer på et område en kraftig politisk fornyelse: I nærings- og distriktspolitikken. Noen vil definere fornyelse som noe positivt, men Regjeringens historiske nedbygging av distriktspolitiske virkemidler er negativt ikke bare for distriktene, men også for sentrale strøk og byene, skriver Tommy Skar, informasjonssjef i Arbeiderpartiet, i denne artikkelen fra 21. mai 2002.
Kjell Magne Bondeviks høyre-regjering representerer på et område en kraftig politisk fornyelse: I nærings- og distriktspolitikken. Noen vil definere fornyelse som noe positivt, men Regjeringens historiske nedbygging av distriktspolitiske virkemidler er negativt ikke bare for distriktene, men også for sentrale strøk og byene.
Når kommunepolitikerne legger ned vervene og befolkningen går med sørgebind og flagger på halv stang på nasjonaldagen i Vardø, eller når Narvik ønsker å bli tatt opp som en del av Sverige, bør det være en tankevekker for Regjeringen. Om ikke dette og andre signaler fra Distrikts-Norge bekymrer Høyres statsråder, så må det i det minste være en vekker for Molde-mannen Bondevik og hans KrF-statsråder.
Før Regjeringen hadde sittet i et halvt år hadde den kuttet nesten 700 millioner kroner i rene distriktspolitiske virkemidler. Det er alvorlig når vi vet at mange av disse ordningene er nøkkelen til å få privat kapital med på risikoprosjekter. Tapet for distriktene er dermed i realiteten mange ganger så stor som den opprinnelige summen.
Kommunene har en svært presset økonomisk situasjon. Regjeringen presenterte nylig sitt opplegg for kommuneøkonomien. Dette opplegget vil bety at velferdstilbudet i kommunene blir dårligere. Regjeringen velger et opplegg som fører til nedleggelse av skoleklasser og sykehjemsplasser for å få råd til skattelette til de aller rikeste. Her går det et viktig skille mellom Regjeringens og Arbeiderpartiets prioriteringer.
Regjeringen Bondevik foreslo også for kort tid siden å nedlegge flyplassene i Vardø, Narvik og Fagernes. Arbeiderpartiet la 16. mai fram forslag om å utsette behandlingen av saken til Nasjonal transportplan skal opp til fornyet behandling i 2005. Det er uaktuelt for Arbeiderpartiet å legge ned flyplasser uten at det etableres fullverdige alternative samferdselsløsninger. Dette er bare ett av mange eksempler på at Regjeringen ikke ser konsekvensene av egen politikk.
I distriktene vil man sikkert si at det er sentrale strøk og byene som tjener på Regjeringens politikk. Det er ikke riktig. For spesielt byene - og en by som Oslo og dem som bor der eller flytter dit - vil Regjeringens politikk forsterke utviklingen med blant annet dyrere boliger og økte sosiale problemer. Når vi får et raskt økende press på sentrale områder og byer uten at det i disse er områdene er lagt opp til en politikk for å møte utfordringene, er ikke verken det offentlige eller det private markedet i stand til å øke tilbudet i takt med etterspørselen. Det er derfor ikke riktig at distriktsnedbygging er positivt for sentrale strøk og byene.
Bondevik har gitt sin tilslutning til en egen distriktskommisjon. Det er vel og bra med kommisjoner, men mens kommisjonen jobber fører Regjeringen en politikk som verken de som foreslo kommisjon eller trolig kommisjonen selv vil gi sin tilslutning til når den kommer i gang.
Arbeiderpartiet vil utvikle en mer kraftfull distriktspolitikk. Ikke bare fordi vi ser hvilke utfordringer distriktene har, men også fordi vi ser hvilke muligheter som finnes i Distrikts-Norge.
Økt innenlandsk bruk av naturgass, videreutvikling av fiskeri-, landbruks- og havbruksnæringen, forenkling av statlige virkemidler overfor bedriftene, utflytting av og etablering av nye statlige virksomheter utenfor Oslo, og en videreutvikling av Folketrygdfondets rolle for å styrke finansmiljøer utenfor hovedstaden, er gode virkemidler for et mer aktivt Distrikts-Norge.
Det må nå etableres et bedre samspill mellom sentrale og lokale aktører når det gjelder distrikts- og næringspolitikken, og forståelsen for at begrepet "By og land, hand i hand" er mer enn et slagord, må gjenskapes. Da må høyre-politikk og markedstenking erstattes med sosialdemokratiske løsninger og initiativ.
