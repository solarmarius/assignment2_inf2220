
30/4-02
Sylvi Listhaug, Sentralstyremedlem FpU
KRIGEN MOT TERROR
Krigen mot terror føres på mange plan. Terror forekommer i mange former, og ingen av dem er akseptable. I Norge er det modige innvandrerjenter som kjemper for en form for terror som utføres av familiemedlemmer, som følge av et forkvaklet kvinnesyn som er rådende i enkelte kulturer. Med fare for eget liv har de stått frem Nadia, Jeanett, Kadra med flere, for at det norske folk og norske politikere skal få kunnskap om hva som befinner seg i deler av et lukket innvandrermiljø. Håper deres er at norske politikere skal bruke den kunnskapen de formidler til å gripe inn å forme lover og regler som gjør at det blir satt en stopper for den terroren og overgrepene som en del jente i innvandrermiljøene opplever hver dag. Takken er at alle parti, bortsett fra Frp har holdt disse jentene for narr og ikke løftet en eneste finger for å hjelpe dem. Snakk, snakk og atter snakk hjelper ikke dem som opplever vold og overgrep som noe dagligdags.
De andre partiene stemte mot forslag som ville forebygge tvangsekteskap, eller rettere sagt kjøp og salg av unge mennesker, kjønnslemlestelse, og forslag som ville ført til at importen av imamer med middelaldersk menneskesyn ikke fritt kunne reise til Norge under dekning av å inneha spesialkompetanse. Eneste spesialkompetansen imamene har er på hvordan en skal opprettholde et samfunn med andre lover, regler og menneskesyn enn det som det norske samfunnet er bygget på. Forslagene ble stemt ned på løpende bånd. Signalene som blir sendt ut til disse jentene er at politikerne i de andre partiene ikke tror på jentene. Hvis de gjør det, hvorfor i alle dager gjør de ikke noe for å hjelpe dem?
På Landsmøtet til Fremskrittspartiets ungdom fikk vi som var tilstede høre livshistorien til en av disse jentene, Jeanett som er like gammel som meg. Mens jeg fikk ha min barndom og frihet som norske unger har, var det en jente i Oslo som levde under et konstant press fordi hun var i ferd med å bli for norsk. Når jeg var ferdig med ungdomsskolen og gikk inn i ungdomstiden for alvor 16 år gammel, uten større bekymringer av noe slag, satt det en jente nede i Pakistan som var blitt tvangsgiftet bort til en fetter. Det er sterkt når en ung jente forteller at "Foreldrene mine feiret bryllupet eller rettere sagt voldtekten av meg med stor fest". 17 år gammel blir hun gravid og brukt som levende visum for at ektemannen skulle komme seg til Norge.
Disse jentene finnes over hele landet, og mange av dem ønsker å komme ut av en hverdag preget av vold. Bare Frp har tatt disse jentene på alvor. FpU kommer til å engasjere seg sterkt i tiden som kommer for å hjelpe disse jentene. Vi har et ansvar som unge politikere til å tale ungdommen sin sak. Dette er en gruppe ungdommer som ikke har tatt til orde før, og når de først gjør det er det ingen hjelp å få fra andre enn Frp.
Når Frp, og fagpersoner, deriblant politimestrer rundt om forbi, prøve å reise en debatt knyttet til innvandringsspørsmål, er det noen momenter som går igjen. For det første er det aldri rett tidspunkt for å ta en diskusjon. For det andre blir det vist til at en skal holde seg til fakta, og når en gjør det blir det kalt generalisering og stigmatisering. For det tredje signaliserer de andre partiene at de er enig med Frp, men når sannhetens øyeblikk kommer og det skal voteres over forslagene, stemmer de imot fordi " Frp har andre og skjulte motiv enn de" påstås det.. De andre partiene har stor grunn til å skamme seg overfor de jentene og andre krefter i innvandrermiljøene som har påpekt at det finnes usunne holdninger, ja rett og slett rasisme overfor den delen av befolkningen som har røttene sine her i landet.
Hvorfor i alle dager kommer det mennesker til Norge som mener at samfunnet her er forferdelig og menneskene som bor her umoralsk? Svaret på dette spørsmålet må det snart være flere partier enn Frp som kan svare på. Politikerne i de andre partiene har ansvaret for at det eksisterer kjøp og salg av unge mennesker i Norge. Det er helt på trynet at de ennå ikke har skjønt hva dette dreier seg om! Fremskrittspartiet skal fortsette å bekjempe terroren i vårt eget land!
