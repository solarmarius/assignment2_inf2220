
Tirsdag 28. juni 1994
Valgerd Svarstad Haugland etter ett år på Tinget:
Pressestoff fra Kristelig Folkeparti
KrF OG SOSIALPOLITIKK HØRER SAMMEN
-Jeg er godt fornøyd med at jeg ble betrodd å være Kristelig Folkepartis representant i sosialkomiteen i Stortinget. Etter mitt syn hører KrF og sosialpolitikk nøye sammen, og mange av de viktigste sakene våre ligger nettopp på det feltet. Det sier stortingsrepresentant Valgerd Svarstad Haugland etter ett år som Kristelig Folke-partis representant på Akershus-benken, og like lang tid som partiets sosialpolitiske talskvinne.
På spørsmål om hva hun betrakter som sin stortingspolitiske svenneprøve, svarer Valgerd Svarstad Haugland at den vet hun ikke om hun har avlagt ennå. -Men jeg er valgt som saksordfører for en sak som kommer opp til høsten, nemlig endringer i røykeloven, og det å være saksordfører må vel kunne kalles en svenneprøve, sier hun.
Sosialkomiteen har hatt flere store saker dette året, KrF-representanten nevner stortingsmeldingen om frivillighetssentraler, forebyggende arbeid og smittevernloven.
-Ved siden av statsbudsjettet, er det likevel arbeidet med Lov om medisinsk bruk av bioteknologi som har vært mest krevende. Den har vi faktisk brukt hele vårsemesteret på, sier hun.
AVHENGIG AV GODE MEDARBEIDERE
Valgerd Svarstad Haugland utgjør "KrF-fraksjonen" i sosialkomiteen alene. Andre partier har både to-tre og flere representanter i hver komité.
-Det er klart jeg er litt misunnelig på de partiene der flere representanter kan fordele sakene mellom seg, men det er også veldig utfordrende å være den som målbærer mitt partis synspunkter i en sak, og måtte stole på seg selv. Heldigvis har jeg en meget god medarbeider i Kari Husøy, som er politisk rådgiver i KrFs stortingsgruppe, og blant annet arbeider med sosialkomiteens saker, sier Valgerd Svarstad Haugland.
Av sosialpolitiske saker er nok abortsaken den som flest forbinder med KrF, men Valgerd Svarstad Haugland ønsker å understreke at sosialpolitikken omfatter hele menneskets tilværelse, fra unnfangelse til en naturlig død.
-Det ser man når man tar for seg en del av det som sosialpolitikken omfatter: Eldrepolitikk, rusmiddelpolitikk, sykehuspolitikk, helsepolitikk og trygdepolitikk - med alle "undertemaene", sier hun.
-Jeg tror jeg har noe å tilføre på disse områdene, selv om jeg er klar over at enkelte synes jeg har hatt det for godt i livet til å "passe" som sosialpolitiker. Noe sant er det kanskje i dét, men man må vel ikke ha prøvd alt selv for å vite noe om livet. Man kan også få erfaring gjennom andre mennesker.
POLITISKE VISJONER
Valgerd Svarstad Haugland hadde to år som nestleder i Kristelig Folkeparti bak seg da hun ble valgt inn på Stortinget, og hadde vært heltidspolitiker hele denne tiden.
-Det er ingen tvil om at jeg har hatt god nytte av den erfaringen. Det har gitt meg en viss rutine både i forhold til media og i andre situasjoner som har vært viktig. Samtidig ser jeg at det kunne vært nyttig med litt erfaring fra kommune- og fylkespolitikk også. Imidlertid kan min organisasjonserfaring og andres lokalpolitiske erfaring sikkert utfylle hverandre, sier hun.
-Har du noen politiske visjoner?
-Jeg skulle ønske vi kunne klare å føre en politikk her i landet som er mer internasjonalt rettet og tar mer hensyn til behovene i den tredje verden. Norge bør gå foran og slette u-landsgjeld, slik at de fattigste i verden får det bedre. Her hjemme skulle jeg ønske at vi klarte å føre en politikk som legger opp til et annet forbruk, og som er mer familievennlig. Vi kan ikke snakke oss vekk fra at det er "dansen rundt gullkalven" som dominerer samfunnet vårt. "Økt kjøpekraft" er det store stikkordet, men midt i velstandsøkingen er det en gruppe som hele tiden får det verre. Jeg skulle ønske Stortinget kunne strekke kjølen til et velferds-Norge der fordelingen var rettferdigere og avstanden mellom oss som har det godt og de som har det tøft ble mindre. Kanskje en omlegging av skattesystemet kunne bidra til dette, ved at vi skattelegger forbruk, og ikke arbeid.
-Har du noen visjoner på det personlige plan?
-Det må bli at jeg blir flinkere til å si nei enn jeg har vært dette første året, sier Valgerd Svarstad Haugland. (KrF-Press)
