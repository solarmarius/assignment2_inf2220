
6/9-03
Trine Skei Grandes innlegg i trontaledebatten
- Norge styres godt
- Det er ingen systemkrise i norsk politikk. Det som skaper problemer er at opposisjonen er mer opptatt av posisjonere seg for egen makt enn å løse problemene sak for sak. Men løsningene kommer, med eller uten regjeringsskifte.
Det sa Venstres parlamentariske leder Trine Skei Grande i dagens trontaledebatt i Stortinget.
Hun sa det er meningsløst å beskrive norsk politikk med ord som "krise" og "kaos". I virkeligheten styres landet godt, og landet har levd godt med mindretallsregjeringer siden 1971, bare med ett unntak på 80-tallet. - "System"problemene har en påfallende tendens til å bli akutte når Arbeiderpartiet er i opposisjon, sa Skei Grande.
- Venstre står rakrygget og stolt i en regjering som leverer god politikk for hele landet; som frihetsreformen for lokaldemokratiet, en offensiv miljøpolitikk, sosialt ansvar, utdanning og forskning, nyskapende næringsliv og orden i økonomien.
- Fremskrittspartiet bidro til etablering av Samarbeidsregjeringen, og står selvsagt fritt til å bidra til dens fall, enten årsaken vil være egne taktiske interesser eller ønske om at en annen regjering skal føre en politikk man liker bedre. Men partier i fløyposisjon må ofte finne seg i å velge subsidiært.
Derfor er det mer naturlig at partier i sentrum, også når de er små, er med i regjering, mens fløypartier, også når de er store, må finne seg i å være i opposisjon. Det er når rollen som protestparti på en ytterfløy skal forenes med en taktikk for makt at det skapes problemer.- Ønsket om å fjerne det brysomme sentrum og gjeninnføre den enkle todelingen i rødt og blått kommer ikke til å lykkes. Virkeligheten har gått forbi slike forenklede bilder, sa Trine Skei Grande.
