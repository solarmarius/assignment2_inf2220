
Dato: 2004-05-05
Stortingsrepresentant Arne Sortevik (FrP)
Beklager at Bondevik åpner for at muslimer kan overta kirker
- Jeg finner det beklagelig at statsminister Bondevik fra partiet KrF svarer så unnvikende når han blir utfordret av FrP om sitt syn på muslimsk overtagelse av norske kirkebygg, sier FrPs kirkepolitiske talsmann stortingsrepresentant Arne Sortevik.
- FrP har på sitt landsmøte sist helg gitt klar beskjed om at FrP går imot ethvert forslag som dreier seg om muslimsk overtagelse av kirkebygg og jeg hadde håpet at en statsminister fra KrF ville være like klar, sier FrPs Arne Sortevik.
- Bruksendring og eierskifte er ikke bare et praktisk spørsmål. Kirker har en tusen år gammel historie i Norge og kirkebygg symboliserer vår kulturelle arv og nasjonale identitet, derfor har mange nordmenn sterke følelser knyttet til bruk av kirkebygg. Jeg hadde ventet at statsministeren i et land som har statskirke ville gi klare signaler om nettopp det og tydelig avvise mulig muslimsk overtagelse av norske kirkebygg, sier stortingsrepresentant Arne Sortevik fra FrP.
- Når statsminister Bondevik svarer så unnvikende på dette viktige spørsmålet innebærer det etter mitt syn at han faktisk åpner for at muslimer kan overta norske kirkebygg. Det er uforståelig og beklagelig, sier kirkepolitisk talsmann for FrP, stortingsrepresentant Arne Sortevik.
