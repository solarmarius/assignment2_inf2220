
Onsdag 15. juni 1994
KrFK-leder Torill Nyborg:
TILTAK FOR ARBEIDSLEDIGE VIL STYRKE SMÅBARNSFAMILIENE.
Kristelig Folkepartis Kvinner støtter tanken om å utvide ordningen "Vikarplass for arbeidsledig" til også å omfatte omsorgspermisjon. Forslaget fra Solveig Sollie (KrF) og Lars Sponheim (V) om dette, er et skritt i riktig retning. Det sier Torill Nyborg som er leder for Kristelig Folkepartis Kvinner.
Torill Nyborg sier at forslaget gir økt mulighet for relevant arbeidspraksis for arbeidsledige, samtidig som småbarnsfamilier kan få et avbrekk i et hektisk hverdagsliv.
-Mange småbarnsfamilier slites i dag med altfor store belastninger på hva mor og far skal rekke i løpet av en dag. Dette forslaget som kommer midt i FNs familieår gir familiene mulighet til å få mer tid for hverandre og og på den måten styrke og stabilisere familiene.
Kristelig Folkepartis kvinner ser det som viktig at man i forslaget foreslår at det gis en viss økonomisk godtgjørelse under omsorgspermisjonen,da dette for mange vil være en nødvendighet for å kunne benytte seg av den, sier KrFK-leder Torill Nyborg.
