
Dato:7.mai 2004
Stortingsrepresentant Kenneth Svendsen (FrP)
- Sett ned drivstoffavgiftene nå!
Bilpolitisk talsmann for Fremskrittspartiet, Kenneth Svendsen, krever at avgiftene på bensin og diesel senkes.
- Bensinprisene har nå steget til et rekordhøyt nivå, og ligger på nå på langt over 10 kroner pr, liter bensin. Dette er uhørt i et oljeproduserende land, sier Svendsen.
Svendsen viser til at staten tjener nå store summer på grunn av at oljeprisen ligger skyhøyt, noe som også fører til at bensin og dieselprisene slår nye rekorder.
- Det er umoralsk av staten å "sko" seg på den høye oljeprisen. Det mest naturlige ville være at når oljeprisen gikk opp, så gikk bensin og dieselavgiftene ned. Dette har Norge muligheter til hvis flertallet på Stortinget var opptatt av befolkningen og næringslivets ve og vell, og da kunne både befolkningen og næringslivet nyte godt av at Norge er en oljeproduserende nasjon, forklarer Svendsen.
Svendsen sier at han vil ta dette opp med det første, og presiserer at det er uhørt at når Norge som oljeproduserende nasjon "håver" inn ekstramilliarder i statskassen så får ikke den norske befolkningen ta del i dette ved at avgiftene blir senket.
