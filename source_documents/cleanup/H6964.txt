
03.04.03
Kristelig Folkepartis Kvinner
Barneporno må bekjempes
Seksuell utnytting av gutter og jenter er et globalt problem. Skal vi bekjempe overgrep må det arbeides både nasjonalt og internasjonalt. Det er ikke tilstrekkelig at Norge aktivt straffeforfølger formidlere og brukere av barnepornografi. Vi må arbeide for at politi og påtalemyndighet i andre land får tilsvarende oppdrag fra politiske myndigheter. Statsministeren og Utenriksministeren bør ha bekjempelse av overgrep mot barn som fast agenda når de møter andre lands ledere til politiske samtaler. Dette uttaler Kristelig Folkepartis Kvinners landsstyre som var samlet til møte på Sundvolden 28. - 30 mars.
Internett har gitt nytt liv til handel med barnepornografi, og som en følge av det har den organiserte utnyttingen av barn økt i omfang. For 15 år siden trodde politiet i den vestlige del av verden at produksjon og distribusjon av barnepornografi nærmest var utryddet. Voksne som begikk overgrep mot barn var isolert, og emnet tabubelagt. Da Internett kom, var det ikke lenger mulig å holde pedofile isolert. Salg av fotografier av overgrep mot barn eksploderte.
Databransjen må ta et større etisk ansvar for å hindre at nettet blir brukt til å spre overgrep mot barn. Dette kan blant annet gjøres ved at flere ressurser settes inn for å sjekke hva som formidles via servere. Det er også viktig at det utvikles gode filtreringsprogrammer som forhindrer barn, fra for eksempel fra skolens datamaskiner, å besøke nettsteder som viser pornografi. Derfor ber Kristelig Folkepartis Kvinner om at tiltaksplanen "Barn og Internett" settes i verk. Uten politisk press, uten klare straffebestemmelser i det enkelte land, og uten effektivt politiarbeid for å forhindre overgrep mot barn og distribusjon av barneporno, vil vi ikke komme problemet til livs. Vi vil ikke klare å beskytte det kjæreste vi har - våre barn.
Kristelig Folkepartis Kvinner vil oppfordre til å sette fortgang i arbeidet med å identifisere barna som blir utsatt for overgrep, for å stoppe pågående overgrep. Det er også viktig at et hjelpeapparat settes inn for å ta i mot barna. Dette arbeidet må foregå på tvers av landegrensene.
Samfunnet plikter å verne barn mot alle former for fysisk eller mental vold. Norge har ved å ratifisere barnekonvensjonen, forpliktet seg til å aktivt arbeide for gode og trygge oppvekstvilkår for alle barn. Barnekonvensjonen skal nå innlemmes i norsk lov. Det er en milepæl for barn i Norge, men vi har også et ansvar for barn i andre deler av verden og deres oppvekstvilkår.
