
4.6.2003
Ola Røtvei, vararepresentant Stortinget (A)
Leserbrev
- Hundeloven og jakt- og friluftsinteresser
Stortinget har nylig vedtatt ny Hundelov som skal ivareta tryggheten til alle parter når det gjelder hundehold, noe som også Arbeiderpartiet har sett på som særs viktig. I debatten forut før det endelige lovvedtaket ble fattet, har det offentlige debatten hovedsakelig vært rettet mot farlige hunder og et eventuelt raseforbud. Mindre debatt har det vært om hvorfor enkelte raser utvikler seg til å bli farlige hunder. Heller ikke hundens naturlige plass i forbindelse med friluftsliv og jakt har fått den framtredende plass i debatten som aktivitetene fortjener.
Arbeiderpartiet har vært innforstått med at det knytter seg store og viktige interesser for hundehold både når det gjelder jakt og frilufts- og fritidsaktiviteter. Ap har vært opptatt av at vi gjennom de lovendringer som nå er foretatt fortsatt skal sikre jakt- og fritidsaktivitetene for hundefolket. Vi ser positivt på at det fokuseres på mulighetene for å drive jakthundtrening, dressur og jaktprøver. Almenning- og fjellstyrene rundt omkring har den nødvendige kompetanse til å gi samtykke til trening av jakthunder innenfor allmenningens område. Aktiviteten er viktig for mange jakthundeiere som er med på å utvikle et godt og positivt hundehold.
Lokal håndheving
Ved innføring av for eksempel ekstraordinær båndtvang er det viktig at det foreligger et reelt behov, og at vi sikrer de områdene hvor viltet vi ønsker å beskytte, har sitt leveområde. I vinter har man erfart at det enkelte steder har vært innført båndtvang i høyfjellet for å beskytte rådyr selv om det naturlig nok ikke finnes rådyr der. I slike tilfeller vil det være riktig at det gjøres unntak for båndtvang over tregrensa.
For meg er det viktig med lokalt selvstyre når det gjelder håndheving av hundeloven, men vi må unngå at det oppstår ulik praksis og forskjellsbehandling rundt om i landet. Da kan det fort oppstå ubegrunnede lokale forskjeller. Det bør derfor være en mulighet for at innføring av båndtvang og opphevelse av båndtvang kan påklages til fylkesmannen. For meg er det viktig at kommunene selv får muligheten til å definere og avgrense områder for bruk av båndtvang. Samtidig som det er viktig at jakt- og friluftsinteressene blir ivaretatt.
Derfor skjønner jeg ikke hvorfor Høyre og Kristelig Folkeparti har så sterke byråkratiske innvendinger mot denne klagemuligheten. Jeg har stilt meg spørsmålet: - Er ikke Høyre opptatt av at jakt og fritidsaktivitetene for hundefolket skal sikres, og på en mest mulig lik måte uansett hvor man bor i landet? For Arbeiderpartiet er dette særs viktig.
For meg personlig har hundehold mange positive sider. Jeg er vokst opp med jakthunder, og jeg har hatt jakthunder i hele mitt voksne liv og kjenner dette miljøet. Jeg vil påstå at de aller fleste av oss er ansvarsbevisste hundeholdere. Jeg er også klar over hvor vanskelig det er når avgjørelser skal tas om at hunder skal avlives dersom hunden er en fare for sine omgivelser. Men dette er et ansvar enhver hundeeier må ta, og det er noe som ubønnhørlig følger med når man anskaffer seg hund. Da er "føre-var" prinsippet viktig
