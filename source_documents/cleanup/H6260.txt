
16.10.02
Rød Valgallianse, Landsstyret
Bryt rammene!
Regjeringen Bondevik har nå lagt fram sitt første "egne" budsjett. I valgkampen og i fjor høst ble det sagt at det var først nå vi virkelig ville få se hva som var regjeringens politikk. Og det har vi virkelig fått se. Vi har fått et budsjett for et mer klassedelt Norge, hvor de som har minst blir forsøkt overført til ei moderne fattigkasse. Dette var ikke verd å vente på.
Forslaget er så godt som fritt for positive satsninger for folk i Norge. Den storstilte satsingen på skole og utdanning som alle partier, og særlig Høyre, lova i valgkampen har forsvunnet. Syke og arbeidsledige blir straffet i stedet for p bli hjulpet ut av situasjonen de har havna i, mens de rikeste blir påskjønnet med ytterligere skatteletter. Til og med stortingsvedtaket om maksimalpris på barnehager prøver regjeringen å snike seg unna. Pengene som skal hjelpe noen barnefamilier tas fra andre barnefamilier gjennom kuttene i skolefritidsordningen og kuttet i småbarnstillegget i barnetrygden.
Alle disse enkeltsakene skaper til sammen et usosialt budsjett, men det er de trange rammene som velferdskommunene må leve med som setter spikeren i kista for de som faller utafor. Gjennom en fortsatt innstramming av rammene for norske kommuner, og krav om "effektivisering" av driften innenfor skole, sykehjem og sosialbudsjettene, skaper finansminister Foss og kommunalminister Solberg den nye virkeligheten for det norske folk.
Kommuner med kniven på strupen i form av lite penger tvinges til å kutte i egne tilbud og privatisere oppgaver. I neste runde kommer privat kapital inn og overtar de lønnsomme oppgavene som vanlig folk må betale dyrt for. De som ikke har råd havner på sosialen.
Denne utviklinga er ikke ny av året. Tvert imot har Stortinget gjennom hele 90-tallet strammet skruene for kommunene. Det blir ren dobbeltmoral når Jens Stoltenberg blåser seg opp som de fattige kommunenes ridder. AP har i like stor grad som Høyre vært en pådriver for "moderniseringen" av offentlig sektor, som i virkeligheten har betydd privatisering og A/S-ifisering.
Hvis nedbyggingen av den norske velferdsstaten skal stoppes, trengs det større grep enn å avvikle årets skattelettelser til fordel for kommuneøkonomien. Skatt er et klassespørsmål, og i slike spørsmål stoler vi ikke på AP. AP har tidligere vært med på skattelettelser for millionærer og har stressa moderate lønnsoppgjør for arbeidsfolk. For å reparere den skaden som allerede har skjedd, må rammene brytes og de rikeste må betale mer skatt.
Budsjettbalansen kan ikke gå foran folk sin velferd. RV krever: bryt rammene!
