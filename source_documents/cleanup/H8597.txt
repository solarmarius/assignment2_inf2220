
Dato: 20. september 2004
Stortingsrepresentant Per Ove Width (FrP)
FrP avventende til norsk EU-styrke
- Forsvarets tilstedeværelse i Norge må sikres før landet deltar i en eventuell ny EU-styrke, sier FrPs forsvarspolitiske talsmann, Per Ove Width.
NRK melder i dag at forsvarsminister Kristin Krohn Devold ønsker at norske soldater skal delta i EUs nye kampenheter. Per Ove Width avviser ikke forsvarsministeren men at det viktigste likevel er å få Forsvarets hjemlige tilstedeværelse opp på et akseptabelt nivå.
Han viser til at det vil være uforståelig for Forsvaret å måtte øke det utenlandske engasjementet, når det ikke engang har ressurser til den helt nødvendige tilstedeværelse innenlands. - Det er i alle fall uaktuelt å støtte et økt engasjement i EU-styrken før Marinen igjen seiler for fullt langs norskekysten.
Width er også opptatt av at forholdet mellom EU-styrken og NATO må være avklart før Norge eventuelt bidrar. - Norge har et lite forsvar og er helt avhengig av internasjonal tilknytning. Vi er nødt til å ha full støtte i NATO før vi eventuelt bidrar til den nye EU-styrken, sier han.
Han sier dette heller ikke må bli et spørsmål om for eller mot et EU-medlemskap. - Dette må først og fremst handle om Norges fremtidige forsvarsinteresser. Norge bidrar allerede i forsvarssamarbeidet i EU, slikt sett er et bidrag til den nye EU-styrken udramatisk i forhold til tilknytningen til EU, konstaterer han.
- Dette er uansett en sak forsvarsministeren må redegjøre for i Stortinget, og for FrP vil et eventuelt bidrag stå og falle på forholdet til NATO, avslutter Width.
