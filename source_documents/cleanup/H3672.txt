
27.02.01
Øystein Djupedal, SVs finanspolitiske talsmann:
Sosialistisk Venstrepartis Pressetjeneste
Flertall for plan om Tobin-avgift?
Uttalelser fra utenriksminister Thorbjørn Jagland og positive signaler fra representanter for sentrumspartiene tyder på SVs forslag om en avgift på internasjonale valutatransaksjoner kan få flertall.
I et privat forslag fremmet av Øystein Djupedal og Kristin Halvorsen i dag, går SV inn for at Norge skal arbeide internasjonalt for innføring av en avgift på valutatransaksjoner. Det taes også til orde for større politisk kontroll med Norges stemmegivning i Verdensbanken og Det internasjonale pengefondet.
- Vi ønsker å bidra til å temme den internasjonale spekulasjonsøkonomien, og gi nasjonalstater større mulighet til å føre en økonomisk politikk som gir utvikling og vekst for landets befolkning, uttaler Øystein Djupedal, nestleder i SV. - Norge med sin oljerikdom bør være et foregangsland på dette området, og støtte opp under de prosessene som kan lede fram mot større politisk kontroll med de internasjonale kapitalmarkedene.
Representanter fra Ap og sentrumspartiene har uttalt at de støtter ideen om en avgift på internasjonale valutatransaksjoner. Det er derfor grunn til å tro at forslaget fra SV vil få støtte i Stortinget.
Torsdag 1. mars debatteres en interpellasjon fra Øystein Djupedal der finansministeren får anledning til å bekrefte at Regjeringen støtter SVs forslag. Samme dag arrangeres stiftelsesmøtet for en norsk avdeling av Attac, der kravet om avgift på valutatransaksjoner står sentralt.
