
Stortinget, 29/2-2000
FREMSKRITTSPARTIETS
STORTINGSGRUPPE
fra stortingsrepresentant Ulf Erik Knudsen, Fremskrittspartiet
VIL SPARKE DÅRLIGE LÆRERE
- Det er altfor mange dårlige lærere i den norske skole. Det er et sterkt behov for nye regler som kan gjøre det mulig å bli kvitt de dårligste lærerne, sier stortingsrepresentant Ulf Erik Knudsen fra Fremskrittspartiet.
I forbindelse med Stortingets behandling av stortingsmeldingen om lærerrekruttering torsdag denne uken vil FrP fremme forslag om at oppsigelsesvernet for lærere skal liberaliseres kraftig. Partiet vil også fremme forslag om økt bruk av engasjement- og åremålsstillinger når det gjelder ansettelse av skoleledere.
- Fremskrittspartiet mener læreryrket er så viktig for samfunnet og den oppvoksende slekt, at man må sette spesielt strenge krav til lærerne. I dag er det imidlertid det motsatte som er tilfelle i Norge. Lærerne er en av de få yrkesgrupper som ikke evalueres i jobbsammenheng, og som nesten er umulig å sparke om de gjør en dårlig jobb. Det er ingen hemmelighet at man i de fleste norske kommuner opplever alvorlige klager på enkelte lærere, men nesten aldri blir resultatet at lærerne må slutte. Som regel får de dårlige lærerne fortsette som før, eller blir flyttet til andre skoler, sier Ulf Erik Knudsen.
Etter 1. august i fjor er det gjort noen endringer slik at de lærerne som er ansatt etter denne tid har tilnærmet samme ansettelsesvern som resten av arbeidslivet. Lærere som imidlertid er ansatt før dette er det i praksis umulig å bli kvitt. Dette ønsker Fremskrittspartiet å endre på. - Vi ønsker også å stille strengere krav til skolens ledere, derfor ønsker vi økt bruk av engasjements- og åremålsstillinger når det gjelder ansettelse av skoleledere, sier Ulf Erik Knudsen.
De strengere kravene til lærerne bør etter Fremskrittspartiets mening følges opp med at det innføres obligatorisk lærerevaluering både fra foreldre, skoleledelse og elevene (når disse blir gamle nok til å delta i evalueringen). I tillegg bør det innføres en uavhengig skoleinspektørordning, og mer generelle tiltak som kan si noe om det faglige nivået på den enkelte skole og i den enkelte klasse. For eksempel offentliggjøring av karakterer.
