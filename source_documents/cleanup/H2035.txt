
Tirsdag 26. mai 1992
Valgerd Svarstad Haugland (KrF) om Barneombudets rapport:
BEKREFTER BEHOVET FOR
EN FAMILIEPOLITIKK SOM GIR VALGFRIHET
Barneombudets rapport om barns levekår i Norge bekrefter at en familiepolitikk som gir småbarnsforeldre en reell valgmulighet når det gjelder omsorgen for barna sine, er i tråd med barnas og foreldrenes egne behov. Dette sier KrF-nestleder og små-barnsmor Valgerd Svarstad Haugland etter å ha lest Barneombudets årlige presen-tasjon av barns levekår i Norge.
-Jeg synes det er tankevekkende at småbarnsforeldre idag i gjennomsnitt bruker en time mindre sammen med barna sine enn de gjorde for ti år siden, til tross for at arbeidstiden er kortere idag enn den var den gang. At fedrene ifølge statistikken er blitt "ni minutter flinkere" forandrer ikke på dette, sier Valgerd Svarstad Haugland, som mener at en ordning med kontantstøtte til småbarnsforeldre vil gi disse mulighet til å velge mer tid sammen med barna.
-Nå har flere partier gitt oss verbal støtte når det gjelder selve ideen med kontantstøtte, og derfor vil vi utfordre disse partiene til å sette seg ned sammen med oss, slik at vi i fellesskap kan finne en modell som alle kan gå inn for, sier hun. Valgerd Svarstad Haugland understreker at KrF ikke er "imot" barnehageutbygging, men man ønsker å legge forholdene til rette for at det tidsvolumet som foreldre og barn er sammen, skal øke.
KrF-nestlederen peker også på det Barneombudet skriver om at det blir 10.000 nye skilsmissebarn i Norge i 1992, i tillegg til barna i oppløste samboerforhold.
-Når vi vet at skilsmisser er den ene av de to viktigste årsakene til at folk blir gjeldsslaver, sier det seg selv at mange av disse barna kommer til å bo i hjem med store økonomiske problemer framover. Dette er i seg selv et sterkt argument for å kunne gi disse en håndsrekning, sier hun.
Valgerd Svarstad Haugland viser også til par med barn i førskolealder ligger nest nederst på stigen når det gjelder økonomisk situasjon. Bare alene-mødrene har det enda trangere, mens pensjonistene, som ofte trekkes fram som den svakeste gruppen, faktisk har bedre levekår enn disse.
-Foran årets tariffoppgjør ble det sagt fra fagbevegelsen at man denne gangen ville prioritere førtidspensjonsordninger og småbarnsforeldrene. Da status ble gjort opp, var man blitt enige om førtidspensjon, men småbarnsforeldrene fikk ikke noe, de som ifølge statitstikken ligger aller dårligst an. Det bør være et tankekors for noen hver, konkluderer Valgerd Svarstad Haugland.
