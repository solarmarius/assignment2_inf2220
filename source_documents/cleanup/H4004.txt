
14.3.2001
Magnhild Meltveit Kleppa,
Pressemelding fra
HELSEMINISTEREN UTEN ANELSE OM KONSEKVENSER AV NORSK
SCHENGEN-TILKNYTNING
Helseminister Tore Tønne kunne i onsdagens spørretime ikke besvare spørsmål fra Magnhild Meltveit Kleppa om konsekvensene for nordmenn som reiser til andre Schengen-land, når EU nå innfører krav om medisinpass.
Etter danske regler skal et slikt pass kun ha gyldighet i 30 dager, den reisende må ha med et pass pr medisin og hvert pass skal koste 300 kroner stykket.
Det er utrolig at helseminister Tønne ikke har den ringeste anelse om hvilke regler som her er i ferd med å bli innført, sa en opprørt Kleppa etter dagens spørretime.
Innføring av et medisinpass vil komme til å få dramatiske økonomiske konsekvenser for reisende med behov for jevnlig medisinering. En hyggelig helgetur med ferja fra Kristiansand til Hirtshals kan fort bli 1000 kroner dyrere, dersom vi må innføre samme regler som Danmark, slår Magnhild Meltveit Kleppa fast.
- Denne saken vil vi i Senterpartiet forfølge til helseministeren har gitt et tilfredsstillende svar. Dette er nok et eksempel på tåpeligheter fra EU som rammer folk flest, avslutter Kleppa.
