
Dato: 04.12.2000
FREMSKRITTSPARTIET
Fremskrittspartiets Sentralstyre i møte 3.12.
SENTRALSTYRET HAR FATTET ENDELIG
VEDTAK I OSLO SAKEN.
Fremskrittspartiets Sentralstyre realitetsbehandlet søndag forslagene som ble reist i Sentralstyrets møte den 25. november. Alle de berørte har etter Sentralstyrets oppfatning hatt rimelig frist til å uttale seg i sakens anledning. 4 av de berørte avga sin uttale torsdag 30. november, mens de 10 som har Per Danielsen som rådgiver først avga sin uttale søndag kl. 1200.
Sentralstyret brukte søndag ettermiddag til å sette seg inn i de omfattende tilsvar som Danielsen overleverte på vegne av de 10 medlemmene han representerte.
Alle de 14 medlemmene som det etter at 2 meldte seg ut forrige søndag gjensto å behandle hadde fått tilbudet om å redegjøre som sine synspunkter muntlig for Sentralstyret. De 4 som avga sin uttalelse innen torsdag hadde ikke noe ønske om å redegjøre muntlig. De øvrige 10 ønsket å la seg representere av advokat. Dette nektet Sentralstyret, da det ikke er praksis for at medlemmer i Fremskrittspartiet lar seg representere av advokater i saker av intern politisk og organisatorisk karakter.
Sentralstyret er skuffet over at tillitsvalgte og folkevalgte for Fremskrittspartiet som selv burde være i stand til å redegjøre som sin sak velger å la seg representere av en advokat når de skal kommunisere med partiets Sentralstyre.
Sentralstyret registrerte videre at tilsvarene var inntatt i Aftenposten søndagsutgave, mens Sentralstyret først fikk de i hende i siste øyeblikk før fristen utløp. Dette vitner om at det for Danielsen er viktigere med full pressedekning enn å sikre at Sentralstyret skulle få noen timer ekstra til å sette seg inn i tilsvarene. Sentralstyret beklager en slik holdning.
Sentralstyrets møte ble først satt kl. 1730 for å ta stilling til de konkrete sakene.
Sentralstyrets vedtak ble fattet i tråd med vedtektenes §21.
Følgende ble vedtatt i forhold til de enkelte medlemmer.
Flemming Dahl Ekskludert fra sitt medlemskap i Fremskrittspartiet
Od S. Soring Ekskludert fra sitt medlemskap i Fremskrittspartiet
Dag Danielsen: Suspendert i 30 måneder
Sissel Dagslet: Suspendert i 30 måneder
Nils Chr. Dahl: Suspendert i 18 måneder
Håkon Haugen Suspendert i 18 måneder
Svein Arne Nordølum Suspendert i 12 måneder
Kjell Grønnevik Suspendert i 6 måneder
Mette Libak Suspendert i 6 måneder
Edel Staff Realitetsbehandling av saken er utsatt til møtet i januar.
Hans Høeg Henrichsen Realitetsbehandling av saken er utsatt til møtet i januar.
Chim Kjølner Saken er lagt bort
Kristian Næss Saken er lagt bort
Tore Jan Øvsthun Saken er lagt bort
For de suspenderte er det og vedtatt at saken skal vurderes på nytt ved utløpet av perioden, sett i lys av den enkeltes opptreden i perioden.
