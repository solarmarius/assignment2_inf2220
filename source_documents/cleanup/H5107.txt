
6/9-01
fra Kristelig Folkepartis Kvinner
Åpent brev til statsråd Karita Bekkemellem Orheim:
Mangelfullt svar, statsråd!
Kristelig Folkepartis Kvinner har i brev bedt statsråd Karita Bekkemellem Orheim vurdere foreldelsesfristen for anmeldelse av seksuelle overgrep. Vi ønsker at foreldelsesfristen oppheves i slike saker, for som vi skrev: "seksuelle overgrep går ikke over - de er!" I sitt svarbrev av sier ikke statsråden noe om dette.
For mange barn og unge som opplever seksuelle overgrep er disse erfaringene vanskelige å fortelle om. Forsøker de kan de oppleve å ikke bli trodd. Fortrengning og fortielse er vanlige reaksjoner. Mange forblir tause, men bærer på senvirkninger i form av store psykiske problemer i voksen alder. Ofte kan årsakssammenhengen mellom den voksnes psykiske plager og overgrep i barneårene være utydelige.
Det er viktig at denne typer saker ikke blir møtt med avvisning i rettsapparatet på grunn av en tilfeldig valgt foreldelsesfrist. Kristelig Folkepartis Kvinner vet at denne fristen nettopp er blitt forlenget, men vi er av den oppfatning at slike saker ikke bør ha noen foreldelsesfrist i det hele tatt, fordi seksuelle overgrep går ikke over, de er.
Vi ber statsråd Bekkemellem Orheim om å klargjøre sin og regjeringens syn på foreldelsesfristen. Vi gjentar spørsmålet, støtter du oss i kravet om å fjerne foreldelsesfristen?
