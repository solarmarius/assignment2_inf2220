
Fredag 18. Juni 2001
KrFK-leder Randi Gran Tørring:
Vigdis Yssen bedriver rolleblanding
Tidligere statssekretær Vigdis Yssen har nylig tiltrådt stillingen som direktør for Kompetansesenteret for likestilling. Men det ser ikke ut til at den tidligere Arbeiderparti-politikeren har forstått er at hun ikke kan drive partipolitikk i sin nye stilling. Det sier lederen for Kristelig Folkepartis Kvinner, Randi Gran Tørring.
Randi Gran Tørring sier hun underhånden er blitt kjent med at direktør Yssen har invitert de andre politiske partiene til et møte om markering av at det i juni er 20 år siden abortloven ble vedtatt.
- Jeg ser det som ganske naturlig at også Kristelig Folkepartis Kvinner skulle vært invitert til dette møtet. Som politisk kvinneorganisasjon stiller vi spørsmålstegn ved Yssens mandat til å bedrive den type politisk vurdering og ekskludering av meningsbrytende grupperinger som hun her har gjort. Vi trodde nettopp at det var i mangfoldet av meninger og dialog man får fram de konstruktive bidragene for å stake ut den videre kurs, sier Randi Gran Tørring.
Hun understreker at Kristelig Folkepartis Kvinner har aldri være redde for å utveksle meninger, og er heller ikke nå redde for å møte til samtale og debatt, også om abortlovgivningen i Norge.
- I første omgang nå er det viktig for oss at Kompetansesenteret for likestilling får en kompetent leder som evner å fylle sin rolle som høyst nødvendig leder for utviklingen av likestilling. Derfor bør Vigdis Yssen rydde opp i sine roller og til enhver tid vite hvilken hatt hun har på, sier Randi Gran Tørring.
