
14.03.03, Røros
Senterpartiet
Odd Roger Enoksen maner til mobilisering på EU-saken: Nei-sidens argumenter sterkere enn noensinne
"EU-saken må ikke bli den sentrale saken i høstens lokalvalg", sa Odd Roger Enoksen i sin landsmøtetale i dag. "Men vi skal forberede oss på at Stortingsvalget i 2005 vil bli et EU-valg." Han mante partiets medlemmer til mobilisering og skolering på EU-saker.
Senterpartiet avholder sitt Landsmøte på Røros denne helgen. Partileder Odd Roger Enoksen presenterte i sin tale partiets hovedbudskap i høstens lokalvalg. Lokal verdiskaping og velferdstilbudet i kommunene vil være kjernesaker i partiets valgkamp. Han er opptatt av at høstens lokalvalg må fokusere på lokale saker i hver enkelt kommune, og ikke bli en riksvalgkamp.
Samtidig poengterte han behovet for høy beredskap i EU-saken. I talen viste han til hvordan nei-sidens argumenter har styrket seg siden 1994, blant annet når det gjelder EUs demokratiske underskudd.
"Siden 1994 har vi blant annet fått Nice-traktaten som flytter EU i klar føderalistisk retning. Og straks får EU egen grunnlov, forfattet av et Konvent som etter sigende består av 80% føderalister, og hvis leder attpåtil har lansert sitt forslag på nytt navn på barnet, nemlig Europas Forente Stater", sa Odd Roger Enoksen. "I neste EU-kamp skal vi forholde oss til en politisk union som består av en halv milliard mennesker! Ja-siden framholder ved enhver anledning EU-utvidelsen som sitt kronargument, men de unnlater å fortelle at det utvidede EU med 25 land vil bli dobbelt så stort som USA. Vi har aldri sett noe eksempel på en så stor union som fungerer demokratisk".
"Vi må være forberedt på å ta kampen en gang til - og vi skal vinne den på samme måte som sist: gjennom ei brei folkelig mobilisering, og ved å ha best kunnskap og de beste argumentene"
