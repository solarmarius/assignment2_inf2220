
Dato: 20. januar 2006
Stortingsrepresentant Ketil Solvik-Olsen, (FrP), olje- og energipolitisk talsmann
Frykter ESA forsinker gasskraftutbygging
FrP frykter at regjeringens krav om CO2-rensing på Tjeldbergodden er i strid med EØS-regelverket. Partiets talsmann i energispørsmål, Ketil Solvik-Olsen, vil ta saken opp med ansvarlig statsråd.
- Jeg tviler på ESA vil godta at det er ulike konsesjonskrav for gasskraftverk på Kårstø og Tjeldbergodden. Fremdriften for gasskraftverket må ikke forsinkes av en strid om lovligheten av CO2-kravet, sier Ketil Solvik-Olsen, gasspolitisk talsmann i FrP.
- ESA har tidligere vist at de krever likebehandling av næringslivet. Her legger regjeringen opp til åpenbar forskjellsbehandling av Statoil og Naturkraft. Det tror jeg fort kan gi reaksjoner fra ESA. Derfor er det viktig at regjeringen har avklart alle slike usikkerhetsmomenter før de går bastant ut med CO2-håndteringskravet, sier Solvik-Olsen.
Han forsikrer at FrP ikke ønsker å endre konsesjonskravene til Kårstø.
- Det er viktig at politiske feilskjær ikke forsinker utbyggingen av ny kraft i Midt-Norge. Både Statnett og NVE advarer mot kraftkrise i Midt-Norge i løpet av få år. Kraftselskapene i regionen understreker at kun gasskraft gir tilstrekkelig ny kraft tidsnok, påpeker Solvik-Olsen.
Han mener det høye fokuset på CO2-håndtering setter kraftperspektivet i skyggen.
- Norsk kraftbehov må ikke settes på vent mens CO2-teknologi utvikles. Mange industribedrifter frykter for fremtiden på grunn av kraftsituasjonen. Vi må sikre energiforsyningen ved bygging av nødvendig kraftproduksjon. Vi må unngå at særnorske regler ytterligere svekker lønnsomheten i gasskraftverk. Bransjen trenger avklarte og forutsigbare rammebetingelser på linje med EU, avslutter Solvik-Olsen.
