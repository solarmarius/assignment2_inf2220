
11.05.01
SVs leder, Kristin Halvorsen:
Sosialistisk Venstrepartis Pressetjeneste
 Barnehagepengene må fram til barn og foreldre!
Regjeringas forslag om å styrke barnehagesektoren er helt nødvendig. De foreslår imidlertid ikke virkemidlene som skal sikre at økte overføringer faktisk fører til lavere foreldrebetaling i barnehagene.
 SV har lagt inn et forslag om å sette en maksimalpris på 1140,- og en individuell rett til barnehageplass. Dette vil sikre at bevilgningene kommer foreldrene til gode, og det vil tvinge fram en raskere utbygging av kapasiteten, mener Halvorsen.
Regjeringen har gitt et uforpliktende løfte om at foreldrebetalingen skal halveres og at alle som vil skal få en barnehageplass i løpet av en fireårsperiode.
 SVs forslag inneholder i praksis det samme som regjeringen lover. Forskjellen er at vårt forslag er forpliktende, og det vil derfor være en prøve på om Regjeringen mener alvor med sine løfter, sier SV-lederen.
Regjeringen foreslår 240 millioner ekstra til barnehagene i revidert nasjonalbudsjett. Hensikten er å øke statstilskuddet fra 40 til 50 prosent.
 Dette er et lite skritt i riktig retning, men det er altså ikke annet enn en oppfølging av det stortingsflertallet vedtok i fjor. Regjeringen har altså ingen grunn til å slå seg så kraftig på brystet foreløpig, sier Kristin Halvorsen.
