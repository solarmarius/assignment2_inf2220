
2.3.2003
Venstres landsstyre
Grotid for gründere
- hvordan sikre fremvekst av norsk industri gjennom entreprenørskap og nyskaping
Industriarbeidsplasser flagges ut, høykompetent arbeidskraft er ledig, og fra alle hold påpekes det at vi må fokusere på kompetanseorientert industri, innovasjon og nyskaping. Det er enighet om at det nå er behov for at det tas et grep om norsk næringspolitikk. Viktige veivalg for fremtidens verdiskaping må tas nå.
Etter Venstres syn trenger Norge et nasjonalt brudd med etterkrigstidens tilstivnede, sosialdemokratiske industrisamfunn, for å stake ut kursen i retning nyskaping, forskning og omstilling. Fremtidsrettede tiltak må prioriteres, også dersom de går på bekostning av å trygge eksisterende, men ikke framtidsrettede arbeidsplasser. Tjenesteytende sektor må få utvikle seg til å overta en voksende del av verdiskapingen. Vi må gi rom for menneskets skapende evner i skoleverk, forskning og næringsliv, og slippe fram de som tør satse, tør å tro på en idé. Det må bli like naturlig å skape sin egen arbeidsplass som å finne sin plass innenfor det etablerte arbeidslivet.
Samtidig er Venstre opptatt av å ikke skape noe unaturlig skille mellom nytt og eksisterende næringsliv. Svært mye av nyskapingen skjer innenfor rammene av eksisterende industri, og tilstedeværelse av produksjon i Norge er en nødvendig forutsetning for å videreutvikle innovasjonsevnen. Uten samspillet mellom teori og praksis vil også de teoretiske fagmiljøene forvitre og tape konkurranseevne. Viktige virkemidler i denne sammenheng er en stram finanspolitikk for å stoppe lønns- og prisvekst og senke rentenivået. For å øke innovasjonsevnen i bedriftene må bevilgningene til forskning og utvikling også økes.
Venstre er bekymret for gründernes vilkår i Norge. En som starter egen virksomhet har lav eller ingen inntekt i startfasen. En gründer må leve med en betydelig risiko for at alt går tapt og at bedriften ikke lykkes. Om det går bra og man begynner å ansette folk, treffer man på et regelverk egnet for en gammel industriarbeidertradisjon. Dette er ikke tilpasset den fleksible arbeidskraften en oppstartsbedrift er avhengig av. Nå er det arbeidstageren som eier bedriftens kapital i form av egen kompetanse. I en slik verden må regelverket justeres og omformuleres.Det er nødvendig med
et reelt paradigmeskifte for økt nyskaping. For å få til dette må følgende tiltak vurderes og helst iverksettes så raskt som mulig.
Venstres 10 tiltak for grotid i gründer-Norge
1 Trygdesystemet må justeres slik at også entreprenører ivaretas på lik linje med tradisjonelle arbeidstagere.
2 Det bør gis tidsavgrenset fritak for arbeidsgiveravgift for nystartede bedrifter, for eksempel de første 24 mnd.
3 Midlertidige ansettelser tillates, for eksempel de første 12 mnd. Krav til omfang av kontrakter må reduseres i denne perioden.
4 Skattesystemet reformeres slik at de som eier sin egen bedrift ikke skattes i hjel av beregnede papirverdier. Det innebærer at formuesskatten og delingsmodellen må fjernes.
5 Aksjelovens bestemmelser forenkles for de minste bedriftene.
6 Redusere skjemabelastning og overgang til elektronisk innrapportering.
7 Betydelig økning av såkorn- og venturekapital for å kommersialisere forskningsresultater
8 Myke opp og endre regelverket for arbeidsinnvandring og regler for midlertidig ansettelser.
9 Skape kultur for entreprenørskap. Gi alle elever muligheten til å drive egen bedrift i løpet av ungdoms- og videregående skole. Høyre utdanningsinstitusjoner bør tilby kurs og veiledning i bedriftsetablering.
10 Prioritere småbedrifter og kunnskapsbasert nyskaping foran kunstig
overlevelseshjelp for ulønnsomme bedrifter og bransjer.
