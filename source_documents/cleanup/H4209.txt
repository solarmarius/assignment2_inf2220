
onsdag 16. juli 1997 15:58:25
Nestleder Gunnar Kvassheim, Venstre
Notat/16.07.97
Dialog og avtaler med borgerne skal gi bedre offentlig service
Venstre vil ha serviceløft i stat og kommune innen år 2000
Altfor mange opplever et møte med det offentlige som et møte med veggen. Ofte kreves det iherdig innsats, stor tålmodighet og omfattende forkunnskaper for å få vite hva en som borger og bruker kan forvente av en tjeneste staten eller kommunen leverer.
Enkelte opplever det også som nytteløst å foreslå forbedringer eller sette fram en klage. Resultatet er synkende tillit til offentlige løsninger og mennesker som føler seg små.
Venstre foreslår nå en reform som skal gi bedre service og bidra til å gjenreise tilliten til det offentlige som tjenesteleverandør. Forslagene vil bli fulgt opp i Stortinget i høst. Samtidig ber vi også våre representanter i kommuner og fylkesting om å fremme tilsvarende forslag for å starte serviceløftet lokalt.
Reformforslaget er ikke ment som en kritikk av offentlig ansatte! Tvert om, offentlig ansatte ønsker gjerne å yte god service, men regler, budsjetter og politikk hindrer dem av og til i dette. Venstres servicereform vil gi offentlig ansatte et verktøy for bedre service og gi støtte i servicearbeidet ved at det også prioriteres politisk.
De tre viktigste elementene i reformen er
 lettfattelige serviceavtaler som slår fast hva brukerne skal kunne forvente av en tjeneste,
 årlig publisering av oversikter som enkelt forteller om hvordan tjenesteyteren - f.eks. en kommune - faktisk ligger an i forhold til målene som er satt i serviceavtalen, og
 servicekontorer som tar i mot henvendelser og har ansvar for at borgerne får svar, uavhengig av grensene mellom forskjellige etater som leverer tjenestene.
For Venstre er denne reformen en naturlig oppfølging av demokratikampanjen "Du er sjefen" (1995) og initiativene for mer åpenhet i kommunene som flere enn 150 Venstrelag har fremmet de siste to årene.
En slik reform vil også bidra til å få flere til å engasjere seg i demokratiet. Når mål og oppnådde resultater for tjenestene er tilgjengelige for alle, blir det lettere å engasjere seg for å få til forbedringer eller endre kommunens prioriteringer. Det trengs, det også.
Norge ligger etter
Enkle oversikter - ment for borgerne - over tjenesteyterens faktiske ytelser i forhold til de mål som er satt, finnes knapt i Norge. Det er i og for seg en naturlig konsekvens av at bare noen få tjenesteytere har formulert klart og lettfattelig hva brukerne har rett til eller kan forvente av en tjeneste.
Noen få etater har på eget initiativ laget serviceavtaler. Det ferskeste eksempelet er Trygdeetaten i Nord-Trøndelag som la fram sin serviceerklæring i juni i år. Oslo Sporveiers reisegaranti i 12 punkter og Bærum kommunes prosjekt "Trygghet for eldre" bygger på samme tankegang.
Enkelte kommuner har gjort forsøk med forskjellige former for servicekontor. Et interessant eksempel er Lørenskogs kommunes som med små midler har gjort om sentralbordet til en opplysningstjeneste. Denne tar hånd om henvendelser fra borgerne og sørger for at svar blir gitt eller at en i det minste blir satt direkte til en som kan svare, hvis opplysningstjenesten selv ikke vet svaret.
Felles for de fleste av de få forsøkene som er satt i verk, er at de er drevet fram av faglig interesse i de enkelte etatene, og ikke som et resultat av politisk reformvilje. Planleggingsminister Bendik Rugaas har i det siste oppmuntret til forsøk med brukerorientering, men lite tyder på at Regjeringen er interessert i en gjennomgripende servicereform.
Land der brukerorienteringen har hatt utgangspunkt i politisk reformvilje har kommet mye lengre og i større grad lykkes i å sette brukeren i sentrum for tjenesteytingen. Som eksempler kan nevnes Canada ("Public Service 2000" fra 1989), England ("Citizen´s Charter", fra 1991) og Danmark ("Servicedeklarationer", fra 1993).
Citizen´s Charter omfatter i dag nærmere 50 forskjellige serviceavtaler Enkelte danske servicekontorer klarer å besvare 80% av henvendelsene til en kommune uten å måtte sende forespørselen videre.
Nærmere om serviceavtaler
Serviceavtaler kan utarbeides på de fleste områder for offentlig tjenesteyting. Aktuelle eksempler kan være overfor pasienter, overfor mottakere av hjemmesykepleie og hjemmehjelp, overfor foreldre til skolebarn , overfor trygdemottakere eller overfor borgere som er i kontakt med teknisk etat. Generelt skal det være slik at når man er i kontakt med en etat som driver publikumsrettet tjenesteyting, så skal man kunne få en brosjyre e.l. som forteller om hva en kan forvente av etatens arbeid.
Hensikten med serviceavtaler er ikke å lage juridisk bindende rettighetsgarantier. Der slike finnes, eller der det bør innføres (f.eks. for pasienter) vil disse utgjøre et viktig element i serviceavtalene. Men for det meste vil serviceavtalene måtte bygge på lettfattelig informasjon om hva du som bruker normalt skal kunne forvente og hvilke kvalitetsmål (f.eks. saksbehandlingstid) som er satt for arbeidet som utføres. Servicavtalene skal også ha med informasjon om hvem som er ansvarlig for tjenesten og hvordan en går fram hvis en er misfornøyd med noe.
Det er en påfallende mangel på slike avtaler i offentlig tjenesteyting. Både når det gjelder varer og på arbeidsplasser forholder man seg til klare standarder. Men i offentlig tjenesteyting er mangelen på kjente, klare kvalitetsmål så stor at det f.eks. er umulig å si noe klart om kvaliteten på eldreomsorgen i landet. Frivillge organisasjoner som er engasjert i eldreomsorg har generelt mye bedre oversikt.
Noe av det samme viser seg når Oslo kommune vil sette renhold av skolene ut på anbud: Det mangler entydige spesifikasjoner av hvilken tjeneste som skal utføres. Klart definerte kvalitetsmål er en nødvendighet om flere tjenester skal konkurranseutsettes.
Det er avgjørende at serviceavtalene utformes i dialog med brukerne.
Ikke nok å love god service
Serviceavtaler er alene ikke godt nok for å skape bedre offentlig service. Det vil ofte kreve omorganisering av tjenestene og noen ganger også betydelige investeringer i infrastruktur (for eksempel for NSB).
De to andre elementene i Venstres servicereform er derfor like viktige som selve avtalene.
De offentlige servicekontorene skal gjøre det enkelt å få svar fra stat eller kommune og fungere på tvers av forskjellige etater, enten det er innen kommunen eller mellom statlige og kommunale tjenester. At f.eks. trygdekontoret er statlig og sosialkontoret er kommunalt, skal ikke føre til ulemper for brukeren.
Servicekontorene bør også stå for en samlet forvaltning av serviceavtalene, slik at borgerne kan få opplysning om innhold og tolkning. Muntlige og skriftlige protester registreres av servicekontorene som sørger for oppfølging.
Erfaring fra forsøk med servicekontor i Norge og utenlands tyder på at de ikke bare gir brukerne bedre service. De kan også gi tjenesteyteren en betydelig effektivitetsgevinst når de ansatte på servicekontorene opparbeider seg kunnskap og erfaring til å svare på stadig flere spørsmål. Dermed avlastes fagfolkene.
Resultatoversikter nødvendig
Kvalitetsmål er lite verdt hvis ikke de faktiske prestasjonene måles og resultatene offentliggjøres. Derfor er jevnlig publisering av oppnådde resultater i forhold til målene en viktig del av Venstres servicereform.
For en kommune kan det være aktuelt å gjøre dette en gang i året gjennom en annonse i lokalavisen, i brev til innbyggerne eller på Internett. På nasjonalt plan bør det samles inn og sammenstilles resultater fra kommunene og statlige tjenesteytere, slik at enhver kan sammenligne f.eks.skoler eller eldreomsorgen i sin kommune med en hvilken som helst annen norsk kommune. Slike resultatoversikter bør gjøres tilgjengelig på Internett eller på CD-ROM, slik det er gjort i England.
