
24.03.03
Arbeiderpartiet
- Regjeringspartiene og SV forsinker etablering av nye industri- arbeidsplasser
Stortingsrepresentant Sylvia Brustad etter at energikomiteen har avgitt innstilling om innenlands bruk av gass: - Regjeringspartiene og SV forsinker etablering av nye industri- arbeidsplasser
- Siden Bondevik-regjeringen overtok har det blitt 75 nye arbeidsledige hver dag. Det viser at det er helt nødvendig å trygge eksisterende og skape nye industriarbeidsplasser i Norge. Økt innenlands bruk av naturgass vil være et viktig bidrag. Dessverre bidrar regjeringspartiene og SV til å skyve tilretteleggingen for dette ut i tid ved å be om ytterligere utredning om infrastruktur for transport av gass. Det sier Sylvia Brustad etter dagens innstilling om innenlands bruk av gass i energi og miljøkomiteen.
Brustad understreker at Arbeiderpartiet vil at Stortinget nå skal vedta å etablere et statlig selskap med tre milliarder kroner i egenkapital som skal ha i oppgave å medfinansiere rør og mottaksanlegg.
- Det foreligger konkrete planer flere steder i landet som ikke trenger mer utredning. Det må være slutt på fine ord, nå er det handling som teller. At stortingsflertallet hindrer etableringen av et slikt selskap er et stort tilbakeskritt for norske industriarbeidsplasser og alle som ønsker å ta i bruk mer naturgass. Det er ganske oppsiktsvekkende at regjeringspartiene ber om mer utredning. Det kan ikke tolkes på annen måte enn at de mener stortingsmeldingen deres egen regjering har lagt fram ikke er god nok på dette punktet, sier Brustad.
Hun er likevel glad for at Arbeiderpartiet får flertall for å innføre et pliktig grønt sertifikatmarked for ny fornybar energi, og at Stortinget signaliserer vilje til å utvikle hydrogen som energibærer.
- Det vil utløse mange nye prosjekter og få fart i utbyggingen av fornybar energi, sier hun.
I innstillingen til gassmeldingen foreslår Arbeiderpartiet:
- At staten deltar i bygging av infrastruktur gjennom medfinansiering gjennom et statlig selskap som får dette som formål. Selskapet tilføres betydelig egenkapital, i første omgang 3 milliarder kroner. Regjeringen bes om å komme tilbake til Stortinget med en egen sak om dette i statsbudsjettet for 2004.
- Det etableres et gassteknologiprogram som koordineres av et innovasjonsselskap i Grenland som opprettes fra 1. januar 2004. Selskapet tilføres en betydelig egenkapital, slik at det årlig inkludert bevilgninger fra Norges Forskningsråd, kan disponeres om lag 250 millioner kroner til forskning, utvikling og innovasjon av miljøvennlig gassteknolog inkludert gasskraftverk med CO2-håndtering, hydrogen som energibærer og petrokjemi.
- For å fremskynde gasskraftverk med CO2-håndtering bør det innføres en tidsbegrenset støtteordning for produksjon av gasskraft med CO2-håndtering tilsvarende refusjon av hel el-avgift på 2002-nivå, slik vi tidligere har gått inn for.
- Det etableres et senter for sluttbrukerteknologi i Rogaland.
- Forskningen og utviklingen av hydrogen som energibærer styrkes gjennom at innovasjonsselskapet får ansvar for dette.
- Det tas initiativ til å opprette et nytt selskap der Statkraft sammen med andre energiselskap har som formål å bygge gasskraftverk og/eller at søkere som har en større investeringsvilje enn Naturkraft får konsesjoner til å bygge.
- Gasskraftverk skal ha samme rammebetingelser som i EØS-området for øvrig.
- Det innføres et pliktig grønt sertifikatmarked for ny fornybar energi.
- Staten må bidra til økt bruk av gass i transportsektoren, spesielt i ferjer og busser, gjennom lengre konsesjonsperioder og tilskudd.
- Bidra til elektrifisering av sokkelen
