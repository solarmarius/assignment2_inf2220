
Dato: 8. september 2005
Justispolitisk talsmann i FrP, Jan Arild Ellingsen
- For lave straffer i bussvoldsaken
- Alt for lav straff. Slik reagerer Jan Arild Ellingsen på at de tre som er dømt for grov vold mot funksjonshemmede Kjetil Rusvik ble idømt straffer på mellom fire og fem år i fengsel.
De tre som banket opp funksjonshemmede Kjetil Rusvik utenfor en buss på Holmlia i januar i år, ble i dag dømt for grov vold. To fikk fengsel i fire år og seks måneder, mens den tredje ble dømt til 4 år og ni måneders straff.
- Dette er alt for lav straff for en så brutal voldshandling. Aktors påstand om henholdsvis seks og seks og et halvt års fengsel, var langt mer passende, mener Jan Arild Ellingsen.
Ellingsen reagerer på at retten ikke fulgte aktors påstand blant annet fordi det manglet rettspraksis for så strenge straffer. - En fullstendig meningsløs begrunnelse. Loven åpner for 21 års fengsel, så det er ingen grunn til at de skal slippe unna med så lave straffer som de fikk, sier han.
Ellingsen viser til at FrP tidligere har tatt opp problemet med at domstolene nærmest konsekvent idømmer straffer i den laveste tredjedelen av strafferammen. - Normal straffeutmåling bør i hvert fall ligge i det midtre sjiktet av strafferammen. Så grov vold som Kjetil Rusvik ble utsatt for bør definitivt ligge i det øvre sjiktet. At det mangler rettspraksis er rett og slett fordi domstolene tidligere har vært for snillistiske.
- Denne dommen bør ankes av aktoratet slik at det blir satt skikkelig rettspraksis på at så grove voldshandlinger kan straffes langt hardere enn i dag, avslutter Ellingsen.
