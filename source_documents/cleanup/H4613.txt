
18. november1999
Einar Olav Skogholt
- Urettferdig at deltidsansatte ender opp med minstepensjon
- Titusenvis av deltidsansatte, i hovedsak kvinner, vil få minstepensjon når de blir pensjonister, selv om de har innbetalt 2 prosent av sin bruttolønn i tillegg til folketrygdavgiften. Dette sa Einar Olav Skogholt fra Arbeiderpartiet i den muntlige spørretimen onsdag.
Som et eksempel trakk Skogholt fram at en renholder i deltidsstilling, ansatt i stat eller kommune, kun vil få utbetalt minstepensjon.
- Hadde vedkommende vært ansatt i en privat virksomhet som har en privat tjenestepensjonsordning, ville det bli utbetalt en tilleggspensjon, uansett hva som blir utbetalt av folketrygden. Hva vil statsråden gjøre for alle disse deltidsansatte som vil motta minstepensjon etter lang innsats i offentlig tjeneste, spurte Skogholt arbeids- og administrasjonsminister Laila Dåvøy.
Dåvøy svarte på sin side at dette var et omfattende spørsmål, som hun på stående fot ikke kunne gi konkrete svar på. Hun lovte imidlertid å ta med seg problemstillingen, for på et senere tidspunkt å komme tilbake til Stortinget med mulige svar i en eller annen form.
Til dette repliserte Skogholt at statsråden etter hans skjønn har to alternative løsninger: enten å endre dagens regelverk slik at man går over fra garantert bruttopensjon til nettopensjon, eller å heve terskelen for medlemskap i pensjonsordningene.
- I dag må alle med minimum 14 timers arbeidsuke innbetale penger til pensjonskassen. Pensjonssystemet har selvsagt et solidarisk tilsnitt, men dette bør ikke innebære at deltidsansatte, ofte med dårlig lønn og stor arbeidsinnsats, sitter igjen med minstepensjon etter å ha innbetalt 2 prosent av sin lønn i årtier, sa Skogholt.
