
9. juni 2000
Gard Folkvord
- Gir nye muligheter for Telenor
Samferdselskomiteen avga torsdag 8. juni 2000 sin innstilling om Telenor A/S. Et bredt flertall støttet Regjeringens forslag om å selge ut deler av statens eierandeler i selskapet. - Dette gir nye muligheter for Telenor, sier Arbeiderpartiets telepolitiske talsmann, Gard Folkvord i denne pressemeldingen.
Samferdselskomiteen avga torsdag kveld sin innstilling om Telenor A/S. Et bredt flertall støttet Regjeringens forslag om å selge ut deler av statens eierandeler i selskapet. - Dette gir nye muligheter for Telenor, sier Arbeiderpartiets telepolitiske talsmann, Gard Folkvord.
- Telenor er antakelig Norges mest verdifulle selskap, og driver en bred internasjonal aktivitet i mange land. Selskapet deltar på et marked hvor investeringsbehovene er svært store, og staten alene kan ikke dekke de behov Telenor har for investeringer, sier Folkvord.
Samtidig understreker han også viktigheten av å beholde en statlig aksjemajoritet i selskapet.
- Selv om den samfunnsmessige styringen av telesektoren de senere år i stadig større grad har skjedd gjennom de generelle tele- og konkurransepolitiske virkemidler, er behovet for et nasjonalt forankret eierskap likevel stort. For å sikre dette, må staten beholde majoriteten i selskapet.
Arbeiderpartiet har fått flertall i komiteen for å gi regjeringen fullmakt til å avgjøre fordelingen mellom emisjon og utsalg av statens eierandeler.
- Den siste tida har vist oss at markedsutviklingen internasjonalt har vært preget av store svigninger. Det viser at det er riktig å fastsette størrelsen på emisjonsbeløp og fordeling mellom emisjon og nedsalg nærmere tidspunktet for børsnotering enn det vi er i dag. Derfor er det nødvendig å gi regjeringen en slik fullmakt, mener Arbeiderpartiets Gard Folkvord.
Partiet fulgte imidlertid ikke sentrumspartiene, Høyre og Frp i å ville gi aksjerabatter til såkalte småsparere.
- Jeg mener dette gir skjeve fordelingspolitiske virkninger. Og jeg mener det er prinsippielt galt at staten skal belønne en slik investering framfor andre. Det er også uheldig at dette kan danne forventninger om at rabattordninger vil bli innført i forhold til eventuelt framtidig nedsalg av statens eierandeler i andre selskaper, avslutter Gard Folkvord
