
1.9.2005
Roy Waage, leder av Kystpartiet
Kystpartiet er et sentrumsparti
I denne valgkampen har interessen for Kystpartiet økt formidabelt. Dette ser vi på som svært positivt og et klart tegn på at flere og flere tar oss alvorlig. Mange er blant annet opptatt av hvilket regjeringsalternativ vi støtter. På dette har vi svart følgende: Kystpartiet vil støtte og samarbeide med det alternativet som innfrir Kystpartiets krav til ny politisk kurs. Spesielt dreier det seg om helt ny forvaltning av naturressursene, i motsetning til den markedsliberale tenkning som dagens regjering legger til grunn. Det dreier seg også om kravet til en velferdspolitikk som også sikrer innbyggerne i distrikts - Norge, et helhetlig og tilstrekkelig velferdstilbud på linje med landet for øvrig. Og ikke minst kravet om utvikling av landet gjennom nye næringer(reiseliv, marin sektor, og økt industriell satsning i nord). Selvsagt vil Kystpartiet som et verdikonservativt sentrumsparti verne om viktige verdier og institusjoner som for eksempel familien, skolen og en verdig alderdom.
Kystpartiet mener for øvrig at kultur og satsning på kultur er i ferd med å drukne i årets valgkamp i kjølvannet av andre saker. Dette er vi svært bekymret for, fordi kultur og fritid blir mer og mer viktig ikke minst som samlingspunkt og integrering i dagens samfunn. Gjennom økt kulturell satsning bidrar vi til forebygging og ikke minst utviklingen av menneskelige relasjoner som tjener samfunnet i hverdagen.
At noen plasserer oss på venstresiden og andre på høyresiden får være deres sak. De partier eller det regjeringsalternativet som støtter Kystpartiets krav og politikk for de neste fire år, vet hvor vi er.
