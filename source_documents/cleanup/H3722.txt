
11.4.97:
Sigurd Manneråk,
SP VIL LOVFESTE MUSIKKSKOLENE
- utfordrer de andre partiene til å støtte forslaget
I forbindelse med at Stortinget skal behandle ny opplæringslov vil Senterpartiet foreslå at musikkskoler skal bli et lovfestet tilbud. I dag lever mange kommunale musikkskoler et vanskelig liv, under en svært presset kommuneøkonomi, sier Sigurd Manneråk som er Senterpartiets utdanningspolitiske talsmann. Han viser også til at ca. 90 kommuner ikke har noe musikkskoletilbud i dag.
Vi vil videre arbeide for at musikkskolene utvider sitt område og blir kunstskoler, med vekt både på musikk, dans, drama og billedkunst. Vi mener også at staten må bidra mer med finansieringen enn i dag, og foreslår at statens sats heves til 33,3 prosent, kommunen skal bidra med 33,3 prosent og brukerne skal stå for de siste 33 prosentene.
I Norge i dag er det dessverre stadig flere barn som bare sitter hjemme i sofakroken eller foran hjemmepc´en. Det sosiale samværet går nedover. Jeg er overbevist om at en sterkere satsing på kultur, som f.eks kulturskoler, vil skape nye møtesteder og bidra til nytt fellesskap mellom mennesker.
Senterpartiet vil derfor utfordre de andre partiene til å støtte opp om forslaget om lovfesting av musikk-/kunstskolene.
