
Dato 02.10.03
Stortingsrepresentant Jan Arild Ellingsen
13 år for politidrap er uholdbart
Fremskrittspartiets justispolitiske talsmann Jan Arild Ellingsen mener 13 år for å drepe en politimann er for lavt. - Dette er et dårlig signal. Slik jeg ser det var dette en regelrett henrettelse og burde i utgangspunktet fått lovens strengeste straff, sier Ellingsen, som mener samfunnet nå burde gitt et klart signal i forhold til dette.
Politiet har helt spesielle oppgaver i samfunnet. De har i mange tilfeller en plikt til å gripe inn om de er på jobb eller ikke. - Når det får en slik tragisk følge er det viktig at samfunnet gir klare signaler om sin missbilligelse, sier Ellingsen.
Det siste året har det en rekke ganger kommet frem at polititjenestemenn og deres familie har blitt truet på livet. I tillegg vokser antall tilfeller av vold mot politiet. Dette har også med respekten for politiet å gjøre mener Ellingsen.
- Det er derfor ekstra viktig at straffen blir meget streng om man skulle gå til et slikt skritt, sier Ellingsen bestemt.
Ellingsen har tidligere foreslått å innføre minstestraff for vold mot politiet, uten at dette fikk støtte av de andre partiene. - Det er trist at de andre politikerne ikke ønsker å følge opp våre forslag på dette området, slik at politiet kunne få en tryggere hverdag, avslutter Ellingsen.
