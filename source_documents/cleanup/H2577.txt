
Tirsdag 22. mars 1994
KrF-nestleder Valgerd Svarstad Haugland:
GJENBRUKSMENNESKER ELLER UNIKE SKAPNINGER?
-Det er på tide å stille spørsmål om hvordan man skal se på menneskene her i landet, som gjenbruksvarer eller som unike, selvstendige skapninger med en egenverdi som ikke kan måles. Aksepterer vi at vev fra aborterte fostre skal brukes i medisinsk behandling, er vi kommet farlig nær gjenbrukstanken. Det sa Kristelig Folkepartis nestleder, stortingsrepresentant Valgerd Svarstad Haugland på et møte i Tønsberg tirsdag kveld.
Valgerd Svarstad Haugland sa at lovforslaget om bioteknologi vil være en av de viktigste sakene for Kristelig Folkeparti denne våren. Hun håpet at behandlingen i Stortinget ville gi en del andre resultater enn behandlingen av stortingsmeldingen Om mennesker og bioteknologi ga for et år siden, blant annet fordi Stortinget har en annen sammensetning nå.
-Ikke minst vil denne saken bli en utfordring for de i Høyre som sier de er opptatt av å skjerpe verdiprofilen i partiet, sa hun.
Svarstad Haugland understreket at det er nødvendig med klare lovregler rundt den biologiske forskningen, og at det er nødvendig med et bedre vern mot forskningen enn at fantasien ikke klarer å komme på flere "artige påfunn".
-Skillet mellom oss kristendemokrater og andre i synet på dette, tror jeg går på vektleggingen av rettigheter. Mens "de andre" først og fremst er opptatt av den voksnes "rett" til å reprodusere seg selv, er vi som kristendemokrater opptatt av barnets rett til en identitet, til å vite hvem som er ens biologiske far og biologiske mor, og retten til å få lov til å vokse opp uavhengig av kjønn, rase eller funksjonsdyktighet. En kristen-demokratisk politikk for bioteknologi ønsker å ta vare på livet ut fra livets egenart, ikke ut fra nytteperspektiv eller lønnsomhetskriterier, sa Valgerd Svarstad Haugland på møtet i Tønsberg KrF tirsdag kveld.
