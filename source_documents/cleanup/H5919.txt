
30.05.02
Regjeringa og Ap tvinger gjennom uforsvarlig behandling av Gassdirektivet!
Det ble i ettermiddag klart at regjeringspartiene og Ap tvinger gjennom en forsert behandling av gassdirektivet. Avgjørelsen tas formelt på neste møte i energi- og miljøkomiteen, men utfallet er allerede et faktum. Energi- og miljøkomiteen vedtok tidligere i mai at Stortingsbehandlingen av direktivet skulle utsettes til høsten for å få belyst konsekvensene av direktivet i full bredde.
Gassdirektivet strider mot norske interesser både økonomisk og når det gjelder målet om best mulig ressursforvaltning. Det er derfor uforsvarlig å behandle gassdirektivet i Stortinget uten at vi får en brei gjennomgang av vår gasspolitikk. Med den behandlingsform som nå velges, vil vi ikke kunne gå inn på verken de konsekvenser en endret gasspolitikk innebærer, eller hvilke nye strategier som bør drøftes for vår gasspolitikk. Det gir ikke et godt grunnlag for framtidig ressursforvaltning, hverken for tilhengere eller motstandere av direktivet, konstaterer Marit Arnstad.
Godtar vi direktivet er årlig inntekstap på over 10 milliarder, til fordel for EU. Det tilsvarer bygging av 3 operaer årlig Forholdet til fornuftig ressursforvaltning kan vise seg å være enda mer alvorlig og kan bety at vi gi opp målet om økt utvinningsgrad. Dette dreier seg om å forsvare strategiske norske interesser! Her har Ap og regjeringspartiene sviktet, fastslår Arnstad.
Gassdirektivet ble graverende nok godtatt av Stoltenberg-regjeringen uten at disse viktige spørsmålene for alvor ble belyst. Kort tid senere ble også GFU oppløst. Nå tvinger Ap og Regjeringspartiene gjennom en uforsvarlig behandling av en sak som kan få store konsekvenser for vår framtidige gasspolitikk. Jeg forstår godt at regjeringa og Stoltenberg vil ha minst mulig oppmerksomhet rundt dette direktivet, sier Marit Arnstad.
