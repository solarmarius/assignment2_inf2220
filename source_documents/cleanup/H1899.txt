
Tirsdag 12. mai 1992
Stortingsrepresentant Solveig Sollie (KrF):
BEVAR STATLIGE ARBEIDSPLASSER I DISTRIKTENE
Det er dårlig politikk og et uheldig signal dersom det blir lagt ned statlige arbeids-plasser i distriktene. Jeg vil derfor advare Televerket mot å redusere sin divisjon i Seljord, slik det har vært signalisert at de har planer om. Dette sa stortings-representant Solveig Sollie (KrF, Telemark) i Seljord tirsdag kveld. Hun etterlyste også større vilje fra regjeringens side til å ta på alvor at landbruket er en hovedpilar når det gjelder bosetting og sysselsetting i distriktene.
Solveig Sollie viste til at en eventuell reduksjon av Televerkets divisjon i Seljord, vil kunne få dramatiske konsekvenser for sysselsettingen i kommunen og regionen.
-Rasjonaliseringsgevinst må alltid vurderes opp mot hva den vil medføre av andre kostnader. Økt ledighet er altfor en høy pris å betale for dette, sa hun.
Solveig Sollie, som er KrFs jordbrukspolitiske talskvinne i Stortinget, sa at hun beklaget at også dette årets jordbruksoppgjør har endt i Stortinget, men la til at med den klare EF-tilpasningen som lå i det tilbudet bøndene fikk, var det trolig ikke noen vei utenom. Hun minnet også om at da Arbeiderpartiet svarte på de 42 spørsmålene fra KrF om EØS, forsikret partiet og regjeringen at "landbruket fortsatt skal være en bærebjelke for bosetting og aktivitet i distrikts-Norge".
-I svaret til KrF ble det også sagt at man ville legge vekt på miljøet, og at man ikke i overskuelig framtid kunne regne med å stille de samme krav til økonomisk avkastning av den kapital og det arbeid som legges ned i landbruket, som man gjør ellers i samfunnet. Jeg kan ikke se at profilen i det tilbudet staten ga jordbruksorganisasjonene, og dermed den jordbrukspolitikk regjeringen ønsker å føre, ivaretar miljøhensynet særlig godt, konkluderte Solveig Sollie.
