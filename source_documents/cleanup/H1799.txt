
Pressemelding Fredag 4. september 1992
ODDBJØRN EVENSHAUG STILLER FOR KrF I OPPLAND
Førsteamanuensis Oddbjørn Evenshaug har sagt gitt nominasjonskomiteen i Oppland KrF beskjed om at han er villig til å stå på første plass på partiets liste til stortingsvalget i 1993, melder avisa Folkets Framtid. Med Evenshaug på første plass, håper Oppland KrF å kunne gjenerobre det mandatet Olav Djupvik hadde i perioden fra 1977 til 1981.
Oddbjørn Evenshaug er 54 år gammel, og vokste opp på Lillehammer. Han tok eksamen artium ved Lillehammer gymnas i 1957. Etter å ha tatt eksamen ved Oslo lærerskole i 1961, avla embetseksamen i pedagogikk ved Universitetet i Oslo i 1967. Han har vært knyttet til Pedagogisk Forskningsinstitutt, Universitetet i Oslo i ulike stillinger siden 1965. Førstamanuensis har han vært siden 1980.
Kirkerådsformann
Oddbjørn Evenshaug har hatt en rekke tillitsverv innen såvel sitt fagmiljø som i kristne sammenhenger. Fra 1977 til 1983 var han formann i hovedstyret for Det Norske Lutherske Indremisjonsselskap, og siden 1991 har han vært formann i Kirkerådet. Han er også ordfører i representantskapet for avisa Vårt Land. Blant andre verv han har hatt, kan nevnes medlem av forstanderskapet ved såvel Menighetsfakultetet som Menighetssøster-hjemmet, og av representantskapene for Norsk Lærerakademi og Institutt for Kristen Oppseding.
Oddbjørn Evenshaug er et meget tungt navn innen den pedagogiske vitenskap og forskning her til lands. Sammen med kollega Dag Hallén har han skrevet en rekke bøker om pedagogiske temaer.
Familiepolitikk
Til Folkets Framtid oppgir Evenshaug familiepolitikken som den viktigste grunnen til at han har sagt seg villige til å stille som kandidat.
-I familiepolitikken står vi overfor grunnleggende verdier, og jeg har følt meg godt til rette i KrFs forsøk på å stresse de problemer en står overfor i denne sammenheng, sier han til avisa.
Oddbjørn Evenshaug sier til Folkets Framtid at han ikke har noen problemer med KrFs linje i Europa-politikken, og sier nei til EF-medlemskap, og ja til en EØS-avtale.
-Men skulle stortingsvalget vært et rent EF-valg, ville jeg ikke være motivert for å stille opp. Jeg kan aldri være med i en valgkamp i ren senterpartistil, sier Oddbjørn Evenshaug.
Det er nominasjonsmøtet som setter opp den endelige lista. Bjarne Sæverud, leder for nominasjonskomiteen i Oppland KrF, sier til Folkets Framtid at en rekke lokallag foreslo Evenshaug, og at han regner med at han blir fylkets toppkandidat.
-Evenshaug har et ideologisk syn som er som støpt for oss, sier Sæverud, som ifølge Folkets Framtid er "kjempeglad" for at Oddbjørn Evenshaug har sagt ja til å stille.
