
Fredag 5. juni 1998
KrFK-leder Randi Gran-Tørring:
LIKESTILLINGSLOVEN ER MODEN FOR REVISJON
- Etter å ha vært virksom i 20 år, er Likestillingsloven nå moden for revisjon. Jeg er stolt og glad over å kunne arbeide for en regjeringen som tar fatt på dette arbeidet. Både likestillingsminister Valgerd Svarstad Haugland og statsminister Kjell Magne Bondevik har tatt til ordet for en total gjennomgang av loven. Det sa lederen i Kristelig Folkepartis Kvinner, Randi Gran - Tørring, i sin tale til landsmøtet i KrFK fredag.
Randi Gran - Tørring sa at Likestillingsloven er og har vært et sentralt virkemiddel i arbeidet for likestilling, og mente at den har en viktig signaleffekt. Samtidig etterlyste hun et mer nyansert syn på hva likestilling innebærer.
- Landsstyret i Kristelig Folkepartis Kvinner sendte et brev til likestillingsombudet, vi ville vite hvordan ombudet vurderer hjemmearbeid. Vi fikk et langt og i formen frekt brev tilbake, der ombudet belærte oss om sine virkeområder. Konklusjonen var at ombudet og loven gjelder for alle, samtidig som hun avgrenset sitt ansvarsområde til å gjelde arbeidslivet. Når likestillingsloven nå skal gjennomgås, er det viktig å sørge for at ikke ombudet får oppfatning av at det er lagt begrensninger på ombudets virkeområde. Likestillingsombudet må fritt kunne ivareta alle livets områder, og ha en fri og uavhengig stilling i forhold til den øvrige forvaltning, sa Randi Gran - Tørring i talen til KrFKs landsmøte.
KrFK-lederen kritiserte også Kompetansesentere for likestilling ikke ville invitere KrFK og KrFU til å delta i markeringen av at det er 20 år siden abortloven ble vedtatt, med den begrunnelse at KrFK og KrFU var imot loven. - Betyr det man er uaktuell fordi man er uenig? Er ensretting og meningskontroll en fruktbar vei? Nettopp i en slik komplisert sak burde Kompetansesenter for likestilling se seg tjent med å få fram flest mulig synspunkter, men slik er det altså ikke, konstaterte Randi Gran - Tørring.
KrFK-lederen fikk landsmøtets tilslutning til å sende et takketelegram til tidligere stortingsrepresentant Anne Olaug Ingeborgrud, som var den eneste KrF-representanten som stemte for Likestillingsloven da den ble vedtatt i Stortinget 9. juni 1978.
