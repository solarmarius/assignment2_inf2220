
13.11.02
Venstre
Legaliser de frimodige ytringer!
At Otto Jespersen ikke holder seg i skinnet er ganske alminnelig sak. At en KrF-politiker finner det opprivende at noen harselerer med det kristenfolket holder hellig er også ganske alminnelig. -Det som er synd er at de frimodige ytringer, fra plumpe sleivspark til hard core sarkasme, ikke for lengst også er tillatt å omfatte religion, sier nestleder i Venstre Jennie Johnsen oppgitt.
Venstre har programfestet å avskaffe blasfemiparagrafen og endre Grunnloven slik at frimodige ytringer blir tillatt også når de omhandler religion.
Jennie Johnsen er ikke overrasket over KrF-politikeren Gunnar Prestegård sitt angrep på Otto Jespersen, og synes det er helt greit at Prestegård forsvarer det han tror på. - Men forskjellen på meg og Prestegård er at jeg som liberaler skiller mellom det jeg ikke liker og det jeg vil forby, konstaterer hun.
-Når det helt tilfeldig valgte eksempelet Jespersen åpner kjeften helt til innvollene og tramper med stålbelagte stiletthæler i nervene på dagens bytte er det selvsagt lov å ta til motmæle, sier Johnsen. - Men det bør være mulig å drive en bedre "byttebeskyttelse" enn å rope på Jespersens avstraffelse. Gud bør ha krav på bedre forsvar, og det hellige bør holdes helligere enn at man med en foreldet Grunnlov i hånd skal fly rundt og lage martyrer av komikere, sier Jennie Johnsen.
