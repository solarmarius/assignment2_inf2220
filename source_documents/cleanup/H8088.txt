
Stortinget, 18. desember 2003
Åslaug Haga, leder av Senterpartiet
Statsråden svikter lokalavisene
- Statsråd Torild Skogsholm svikter lokalavisene i spørsmål om økte portokostnader, sier Senterpartiets leder Åslaug Haga.
Haga utfordret i dag samferdselsministeren til å svare for hvilke tiltak hun ville sett inn for å hindre at mangfoldet av norske lokalaviser forvitrer når Posten øker portotakstene for utsendelse. Økning av porto på 75 % for aviser og blad vil i løpet av en periode på et par år, være umulig å bære for mange lokalaviser. Senterpartiet frykter at regjeringens passivitet vil føre til en betydelig lokalavisdød.
- Å forlenge overgangsordningen med et år, er en seigpining av avisene og ingen løsning, sier Haga. Det er provoserende at dette skal være den eneste løsningen samferdselsministeren har. For mange bygder, og byer for den del, er lokalavisa en sentral arena hvor meninger brytes og hvor nyheter utveksles. Det er i lokalavisen at man kan lese om det som foregår i nærmiljøet og om debattene som rører seg i bygda. Senterpartiet er forundret over at heller ikke Kulturministeren engasjerer seg i saken. Også kulturpolitisk er nedleggelse av aviser en ulykke.
Haga fastholder at Senterparitet vil fortsette kampen for å finne en løsning avisene kan leve med. - Dette har man funnet løsninger på i våre naboland og da må også vi kunne finne en løsning for Norge, avslutter Åslaug Haga.
