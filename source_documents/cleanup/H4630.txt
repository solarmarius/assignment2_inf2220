
20. desember 1999
Ap
Lovfestet rett til barnehage
Arbeiderpartiets foreslår lovfestet rett til barnehage. I denne uttalelsen fra 20. desember går partiet også inn for full barnehagedekning, slik at småbarnsforeldrene får reell valgfrihet, videre går partiet inn for lavere foreldrebetaling og permanent løsning for de private barnehagene.
Arbeiderpartiet mener at en grunnleggende forutsetning i barne- og familiepolitikken er at målet om full barnehagedekning fullføres. Det er viktig å tilby barna trygge og gode barnehageplasser, med godt kvalifisert personale, med tanke på det store antallet småbarnsforeldre som ønsker å kombinere god omsorg for barna med det å være yrkesaktive eller i utdanning.
Vi ser tre hovedutfordringer i barnehagepolitikken:
1. Barnehageplass til alle som ønsker det - reell valgfrihet for småbarnsforeldrene
2. Lavere foreldrebetaling
3. Permanent løsning for de private barnehagene
Barnehageplass til alle som ønsker det - reell valgfrihet for småbarnsforeldrene
Gjennom budsjettforliket med sentrumspartiene fikk vi gjennomslag for å sette av penger til 8000 nye barnehageplasser i år 2000. Det ble flertall for et stimuleringstilskudd for hver ny barnehageplass på 10.000 kroner. Vi fikk også med oss sentrumspartiene på å øremerke 5 millioner kroner til driftstilskudd til utvidelse av forsøket med korttidstilbud til alle 5-åringene med innvandrer bakgrunn i bydel Gamle Oslo, slik at det også omfatter 4-åringene.
Men selv med denne innsatsen mangler vi fortsatt barnehageplass til de som ønsker det. Vi vil derfor foreslå, i barnehagemeldingen, å lovfeste tilbud om barnehageplass for alle som ønsker det. Arbeiderpartiet ser det som sitt fremste mål i familiepolitikken, og gjennomføre full barnehagedekning.
Kommunene må i dag gi tilbud om SFO-ordning for de som går fra 1.- til 4.klasse, men er ikke pålagt å sørge for at de som ønsker barnehageplass skal få et tilbud om dette. I og med at foreldrene har lovfestet rett til kontantstøtte for barn mellom 1 til 3 år, ville det være naturlig at de samme foreldrene får lovfestet tilbud om en barnehageplass av kommunen hvis foreldrene velger dette i stedet for kontantstøtte. Arbeiderpartiet vil at småbarnsforeldrene får et reelt valg mellom kontantstøtte og barnehageplass.
Når vi tar utgangspunkt i den lovgivningen som er lagt for SFO-ordningen, vil konsekvensen være følgende:
1. Kommunen skal ha et tilbud om barnehageplasser til de foreldrene som ønsker det.
2. Det er behovet som avgjør hvor mange plasser kommunen skal tilby
3. Barnehageplassene kan være private eller offentlige
Lavere foreldrebetaling
Arbeiderpartiet er bekymret for den utviklingen foreldrebetalingen har gått de siste årene. Når prisnivået i barnehagene er høyt, er ikke barnehager et tilbud til alle barn, men bare for de som har råd til dette. I budsjettet for 2000 fikk Arbeiderpartiet også gjennomslag for 95 millioner kroner til å øke det statlige driftstilskuddet til barnehageplasser for de under 3 år. Det vil bety at driftstilskuddet øker med ca.5%. Dette kan gi lavere foreldrebetaling hvis kommunene vil. Arbeiderpartiet vil følge nøye med om målsettingen om en 40/30/30 deling mellom stat, kommune og foreldre blir tatt hensyn til. Viser det seg derimot at prisene fortsetter å stige vil vi komme tilbake med tiltak for å motvirke denne utviklingen.
Permanent løsning for de private barnehagene
De private barnehagene utgjør i dag over halvparten av det totale barnehagetilbudet i Norge. Det er derfor vi med bekymring ser at mange av de private barnehagene sliter økonomisk, og at noen barnehager legges ned. Dette er en utvikling som må stanses, og vi må finne en permanent løsning på disse problemene. Vi ser derfor frem til regjeringens fremlegg til ny barnehagemelding, der vi gjør regning med at problemet er drøftet inngående. Vi vil under behandlingen av meldingen se nærmere på muligheten for å likestille private og offentlige barnehager, og vil i den forbindelse ha nær kontakt med Private Barnehagers Landsforbund, Barnehageforbundet, KS og Norsk Førskolelærerlag for å finne den beste løsningen.
