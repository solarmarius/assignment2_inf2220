
18. juli 2005
Karoline Bjerkeset,
Politisk nestleder, Senterungdommen
Benedikte Pryneid Hansen,
Internasjonal leder, Senterungdommen
Senterungdommen
Levende landbruk i hele verden
KrfU representert ved Inger Lise Hansen, mener Senterpartiet opptrer egoistisk og uansvarlig i sin handelspolitikk. Senterungdommen mener Hansen og KrfU har en misforstått oppfatning av hva solidaritet er i handelspolitisk betydning.
Senterungdommen mener at å opprettholde beskyttelse for visse jordbruksprodukter er nødvendig for å sikre matsuverenitet i norske og fattige land. Bøndene i Norge og i u-land har det til felles at de er sårbare småprodusenter som stort sett produserer for det innenlandske markedet. Disse kan ikke konkurrere mot store industrialiserte jordbruk som i tillegg er tungt eksportsubsidierte, jamfør USA og EU. Varene herifra er billigere og produsert under mer effektive forhold enn hva både norske bønder og u-landsbønder klarer.
Norge har tollfri adgang for varer fra de 49 fattigste landene i verden, MUL-landene. Likevel er det en forsvinnende liten del av varene som vi importerer som kommer derfra. I det store bildet står MUL-landene for 1% av verdenshandelen. Fri handel slik KrfU misjonerer for, vil ikke føre til at disse landene vil øke sin markedsandel.
En mer liberal handelspolitikk vil derimot føre til at de fattige småbøndene taper mot de store i-landene med et industrialisert jordbruk og de store multinasjonale selskapene.
Norsk landbruk er ikke en trussel mot u-land på verdensmarkedet da de ikke kjemper om markedsandeler for de samme produktene. Eksempler på typiske u-landbruksvarer er sukker og ris, som også produseres i store mengder i EU.
Om norske bønder produserer mindre kjøtt, melk og korn, vil ikke u-landenes markedsandeler øke proporsjonalt. Derimot vil disse sannsynligvis erstattes med produkter fra EU og USA som vi allerede impoerterer det meste fra. Det er dessverre typisk at norske bønder får skylda for den skeive fordelinga i verden. Krfu bidrar her til å opprettholde den feilinformasjonen som hardcore liberalister forfekter.
I debatten om mer rettferdig handel, er det nødvendig å skille mellom subsidier til innenlandsproduksjon og eksportsubsidier. Problemet i verdenshandelen er de store eksportsubsidiene. På grunn av disse, taper småbøndene på markedet. Senterungdommen vil fjerne eksportsubsidiene, men ha subsidier til innenlandsproduksjon. På denne måten stimulerer vi til å spise kortreist mat, noe som er mer miljøvennlig og tryggere.
I følge Roma-traktaten fra FN om matsuverenitet sier denne at alle land har rett og plikt til å produsere mat til egen befolkning. Det er et stort paradoks at u-land som eksporterer mat har en befolkning hvor mange rett og slett sulter.
Ingen land har ennå i verdenshistorien kommet seg ut av fattigdom ved å produsere mat. U-landsbønder er råvareeksportører og får kun en liten del av utbyttet.
For at småbønder i u-land skal få gode priser på varene sine, trenger de først og fremst å få solgt dem på hjemmemarkedet. En gårdbruker i Afrika som selger produktene sine har ingen sjanse om ikke han blir beskyttet av tollmurer. Det samme gjelder for norske gårdbrukere. Hvor er motsetningen mellom den norske og afrikanske bonden når de begge ønsker å få solgt varene sine i eget land?
Senterungdommen mener at handel er bra, men at den må reguleres for både å skape større rettferdighet i verden, avskaffe sult og bidra til fattigdomsbekjempelse. Økt liberalisering av handel med mat hjelper ikke u-land ut av fattigdom. Senterungdommen ønsker et levende landbruk i hele verden!
Karoline Bjerkeset,
Politisk nestleder, Senterungdommen
Benedikte Pryneid Hansen,
Internasjonal leder, Senterungdommen
