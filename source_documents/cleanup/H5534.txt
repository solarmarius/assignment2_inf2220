
Mandag 4. februar 2002
KrF
FRELSESARMEEN FORESLÅTT TIL NOBELS FREDSPRIS
Stortingsrepresentantene May-Helen Molvær Grimstad og Olaf Gjedrem har foreslått i et brev til Den norske Nobelkomité at Nobels Fredspris for 2002 blir tildelt den internasjonale Frelsesarmeen.
I begrunnelsen heter det at "Få, om noen, internasjonal bevegelse nyter slik respekt og anerkjennelse for sitt arbeid som Frelsesarmeen. Helt siden bevegelsen ble grunnlagt i London i 1865, har det vært dens fremste kjennetegn at medarbeiderne går inn i enkeltmenneskers og gruppers nød og behov, og gir adekvat hjelp".
Forslagsstillerne peker på at Frelsesarmeen er en bevegelse i vekst og at den gjennom hele sin historie har evnet å fornye seg. "For tiden arbeider Frelsesarmeen i 106 land. I de senere årene har man tatt opp igjen arbeidet i flere øst- og sentraleuropeiske land, etter å ha vært forbudt i kommunisttiden," heter det i brevet, som også peker på at man har begynt virksomhet i en rekke av de gamle Sovjetrepublikkene der bevegelsen ikke har vært tidligere: Estland, Georgia, Moldova, Hviterussland, Ukraina og Khasakstan. Også i andre verdensdeler har Frelsesarmeen begynt virksomhet i land der man tidligere ikke har vært representert.
"Mens Frelsesarmeens medarbeidere i de første årene i stor grad arbeidet kun ut fra hjertelag og omsorg, har de i dag meget høy kompetanse innen sine forskjellige arbeidsfelt. Organisasjonen har et omfattende og vel kvalifisert arbeid innen helse og utdanning", skriver de to forslagsstillerne, og fortsetter: "I flere østafrikanske land, blant annet Kenya og Tanzania, er Frelsesarmeens skolevirksomhet i sterk vekst. Fra Frelsesarmeens side begrunnes dette nå med menneskerettigheter og behovet for demokratibygging, mens det tidligere har vært begrunnet rent humanitært. I forbindelse med flyktningkatastrofen i Rwanda på slutten av 1990-tallet, var også Frelsesarmeens folk på plass og gjorde der en stor, humanitær innsats med tanke på å begrense omfanget av tragedien mest mulig.
Både de østeuropeiske landene og mange av de "nye" Frelsesarmé-landene preges av sosiale konflikter og sosial uro. I denne situasjonen er det behov for en tjeneste av den typen Frelsesarmeen representerer, der man ikke bare preker om en bedre tilværelse i det neste liv, men også gjør noe med situasjonen i dette liv. Frelsesarmeen tar på alvor at fred er langt mer enn fravær av krig. Derfor ønsker man å gjøre noe med de forholdene som er konfliktskapende og konfliktutløsende. Ut fra dette, er det vår oppriktige overbevisning at den internasjonale Frelsesarmeen vil være en verdig vinner av Nobels Fredspris for 2002".
May-Helen Molvær Grimstad representerer Kristelig Folkeparti i Møre og Romsdal, og er parlamentarisk nestleder i KrFs stortingsgruppe. Olaf Gjedrem representerer Rogaland KrF.
