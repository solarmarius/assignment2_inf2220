
1/11-01
Stortingsrepresentant Per Ove Width forsvarspolitisk talsmann (FrP)
Regjeringen har fulgt opp Fremskrittspartiets Forsvarspolitiske signaler
Dagens signaler fra Forsvarsministeren er oppløftende lesning. Forsvarsministeren har på lik linje med Fremskrittspartiet innsett behovet for et troverdig Forsvar, sier forsvarspolitisk talsmann i FrP, Per Ove Width.
- Fremskrittspartiet ser med glede på at Forsvarsministeren følger etter med løfte om bevilgninger som er nesten på høyde med det FrP har foreslått, vi har riktig nok foreslått det på årets budsjett. Forsvarsministeren har helt rett i at Norge har råd til å gi Forsvaret de midler som trengs for å gjennomføre de omstillinger Stortinget har vedtatt. Da det ble vedtatt å gjennomføre en omlegging av Forsvaret, ble det også lagt opp til at budsjettene skulle reflektere denne omstruktureringen, det tok den forrige regjeringen ikke til følge, men fortsatte å underbudsjettere Forsvaret.
- FrP har hele tiden fokusert på Forsvarets behov for midler i forhold til gitte oppgaver og landets behov for et troverdig Forsvar. Dette har vi gjort gjennom å fremme forslag om økte bevilgninger, i tråd med de signaler som er kommet fra fagmilitært hold og forsvarsledelsen. Den 11 september forandret folks oppfatning av behov for et forsvar. Nye fiender og nye oppgaver blir nå nye satsingsfelt for Forsvaret, sier Width, og påpeker at disse oppgavene kommer i tillegg til de allerede eksisterende oppgaver, og at budsjettene derfor må ta hensyn til denne situasjonen.
- Gledelig er det da også å se at FrPs forslag om anskaffelse av 60 nye kampfly er fulgt opp av Forsvarsministeren. FrP har sagt at vi ønsker å benytte midler fra avkastningene fra oljefondet til anskaffelse av nye kampfly, så dette er helt i tråd med vår politikk og vil selvsagt få vår støtte i Stortinget. Med de signaler som er kommet fra Statsråden, tror vi at FrP i samarbeid med regjeringen vil kunne gjennomføre en ansvarlig og fremtidsrettet forsvarspolitikk, avslutter Width.
