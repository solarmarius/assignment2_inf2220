
9. juni 2005
Stortingsrepresentant Eli Sollied Øveraas (Sp)
Lesarbrev
Kultur og næring i heile landet
Kulturnæringane er mellom dei næringsgreinene som veks mest, og som framleis har eit stort potensiale for å vekse vidare. Det er difor på høg tid at vi no har fått behandla ei eiga stortingsmelding om tilhøvet mellom kulturlivet og næringslivet. Senterpartiet meiner ein ny politikk på dette feltet må syte for like vilkår for å etablere arbeidsplassar i denne bransjen over heile landet - ikkje berre i storbyregionane.
Senterpartiet er opptatt av mangfaldet i kulturlivet og i kulturnæringane. I kulturpolitikken må vi ta omsyn til heile bredda - frå frivillig basert kulturliv som kor og korps til kulturinstitusjonar og kulturarbeidarar som opererer i ein tilnærma kommersiell marknad. Mellom desse ytterpunkta er det mange nyansar. I botn for den offentlege kulturpolitikken må det likevel alltid ligge eit ansvar for å sikre eit kulturelt mangfald over heile landet. Det offentlege har eit særskilt ansvar for å ivareta verdifulle kulturelle uttrykk som ikkje kan rekne med å bli finansiert gjennom private midlar eller som ikkje kan basere seg på høge salstal eller stor oppslutnad frå publikum. Statlege kulturløyvingar vil ofte vere grunnpilaren og det stabile grunnlaget kulturnæringane kan utviklast vidare på. Satsing på kulturnæringane må difor komme i tillegg til, og ikkje i staden for, det offentleges ansvar for å legge til rette for kunst og kulturaktivitetar.
Sjølv om stortingsmeldinga om kultur og næring er god når det gjeld å beskrive stoda for kulturnæringane, skulle Senterpartiet ønskje at regjeringa hadde hatt større ambisjonar for den rolla kultursektoren skal spele for distriktsutvikling, verdiskaping og sysselsetting i heile landet. Senterpartiet meiner det må vere ei prioritert statleg oppgåve å skape varige like vilkår for å etablere arbeidsplassar i denne bransjen over heile landet, ikkje berre i storbyregionane. I dag er det ei kjensgjerning at rundt 70 pst. av sysselsettinga og bedriftene innan kulturnæringane finst i dei fire storbyregionane, med Oslo som eit klart tyngdepunkt. Senterpartiet vil peike på at det i dag finst høg kompetanse knytt til kulturbasert næringsutvikling ikkje berre i storbyane, men og i små og store lokalsamfunn over heile landet - ofte knytt til kulturinstitusjonar, som til dømes Operaen i Kristiansund. Senterpartiet er glade for at stortingsfleirtalet er med oss når vi vektlegg behovet for å utvikle desse institusjonane vidare til å bli levedyktige kompetanseklynger. Slik kan desse bli ein reell faktor for utvikling av kulturbaserte næringar også i mindre byar og tettstader. Den framtidige kulturpolitikken kan bli ein nøkkelfaktor når det gjeld næringsutvikling og busettingsmønster i heile landet.
Når det gjeld kva tiltak ein skal satse på, er det mykje å gripe fatt i. Senterpartiet ser mellom anna høgskoleutdanninga i ulike kunst- og kulturfag som eit viktig satsingsområde. Det er framleis trong for auka satsing på formidlingskompetanse og utdanning innan kulturelt entreprenørskap, administrasjon, marknadsføring og produksjon. Ei utbygging av utdanningstilbodet bør i stor grad leggast til regionane, slik at det kan etablerast og utviklast kulturelle og kunstnariske kompetansemiljø som kan stimulere til kulturell nyskaping og entreprenørskap også utanom dei store byane.
