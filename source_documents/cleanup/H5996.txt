
13. juni 2002
Stortingsrepresentant Rigmor Andersen Eide (KrF)
Større innvirkning på personvalget!
I morgen behandles loven om valg til fylkesting og kommunestyrer iStortinget. - Det er viktige endringer som nå ligger i valgloven, og jeg tror vi får et mer levende demokrati når vi nå åpner for mer personlig innflytelse for den enkelte borger, sier medlem av kontroll- og konstitusjonskomiteen, Rigmor Andersen Eide (KrF).
-Debatten om personvalg handler om hvor stor innflytelse velgerner skal ha på personvalget gjennom rettinger på stemmeseddelen. For KrF har det i arbeidet med valgloven vært viktig å finne en best mulig balanse mellom partienes interesser og velgernes. KrF går inn for at partiene skal kunne forhåndskumulere fra 2 til 10 kandidater, basert på antall representanter i kommunestyrene. Dette vil sikre en nødvendig forutsigbarhet for partiene, noe som særlig vil gjelde i store kommuner med mange representanter og heldagspolitikere. KrF går videre inn for 25% stemmetillegg. Da tror vi på velgerpåvirkning, og det har vært et sentralt utgangspunkt for oss, sier Rigmor Andersen Eide.
Ved fylkestingsvalg går KrF inn for departementet sin anbefaling om at minst 8% av velgerne må ha gitt sin kandidat en personstemme for at velgerne skal overstyre partiets rangering.
- KrF er glad for at ordningen med å stryke avvikles, da valgsystemet bør bygges opp rundt velgernes positive preferanser. Erfaring har vist at når velgere har hatt mulighet til å stryke navn på listene har dette slått uheldig ut for kvinner og personer med innvandringsbakgrunn. For å gi velgerne større innflytelse på kandidatkåringen, går KrF inn for å opprettholde ordning med slengerstemmer.
Det blir flertall i Stortinget for å avvikle utjevningsordningen ved fylkestingsvalg. - Dette er positivt da dagens ordning har hatt uheldige utslag, sier Andersen Eide.
- Jeg tror endringene og de forenklinger som er gjort i valgloven nå vil gi en mer rettferdig valgordning, og at velgerne vil få større innflytelse. Håpet er at valgdeltagelsen vi øke, sier Rigmor Andersen Eide.
