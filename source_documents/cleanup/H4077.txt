
fredag 3. november 1995 15:52:47
Venstre og Lars Sponheim får flertall for en ny og viktig personvernsak i Stortinget. En enstemmig justikomité gir sin tilslutning til Lars Sponheims forslag om å be regjeringen vurdere å opprette et eget teknisk sertifiserings- og rådgivningsorgan for sikrere dataløsninger. Venstres hensikt med forslaget er at et slikt IT-Veritas skal bistå blant andre Datatilsynet i teknologiske sider av personvernspørsmål.
Venstres forslag ble fremmet da Stortinget i sommer behandlet Datatilsynets årsmelding for 1994. Det ble da oversendt til justiskomitéen, som nå gir sin tilslutning til til Venstre-forslaget i forbindelse med komitéens arbeid med stortingsmeldingen om personvern og telekommunikasjon.
Et IT-Veritas, eller personvernets Veritas som Venstre også har kalt sertifiseringsorganet, er regnet som avgjørende for at Datatilsynet skal kunne ivareta personvern i en tid med stadig mer avanserte løsninger. Et slikt sertifiseringsorgan vil gi Datatilsynet en helt annen kompetanse å støtte seg på. Tidligere har ofte Datatilsynet vært prisgitt motpartens påstander om hva som er teknologisk mulig. Det var blant annet tilfelle da Datatilsynet og Telenor var uenige om automatisk lagring av opplysninger om telefonsamtaler. Datatilsynet hadde to teknisk skolerte medarbeidere å stille opp mot Telenor Forsknings vel 200.
Spørsmålet om et sertifiseringsorgan har blitt trenert av Justisdepartementet i mer enn 10 år. Det var Venstres forslag i sommer som flyttet saken fra Regjeringskvartalene til Stortinget og dermed satte saken på dagsorden igjen.
