
06.12.2001
Flertall mot Regjeringens forslag
Arbeiderpartiet er svært glad for at det nå er flertall i Stortinget for å gå imot Regjeringens forslag om å endre regelverket for de veiledende sosialhjelpssatsene. Regjeringen Bondevik har foreslått at en ved utmåling av sosialhjelp skal se bort fra kontantstøtten i inntektsgrunnlaget. Det betyr at de 70 millioner kronene som Bondevik-regjeringen ville bruke til kontantstøtten til sosialhjelpsmottakerne, heller brukes til å øke støtten til alle barn av sosialhjelpsmottakere. - I stedet for å bruke mye penger på en dårlig løsning for de få, får vi nå en bedre politikk for alle barn til sosialhjelpsmottakere, sier Bjarne H. Hanssen. Hanssen er Arbeiderpartiets sosialpolitiske talsmann, onsdag 5. desember 2001.
Arbeiderpartiet er svært glad for at det nå er flertall i Stortinget for å gå imot Regjeringens forslag om å endre regelverket for de veiledende sosialhjelpssatsene. Regjeringen Bondevik har foreslått at en ved utmåling av sosialhjelp skal se bort fra kontantstøtten i inntektsgrunnlaget. Dette vil etter Arbeiderpartiets mening først og fremst stimulere til at mottakere av sosialhjelp tar barna sine ut av barnehagen. Flertallet i Stortinget vil heller at barnetilleggene i de veiledende sosialhjelpssatsene økes. Det betyr at de 70 millioner kronene som Bondevik regjeringen ville bruke til kontantstøtten til sosialhjelpsmottakerne, heller brukes til å øke støtten til alle barn av sosialhjelpsmottakere. Endringen av barnetilleggene vil utgjøre om lag 1.200 kroner i økte tillegg pr. barn pr. år.
- I stedet for å bruke mye penger på en dårlig løsning for de få, får vi nå en bedre politikk for alle barn til sosialhjelpsmottakere, sier Bjarne H. Hanssen. Hanssen er Arbeiderpartiets sosialpolitiske talsmann.
Regjeringen lider i tillegg nederlag i forhold til trygdeoppgjøret for neste år. Flertallet vedtar å pålegge Regjeringen at grunnbeløpet i folketrygden i 2002 minst må reguleres i tråd med den generelle lønns- og prisutviklingen i samfunnet for øvrig.
- De to siste årene har Regjeringen Stoltenberg greid å regulere grunnbeløpet i tråd med dette. Nå pålegger Stortinget den nye Regjeringen å gjøre det samme. Dette sikrer pensjonistene og de trygdede en inntektsutvikling minst på nivå med alle andre, sier Hanssen.
Hanssen mener også at sosialkomiteen har fattet et viktig vedtak når komiteen ber Regjeringen komme tilbake til Stortinget med en egen sak der det skal vurderes å sammenslå Trygdeetaten og Aetat med det kommunale sosialhjelpssystemet.
- Mange mottakere av tjenester fra disse etatene opplever at de blir kasteballer mellom ulike etater og mellom stat og kommune. Dette må vi ta på alvor. Det er derfor fornuftig å vurdere hvorvidt folk skal møte ei dør, en etat, en adresse og et felles ansvar når de har behov for hjelp, sier Hanssen.
