
Torsdag 31. august 1995
KrF-leder Valgerd Svarstad Haugland:
STERKERE STIMULERING TIL ENE-ROMSUTBYGGING
-Stimuleringstilskuddet på 30.000 kroner pr. enhet til utbygging av enerom på alders- og sykehjem har tydeligvis ikke vært nok til å få fart på denne utbyggingen. Det viser seg at bare tre av de 25 millionene som er bevilget til dette, er brukt til nå. Det står igjen å se om regjeringens forslag om å øke stimuleringsinnsatsen til 60.000 kroner pr. enhet vil være nok. Det er behov for å utvide ordningen med tilskudd til kommunene for hver netto ny sykehjemsplass, slik at dette også blir gjort gjeldende for de nye plassene man må bygge for å erstatte de plassene som blir borte ved at dobbeltrom blir enerom. Det sier partileder Valgerd Svarstad Haugland.
-Det er tydeligvis behov for en enda sterkere stimulering for at kommunene skal få fortgang på utbyggingen av enerom på institusjoner. Gode økonomiske betingelser kan i seg selv være en motivasjonsfaktor, og med forholdsvis små, kommunale egenandeler, både håper og tror jeg at kommunene vil få fart på utbyggingen, sier Valgerd Svarstad Haugland. Hun legger til at hun mener den labre interessen for å bygge ut enerom på institusjoner, bekrefter behovet for å lovfeste en minstestandard for eldreomsorgen.
KrF-lederen minner om at "stimulerings-millionene" er et resultat av Kristelig Folkepartis budsjettforlik med Arbeiderpartiet i 1994.
-KrF har hvert år hatt konkrete forslag til styrking av kommuneøkonomien, og vi ønsker selvsagt å følge dette opp også i årene framover, slik at kommunene får økonomi både til å drive og bygge ut enerom for de som ønsker det. Mange steder vil det også være behov for å bygge nytt for ikke å få en nedgang i antallet sykehjemsplasser. Men jeg håper vi skal slippe å oppleve at dette blir kun en debatt om penger. Norge er ett av verdens rikeste land. Jeg nekter å godta at vi ikke skal ha råd til å gi våre eldre en verdig alderdom, sier KrF-leder Valgerd Svarstad Haugland. (KrF-Press/NPE)
