
13.10.2004
Eli Sollied Øveraas, Stort.repr. Senterpartiet
Gassferjene må bygges i Norge!
Norske verft har gjennom mange år opparbeidet en betydelig kompetanse og innsikt når det gjelder bygging av skip. Nå er en ny generasjon båter på vei, drevet fram med gass som drivstoff. Slike båter vil bidra til en betydelig reduksjon av forurensende utslipp. Samtidig vil utviklingen av denne teknologien ved norske verft, skape mange arbeidsplasser og sikre fremtidig verdiskaping ved verftene og i leverandørindustrien.
Da skipsfartsmeldingen (St.meld.nr.31 for 2003-2004) ble behandlet i Stortinget i vår, ba et flertall av partiene Regjeringen om å få på plass utviklingsmidler innenfor rammene av EØS-avtalen, slik at norske verft gis fortrinn i utviklingen og byggingen av gassferjene.
Bakgrunnen for denne uttalelsen var at Stortinget for to år siden besluttet at det skulle bygges fem nye gassferjer.
Senterpartiet har i denne saken offensivt øvet press på Regjeringen, for å sikre at gassferjene skal bygges i Norge. Men Regjeringen har vært særdeles passiv i denne saken. Da Stortinget vedtok at det skulle opprettes en garantiordning for byggelån til norske skipsverft, stemte regjeringspartiene i mot. Regjeringen har også kuttet så mye i bevilgningene til utviklingskontrakter, at det er svært begrensede midler Innovasjon Norge har å skyte inn i et utviklingsprosjekt.
Tildelingen av nye konsesjoner for drift av fergerutene skjer etter en tilbudskonkurranse med forhandlinger. Det betyr at det er rom for å formulere objektive kriterier til de som skal bygge ferjene, på en slik måte at konklusjon blir at fergene blir bygd i Norge.
Norske verft er i verdenstoppen når det gjelder kunnskap om den aktuelle gassteknologi, mens den polske aktøren i konkurransen ikke besitter den samme kompetanse.
Verdien på kontrakten for bygging av fem gassferjer er 1,2 milliarder kroner. Det vil sikre 500 arbeidsplasser ved det / de verftene som får kontrakten i fire år framover. Samtidig vil ringvirkningene hos ulike underleverandører være store. Ikke minst vil det bety mye for fremtidig verdiskaping langs kysten.
Senterpartiet vil skape ny optimisme langs kysten. Til det trengs det en aktiv næringspolitikk. Da må gassfergene bygges i Norge. Dersom det ikke skjer, er det nok et eksempel på Regjeringens totale tafatthet i næringspolitikken.
