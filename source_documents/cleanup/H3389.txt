
Dato: 6. april 2001
Det er blitt for dyrt å fly
Etter at vi 1. april fikk passasjeravgift på toppen av allerede temmelig dyre flybilletter er det blitt for dyrt å fly til og fra Nord-Norge. Derfor har jeg levert inn spørsmål til finansministeren for å vite om det er slik at EØS-regelverket pålegger oss å ha passasjeravgift også på ruter til Nord-Norge. Jeg kan ikke skjønne at byråkrater i Brussel skal ha noen motforestillinger til at fritaket for passasjeravgift i Nord-Norge utvides til å gjelde også fly fra Sør-Norge til Bodø og Tromsø, samt fly mellom Bodø og Tromsø, sier Ivar Østberg.
Stortinget behandlet nasjonal transportplan i februar. Da sa flertallet, blant annet Arbeiderpartiet, Høyre og FrP nei til et forslag fra bl.a. KrF om å utrede muligheten for offentlig kjøp på stamrutenettet innen og til og fra Nord-Norge. Reellt ville en slik ordning innebære at det offentlige betaler selskapene noe for å fly på stamrutene, ikke bare på regionalnettet. Da ville en også kunne sette en maksimalpris. Og dersom avgiften er nødvendig p.g.a. EØS-regler, kunne en øke den offentlige støtte tilsvarende, slik at ikke billettene ble dyrere.
Kristelig Folkeparti har vært særlig opptatt av dem som må kombinere ruter på regionalnettet med ruter på stamnettet. De som må ta flere fly for å komme fram dit de skal, har hatt uforholdsmessig dyre flybilletter. Men avgiften som nå er innført, har gjort de fleste reiser til og fra Nord-Norge dyre. Spørsmålet jeg har sendt finansministeren vil gi oss svar på hvilke muligheter vi har for å redusere billettprisen ved å fjerne den nye avgiften på 128 kroner, sier Ivar Østberg.
