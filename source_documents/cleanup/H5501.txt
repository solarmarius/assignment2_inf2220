
Oslo, 25. januar 2002
Erna Solberg
Enklere og raskere byggesaksbehandling
Byggjesaker skal behandlast raskare og enklare, foreslår Kommunal- og regionaldepartementet.
Departementet har i dag sendt på høyring eit forslag til endringar i plan- og bygningslova, med høyringsfrist 25. april. Går forslaget igjennom, får kommunane ein frist på tolv veker til å gjere vedtak om byggjeløyve. I dag finst slike fristar berre for spesielle saker. Andre særskilde tidsfristar er:
- Frist på tre veker for kommunen til å gi mellombels bruksløyve.
- Frist på to veker for kommunen til å lage ferdigattest.
- Frist på åtte veker for kommunen til sende klagesak til fylkesmannen.
- Frist på seks veker for fylkesmannen til å behandle klage der eit vedtak har utsett iverksetjinga.
- Frist på fire veker for såkalla sektorstyresmakter til å gi fråsegn, samtykke eller løyve i byggjesak etter anna lovverk.
- Departementet reknar med at desse endringane kan føre til raskare saksbehandlingstid i dei fleste kommunane, seier kommunal- og regionalminister Erna Solberg. - Vi vil ikkje foreslå sanksjonar. Men dersom det viser seg at ein kommune ikkje klarar å halde fristane, kan det seinare bli aktuelt å innføre reglar om å redusere eller fjerne gebyra som kommunane tek i byggjesaker, seier Solberg.
Departementet vil også kome med andre forslag som skal gjere byggjesaksbehandlinga enklare. Nokre av desse er:
- Ordninga med å berre gi melding til kommunen om mindre byggjearbeid, i staden for å søkje, blir utvida til å gjelde alle typar bygg ­ ikkje berre for bustad- og fritidsbygg, slik det er i dag. Dette fører mellom anna til at mindre byggjearbeid på næringsbygg blir omfatta av den nye ordninga.
- Kommunen får mindre høve til å nekte å behandle ein søknad som "enkelt tiltak", og må dermed behandle fleire sakar innan fristen. Fristen for å behandle ein slik søknad blir sett ned frå fire til tre veker. Ein søknad som gjeld einebustad er vanlegvis "enkel" å behandle så lenge naboen ikkje har protestert eller saka elles krev dispensasjon frå regelverket.
- Kommunens saksførebuing i ei byggjesak blir forenkla ved at enkelte oppgåver no blir fjerna eller i staden skal gjerast av tiltakshavar sjølv eller ansvarlege føretak.
- Desse endringane er endå eit steg for å få til eit betre regelverk som både kommunane og alle partar i ei byggjesak kan sjå seg nøgde med. Staten vil såleis gjere sitt for at saksbehandlinga skal bli så enkel og rask som mogeleg utan at det går ut over rettstryggleiken til folk flest, seier kommunal- og regionalminister Erna Solberg.
