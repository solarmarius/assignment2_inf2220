
11. oktober 2000
Berit Brørby
- Større handlefrihet for kommunene
- Vi har ennå mange utfordringer i Norge - selv om vi i internasjonal sammenheng er et svært godt land å bo i. Utfordringene er størst innen helse- og eldreomsorg. Selv om vi aldri har behandlet så mange i sykehusene noen gang, er det fortsatt for mange i kø - mennesker som venter på behandling. Vi har mye godt sykehusutstyr som mange steder brukes bare noen timer hver dag. Det hadde i næringslivet blitt definert som dårlig utnyttelse av investeringene, sa stortingsrepresentant og leder av kommunalkomiteen Berit Brørby i trontaledebatten onsdag 11. oktober 2000. Her følger presseutdrag av Brørbys innlegg.
- Vi har ennå mange utfordringer i Norge - selv om vi i internasjonal sammenheng er et svært godt land å bo i. Utfordringene er størst innen helse- og eldreomsorg. Selv om vi aldri har behandlet så mange i sykehusene noen gang, er det fortsatt for mange i kø - mennesker som venter på behandling. Vi har mye godt sykehusutstyr som mange steder brukes bare noen timer hver dag. Det hadde i næringslivet blitt definert som dårlig utnyttelse av investeringene, sa stortingsrepresentant og leder av kommunalkomiteen Berit Brørby i trontaledebatten.
Brørby pekte på at selv om eldreomsorgen gradvis har blitt bygget ut til det bedre, og flere og flere får en verdig alderdom, må vi fortsette å bygge den ut, med enerom til flere eldre i sykehjem og økt hjemmebasert omsorg. - Til dette kreves mer arbeidskraft, og ikke minst trenger vi å få ned sykefraværet. Bedre organisering og større handlefrihet for den enkelte på arbeidsplassene vil kunne bidra til dette, sa Brørby.
Arbeiderpartiet vil gi kommunene bedre økonomisk armslag for at de kan bli en enda bedre tjenesteprodusent. - Det handler om å gi hver og en trygghet rett utenfor stuedøra. Arbeiderpartiet ønsker ikke at folk selv skal innhente anbud på offentlige tjenester ved å ringe rundt for å kjøpe seg en privat tjeneste. Vi vil heller gi kommunene større handlefrihet slik at de blir i stand til å gi et kvalitetstilbud som ingen setter spørsmålstegn ved, sa hun.
Brørby pekte på at en rekke kommuner har gjort mye for å bli mer effektive, og det
leveres flere tjenester enn noen gang. Men det er fortsatt behov for fornyelse for få en enda mer brukerorientert forvaltning. Brørby understreket at vi må effektivisere og forenkle regelverk og rutiner som legger hindringer i veien for å yte gode tjenester til brukerne.
- Vi bør også få til redusert ressursbruk til administrasjon og få overført dem til tjenesteyting.
Vi må også regne med at det blir reist nye krav til det offentlige om å tilby flere typer tjenester, parallelt med at kravene til kvalitet øker, sa hun.
Brørby understreket viktigheten av at kommunene i Norge får en bedre økonomi neste år som gjør dem i stand til å gi de tjenester folk etterspør. - Vi letter på statlig detaljstyring ved å øremerke mindre hva pengene skal brukes til. Stortinget har etter min mening gjennom mange år uttrykt mistro til det kommunale nivå ved å regulere offentlig virksomhet gjennom 6000 lover, forskrifter og regler. Med det får vi et altfor stivt system og får ikke utnyttet de ansattes kreativitet godt nok, sa hun.
- En god omsorg for barn, eldre og syke mennesker er et kvalitetsstempel for ethvert samfunn. Vi ligger allerede i øverste skiktet, men vi vil enda mer og bli enda bedre - fordi vi har råd til det - og vil prioritere det framfor personlig rikdom. Det store flertallet i Stortinget har dette som mål - det er veien til målet vi har ulik tilnærming til, avsluttet.
