
Torsdag 1. mai 1997:
Partileder Valgerd Svarstad Haugland (KrF):
- Solidaritet med svake grupper!
- Stadig flere mennesker sakker akterut i velferdsutviklingen. For Kristelig Folkeparti er det en hovedutfordring å vise solidaritet med disse. Og vi vil vise det i handling, ikke bare i ord. Det sa Kristelig Folkepartis leder Valgerd Svarstad Haugland da hun talte på et 1. mai-arrangement i Bærum.
- Det er et paradoks at vi i en tid med Arbeiderparti-regjering opplever at stadig flere faller utenfor velferdssamfunnet. Partiet som tidligere nærmest var synonymt med solidaritet med de svake ser ut til å ha glemt dette. På en dag som denne synes jeg det er på sin plass å minne statsminister Thorbjørn Jagland på hans eget utsagn om at de gruppene i samfunnet som ikke har fått del i velstandsutviklingen skulle løftes opp, sa Valgerd Svartad Haugland.
- Minstepensjonistene sakker akterut både i forhold til andre pensjonister og i forhold til den øvrige befolkning. De fleste av disse er kvinner som har vært hjemmearbeidende med omsorg for barn og eldre, og har gjort et arbeid som fortjener en bedre alderdom enn det dagens minstepensjon gir grunnlag for, sa KrFs partileder.
- Omsorgen for de eldre vil også kreve et økonomisk løft. Det må både bygges flere sykehjem og omsorgsboliger parallelt med et bedre tilbud i hjemmetjenesten. Det må bli slutt på å kreve betaling for hjemmesykepleie.
- Sist vinter så vi at mange bostedsløse har det verre nå enn før. I samarbeid med frivillige organisasjoner kan disse menneskene tilbys et bedre liv. Å plassere dem på hospits er ingen god løsning. Miljøet på slike steder stimulerer ikke til et bedre liv, og dessuten er det dyrt for samfunnet. Blant annet i Frelsesarméen møter de bostedsløse mennesker som bryr seg om dem, og i samarbeid med det offentlige kan de også tilby dem husvære, sa Valgerd Svarstad Haugland.
- Ved behandlingen av stortingsmelding om psykiatrien vil KrF fremme forslag om for­pliktende økonomiske overføringer til psykiatrien i årene fremover. Det er nødvendig både å styrke tilbudene i institusjonene og i det kommunale tjenesteapparatet.
- Andre grupper som også har sakket akterut er blant andre langtidsarbeidsledige og enslige forsørgere, sa Valgerd Svarstad Haugland til de fremmøtte på 1. mai-arrangementet i Bærum.
