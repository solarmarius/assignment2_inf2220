
27.10.99
Ågot Valle:
Sosialistisk Venstrepartis Pressetjeneste
SV vil ha fredskonferanse om kurderspørsmålet
Utenriksministeren bør ta initiativ til en fredskonferanse som kan drøfte kurdernes situasjon. Siktemålet må være å arbeide for en varig løsning for denne forfulgte folkegruppa, sier SVs Ågot Valle.
Ågot Valle stiller i morgen spørsmål til utenriksministeren om han vil ta initiativ til en slik konferanse. Kurderne er i større eller mindre grad forfulgt i alle de fem landa de er bosatt i. Særlig alvorlig er situasjonen i Sør-Tyrkia, der tusenvis av kurdere er drept og 3-4 millioner er drevet på flukt.
Kurderlederen Abdullah Öcalan sa i sin forsvarstale at kurderspørsmålet nå må få en fredelig løsning. Det internasjonale samfunn bør nå ta initiativ til samtaler der alle aktørene i konflikten er representert. Et slikt initiativ kan ha stor verdi for å finne en varig løsning og stoppe overgrepene mot kurderne, sier Ågot Valle.
