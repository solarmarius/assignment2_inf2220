
Tirsdag 11. mai 1993
Stortingsrepresentant Aud-Inger Aure (KrF):
MYTEN OM LIKESTILLING - LIKESTILLINGENS VERSTE FIENDE
-Myten om at det er innført likestilling i Norge, er likestillingsarbeidets verste fiende. Mange unge kvinner som i løpet av sin utdanning har hørt at det er likestilling mellom kjønnene, får en sjokkopplevelse i møtet med virkeligheten når de kommer ut i arbeidslivet, eller når de får barn. Det sa stortingsrepresentant Aud-Inger Aure da likestillingsmeldingen ble drøftet i Stortinget tirsdag.
Aud-Inger Aure betegnet det som skuffende at en melding om likestillingspolitikk i avsnittet om omsorg i et likestilt samfunn, ikke trekker inn de eldre kvinnenes situasjon, både som ulønnede omsorgsgivere overfor familiemedlemmer, og som omsorgstrengende.
-Når sykehjemstilbud, hjemmebaserte tjenester og sykehustilbud strammes inn eller belegges med egenandeler, får dette størst konsekvenser for eldre kvinner, både fordi det er disse som statistisk sett lever lengst, og fordi det er flest minstepensjonister blant disse, sa Aud-Inger Aure, som mente at man i denne sammenhengen må sette likhetstegn mellom eldrepolitikk og likestillingspolitikk.
Aure, som er leder for Kristelig Folkepartis Kvinner, henviste også til forslaget om en lavtlønnskommisjon som de politiske kvinneorganisasjonene har fremmet overfor såvel den sittende regjering, som den forrige, men som begge ganger er blitt avvist.
-De verbale bekymringene for likelønn er ikke annet enn politiske krokodilletårer, sa hun, og viste til at når det argumenteres for at det skal gis høyere lønn i omsorgs-yrkene, skjer det med en henvisning til at man vil ha menn inn i disse yrkene, og ikke ut fra at de kvinnene som alt er i disse yrkene har krav på det.
-Det er også et paradoks i en såkalt likestillingstid at mange av forslagene om å frigjøre midler for å skape økt sysselsetting, i virkeligheten er å flytte ledigheten fra mannsyrker til kvinneyrker. Man sparer inn på sektorene helse, omsorg og pleie, og satser i stedet på bygg og anlegg. Det bekrefter at arbeidsledigheten er en større trussel mot kvinner enn menn. Det er vanskeligere for kvinner å komme inn i arbeidslivet, og det er vanskeligere for dem å bli der, sa Aud-Inger Aure i Stortinget tirsdag.
