
10.07.03
Liv Signe Navarsete, nestleiar i Sp
Utidig press frå Regjeringa om kommunesamanslåing
Fire kommunar i Sunnfjord i Sogn og Fjordane har i lenger tid arbeidd med å utgreie fordeler og ulemper ved kommunesamanslåing. Folkerøysting er fastsett til 15. september i samband med lokalvalet. Same prosessen går også andre stader i landet. 8. juli kom kommunalministeren på bana med lovnad om 18 millionar til utbygging av breiband i Sunnfjord dersom kommunane svarar ja til samanslåing. Men berre dersom kommunane gjer som Regjeringa og Makta vil.
Ikkje eitt øre elles.
Denne lovnaden viser Regjeringa si sanne haldning i høve kommunesamanslåing og slår i hel alle fine ord representantar for regjeringspartia tidlegare har kome med om interkommunalt samarbeid. Den same haldninga kom og fram då ein i innstillinga til kommuneøkonomiproposisjonen for 2004 stemde ned framlegg frå Senterpartiet om å etablere tilskotsordningar for utgreiing og implementering av interkommunale samarbeidsløysingar og å gå gjennom kommunelova for å fjerne hindringar for interkommunalt samarbeid.
Senterpartiet er sterk tilhengar av at Staten skal gå inn og finansiere utbygging av breiband der marknaden ikkje gjer jobben. Vi har faktisk foreslått eit statleg fond nettopp til dette føremålet, men er vorte nedstemd av fleirtalet på Stortinget i fleire omgangar. Vårt ankepunkt til forslaget frå Regjeringa er at det er knytt opp til vilkår om kommunesamanslåing. Er det ikkje like stort behov for stor kapasitet for overføring av data mellom samarbeidande kommunar? Og har ikkje skular og næringsliv i dagens kommunar behov for breiband dersom dei skulle velje å seie nei til samanslåing?
Paradoks nr 2 Ei av hovudårsakene til at Regjeringa ynskjer kommunesamanslåing er meir effektive einingar som skal kunne drivast billegare for den norske staten. Korleis vil ein då forklare at ein storkommune i Sunnfjord treng 18 millionar frå den same Staten for å byggje ut breiband, medan dei skal takle utbygginga innanfor eigne budsjett dersom dei vel å halde fram med same struktur som i dag?
Senterpartiet meiner den forfordelinga som Regjeringa her legg opp til ovanfor kommunane er eit angrep på lokaldemokratiet og den enkelte innbyggjar sin rett til å utøve skjøn i høve reelle gevinstar og ulemper ved å gå inn i ein storkommune. Ein nyss framlagd rapport frå KS slår fast at mykje av dei innsparingane ein får ved å slå saman kommunar vert velta over på innbyggjarane, m.a. i form av lenger reiseavstand til tenestene.
Debatten om kommunesamanslåing handlar og om kva struktur vi skal ha på samfunnet vårt framover, og kva mulegheiter den enkelte skal ha til å påverke sin eigen kvardag.
At Regjeringa på den eine sida stryper det økonomisk handlingsrommet til kommunane medan ein på den andre sida lokkar med feite sjekkar til dei som gjer slik makta vil er eit utslag av maktarroganse og ikkje eit bidrag til å utvikla levande lokaldemokrati i landet vårt.
Senterpartiet er glad for at vi lukkast i auke rammene for kommunane i 2004 i høve Regjeringa sitt framlegg. Skal vi utvikle gode tenester innanfor barnehage, skule, helse og omsorg og kultur må både store og små kommunar får økonomiske rammer som står i samsvar med dei oppgåvene Stortinget har pålagt dei. Då vil ein og få opp att engasjement og oppslutnad om lokaldemokratiet, når jobben vert utvikling og ikkje avvikling av lokalssamfunna våre.
