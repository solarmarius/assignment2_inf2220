
19.02.03
Vegard Martinsen, (DLF)
Enda en gang: Markedet får skylden når styring gir problemer
Dagsavisen siterer i dag LO-leder Gerd-Liv Valla som sier at "kraftmarkedet har spilt fallitt. Nå må politikerne ta tilbake styringen over kraftsituasjonen".
Videre: "Valla mener energipolitikken er for viktig til å overlates markedet. Politikerne må ta tilbake styringen . Regjeringen gjør altfor lite for å sørge for at Norge har nok energi, og at ikke vanlige folk blir sosialklienter fordi strømprisene skyter tilnærmet ukontrollert i været- Vi trenger sterkere politisk styring på dette området. Energi- og prispolitikken har vært helt ute av kontroll, og har brukket familieøkonomien til mange. Vi kan ikke ha det slik framover, konkluderer Valla."
Men det er ikke bare LO-lederen har null innsikt i økonomiske årsakssammenhenger og i vår nære energihistorie: "LO-lederen har bred støtte i folket når hun er lei av strømmangel og priser som svinger kraftig. Et klart flertall av de spurte i en meningsmåling Opinion har gjort for LO mener at produksjon og prisfastsettelse av strøm er så viktig at det ikke kan overlates til markedet alene, slik som i dag.  Mest overraskende er det kanskje at det også blant Høyre og Frps velgere er like mange eller flere som ønsker statlig kontroll over kraftmarkedet framfor markedsstyring. 45 prosent av de spurte som sier de stemmer Høyre vil la politikerne styre, mens 55 prosent av Frp-velgerne mener det samme."
Grunnen til at strømprisen i vinter ble så høy var at det pga. kulden var stor etterspørsel etter kraft og relativt lite tilbud. Grunnen til at tilbudet var så lite var at det i Norge de siste 15 årene ikke har blitt bygget ut nye kraftverk, og dette har miljøbevegeløsen og feige politikere ansvaret for. At prisene steg sørget for at forbruket sank til det nivå som kraftverkene kunne tilby. Hvis prisene ikke hadde steget ville kraftforsyningen brutt helt sammen, og vi ville ha opplevd black-outs med katastrofale resultater (enkelte er avhengige av strøm for oppvarming og ville ha frosset ved en black-out, bedrifter er avhengige av strøm, osv.)
Spesielt urovekkende er det at så mange av velgerne mangler innsikt i enkle årsakssammenhenger. Dette kan bli katastrofalt for Norge på litt sikt. Og det er selvsagt grovt urettferdig at det er markedet som får skylden for problemene når det ikke er et fritt market der hvor problemene oppstod (det er ikke frihet til etablering av kraftverk), og det var markedet (ved fri prisfastsettelse) som sørget for at vi unngikk de katastrofer som black-outs ville ha ført med seg.
