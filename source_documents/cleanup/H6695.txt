
22.01.03
Lars Rise, (KrF)
Enighet om mer bærekraftig skogforvaltning
Regjeringen har hatt høy profil når det gjelder bekyttelse av miljø og bærekraftig skogforvaltning. Nå er det også enstemmighet i utenrikskomiteen om å arbeide videre for dette, sier representant Lars Rise (KrF) .
Rise har vært saksordfører for et Dokument 8 forslag om miljøsertifisering av tømmer og trevirke. Han er svært bekymret over at det hvert år ødelegges over 150 000 km2 tropisk skog. Vår bærekraftige utvikling er i fare, og vi trenger tiltak som kan stanse avskogingen og fremme en bærekraftig skogforvaltning, mener Rise.
Kommersiell tømmerhogst er den viktigste årsaken til at regnskog og andre tropiske skoger ødelegges, og mye av hogsten er ulovlig. En rekke produkter som finnes på markedet i Norge lages av ødelagt regnskog.
- Dette er svært bekymringsfullt, og det er behov for tiltak som kan hindre omsetning av tømmer og trevirke basert på ulovlig hogst, mener Rise. Norge må arbeide internasjonalt for å finne løsninger på hvordan ulovlig hogst skal defineres og hvordan lovlig hogst skal kunne dokumentres. Regjeringen vil se nærmere på hvordan man kan få til effektive tiltak som samtidig er i samsvar med våre internasjonale forpliktelser på andre områder.
- Det er ikke nok å bare stanse den ulovlige hogsten. Vi må også arbeide med andre initiativ som fremmer omsetning basert på bærekraftig skogbruk. Frivillige merkeordninger har her en viktig funksjon. Jeg er glad for at Regjeringen vil ta initiativ i flere FN- forum og i de pågående forhandlingen i WTO for å arbeide for dette. At de også har tatt flere nasjonale initiativ for å sikre et lovlig og bærekraftig skogbruk globalt, viser at engasjementet er stort, sier Rise.
Regjeringen har blant annet tatt initiativ til prosjektet Grønn stat, oppfordring til byggevarebransjen om å inngå import av tropisk tømmer, trevirke fra utrydningstruet regnskog skal ikke bli brukt i statlige bygg, og Norge har undertegnet en intensjonsavtale med Indonesia om å få slutt på import av ulovlig hogd tømmer fra Indonesia.
