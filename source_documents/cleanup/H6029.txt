
18:06.02
Morten Lund (Sp)
Sp- forslag i Innstillingen om Revidert nasjonalbudsjett:
FRIVILLIGE ORGANISASJONER MÅ FÅ NULLSATS I MOMS-SYSTEMET
Senterpartiet mener at frivillige organisasjoner som kommer under begrepet veldedige og allmennyttige skal slippe å betale moms for sine inntekter, men ha fullt fradrag for moms på utgiftene. Dugnadsfolket vil dermed bli behandlet likt med VG, Dagbladet og andre dagsaviser som mottar moms i stedet for å betale moms. Ordningen vil sørge for at alle får full kompensasjon for tjenestemomsen som ble innført i fjor. Noen vil få en gevinst.
Regjeringen foreslår å innføre som en permanent ordning at idrettslag, kor, korps, kristelige og humanitære organisasjoner skal søke om å få refundert sin moms på frimerker og annen tjenestemoms innafor et beløp som Stortinget bestemmer for det enkelte år.
Senterpartiet mener den nye ordningen vil medføre et stort byråkrati både for organisasjonene og for Staten. Senterpartiet frykter at refusjonsbeløpets størrelse blir gjenstand for "hestehandel" ved alle budsjettforhandlinger i Regjeringen og i Stortinget, og at det om noen år kan bli en symbolsk sum. Enkelte organisasjoner kan bli nødt til å selge lodd for å dekke de nye moms-utgiftene og utgifter til regnskap og administrasjon.
Hele opposisjonen på Stortinget er kritisk til Regjeringens forslag til momskompensasjon. Det gis beskjed til Regjeringen om å finne en enklere modell som tar hensyn til at mange av organisasjonene er bitte-små, og at de ikke må få økte administrative belastninger som en følge av momsreformen fra 2001.
Men bare Senterpartiet foreslår en ordning som sikrer alle mot økonomiske tap uten å skape en ny papir- og kontrollflom.
