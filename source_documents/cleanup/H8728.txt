
Dato: 29. oktober 2004
Stortingsrepresentant John I. Alvheim
Vil opprette kiropraktorutdanning i Norge
FrPs helsepolitiske talsmann, John I. Avheim vil fremme forslag om å opprette kiropraktorutdanning ved et eller flere Universiteter i Norge. - Det er ingen fornuftig begrunnelse for hvorfor det ikke finnes en slik utdanning i Norge, sier Alvheim.
I dag må norske studenter som ønsker å bli kiropraktor reise til utlandet for å få utdannelse. Det er bare ca. 300 kiropraktorer i Norge i dag, mens 200 studenter er under utdanning i utlandet. - Med økende vekst i sykefravær på grunn av muskel og skjelettlidelser er det på tide at vi får en norsk kiropraktorutdanning. Dette kan være med på å redusere sykefraværet, mener Alvheim
Han viser til at Nasjonalt Ryggnettverk har beregnet kostnaden av de samlede kostnadene som følge av muskel og skjelettlidelser til mellom 37 og 44 milliarder kroner. - Denne typen lidelser står for nesten halvparten av alt sykefravær og en tredjedel av antall uføretrygdede. Vi vil derfor få et økende behov for kiropraktorer i fremtiden.
Alvheim minner om at kiropraktorer i dag er den eneste store gruppen offentlig autorisert helsepersonell som ikke har et utdanningstilbud i Norge.
Lederen av Norsk Kiropraktorforening, Øystein Ogre, støtter Alvheims forslag. Kiropraktorforeningen har foretatt undersøkelser hos landets fire universiteter, Norges Idrettshøgskole og Høgskolen i Stavanger. Både Universitetet i Oslo og Høgskolen i Stavanger, som i nærmeste fremtid blir Universitetet i Stavanger, har i løpet av 2004 fattet vedtak om å fortsette arbeidet mot etablering av kiropraktorutdanning. - Det er derfor på tide at Stortinget nå slår fast at dette utdanningstilbudet må bli en realitet i 2005, sier Ogre.
