
Lørdag 5. mars 1994
Stortingsrepresentant Solveig Sollie (KrF):
NØDVENDIG Å BEHOLDE ÅPNINGSTIDSLOVEN
-Åpningstidsloven er et godt redskap til å bevare søn- og helligdager som en annerledes dag for folk flest, og jeg er glad for at det er flertall i Familie-, kultur- og administrasjonskomiteen for å beholde denne loven. Høyre og Fremskrittspartiet ønsker å oppheve den ut fra rene næringsvurderinger, mens flertallet i komiteen legger mer vekt på de familiepolitiske og kulturelle sidene ved saken. Det sa stor-tingsrepresentant Solveig Sollie, parlamentarisk nestleder i Kristelig Folkeparti, på årsmøtet til Vestfold KrF i Tønsberg lørdag.
-Åpningstidsloven er det eneste vernet de ansatte i varehandelen har mot nattarbeid og arbeid på søndager og helligdager. Faller dette vernet, blir de ansatte i varehandelen bortimot rettsløse når det gjelder krav mot seg om enda mer ubekvem arbeidstid. Det er desverre en kjent sak at klimaet er blitt svært tøft mange steder på grunn av et stramt arbeidsmarked, og mange arbeidsgivere bruker denne situasjonen til å tøye strikken maksimalt, sa Solveig Sollie. Hun minnet om at åpningstidsloven allerede gir forholdsvis gode muligheter til å tilpasse åpningstidene forbrukernes behov, og de lokale hensyn.
-Da åpningstidsloven ble vedtatt i 1985, erstattet den en tidligere lov som ble kalt "lukningsloven". Den nye betegnelsen på loven var i seg selv et signal om en ny holdning til forretningenes åpningstider fra de politiske myndigheter. Jeg følte allerede den gang at liberaliseringen hadde gått langt nok, og den oppfatningen har jeg fremdeles, sa Solveig Sollie.
Solveig Sollie sa hun ville advare sterkt mot en økt kommersialisering av søndagen. Det ville føre til et enda mer oppjaget og stresset samfunn.
-Det er et faktum at flertallet av de ansatte i varehandelen er kvinner, og en fjerning av åpningstidsloven vil virke både kvinnefiendtlig og familiefiendtlig. Mange opplever dette på kroppen og i sitt eget hjem, for eksempel når forretningene søker dispensasjon fra åpningstidslovens bestemmelser i forbindelse med julehandelen, og har søndagsåpent en eller flere søndager i desember, sa Solveig Sollie på årsmøtet til Vestfold KrF i Tønsberg lørdag.
