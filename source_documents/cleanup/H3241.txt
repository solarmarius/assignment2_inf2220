
Tirsdag 5. september
Valgerd Svarstad Haugland:
-Forskning på fostervev er unødvendig
Nye forskningsrapporter viser at stamceller fra voksne kan være vel så gode å bruke i forskningen som celler fra aborterte fostre. Jeg vil derfor utfordre helseminister Tore Tønne og Bioteknologinemmda om å sette inn ressurser på denne typen forskning, slik at vi slipper å ta liv for å berge liv, sa KrFs partileder Valgerd Svarstad Haugland på et møte i Hareid KrF i dag.
Bioteknologinemda går inn for at celler og vev fra aborterte fostre skal kunne brukes til forskning og medisinske formål. Den siste utviklingen innen internasjonal forskning kan gjøre denne typen forskning overflødig i løpet av relativt kort tid, mener Svarstad Haugland.
-Det blir vanskeligere og vanskeligere å argumentere for at celler fra fostre er bedre å benytte i forskningen enn celler fra voksne. Rapporter i internasjonal presse forteller at vitenskapsfolk nå mener det kan drives tilsvarende forskning på celler fra voksne. Da er det ikke er nødvendig å bruke vev fra aborterte fostre som forskningsmateriale, sier Valgerd Svarstad Haugland.
-Bioteknologien stiller oss overfor store etiske valg. Det er viktig og bra med forskning som kan hjelpe syke mennesker. Men det er ikke bra med en type forskning hvor en ser på fosteret som en "vare" med egen nytteverdi. En kan ikke utelukkende legge nytteverdi til grunn når en skal vurdere hva som er etisk forsvarlig. Mennesket må ikke reduseres til bare å være et middel i medisinsk forskning og behandling, nærmest en "reservedel", understreket hun i sin tale.
-KrF har støtte på Stortinget i denne saken. Da helseminister Dagfinn Høybråten i sin tid foreslo en midlertidig stans i all forskning på aborterte fostre fikk dette støtte både hos Venstre, Senterpartiet og SV, sa Valgerd Svarstad Haugland.
