
Lørdag 16. januar 1993
Sentralstyret i Kristelig Folkepartis Kvinner:
LIKESTILLING MELLOM KVINNER OG MENN
I MEDISINSK BEHANDLING!
Sentralstyret i Kristelig Folkepartis Kvinner vil utfordre helseministeren til å sette i verk tiltak for å motvirke den forskjellsbehandlingen av menn og kvinner som skjer i helsevesenet.
KrFK viser til undersøkelsen som er foretatt av sosiolog Dag Album ved institutt for sosialforskning. Den viser at lidelser som i stor grad rammer menn fra 40-årsalderen og oppover er de mest prestisjefylte blant legene, og at disse sykdommene får høyeste prioritet på sykehusene.
Undersøkelsen viser også at kvinner generelt og uansett alder kommer dårligere ut. Sykdommer som oftest rammer kvinner har laverer status, og lårhalsbrudd, anorexia, leddgikt og hjerneblødning er blant "taperne" om helsevesenets oppmerksomhet, særlig når det er kvinner som rammes.
Kristelig Folkepartis Kvinner reagerer meget sterkt på det som her er kommet fram. Ifølge Dag Album i Dagbladet 1. desember 1992, er fibromyalgi en av de typiske kvinnesykdommer som blir lavt prioritert. Både denne lidelsen, hudsykdommer og revmatiske sykdommer kjennetegnes av kroniske smerter. Dette blir også oppgitt å være noe som reduserer aktelsen. Kristelig Folkepartis Kvinner mener det må bli slått alarm hvis dette er en generell tendens i helsevesenet. Det er ikke tilstrekkelig å vente på at flere kvinnelige leger skal bli spesialister slik fung. helsedirektør Anne Alvik gir uttrykk for i samme avis.
Sentralstyret i KrFK vil også peke på at hjertesyke kvinner har problemer med å bli tatt alvorlig av legene. Tall fra Ullevål Sykehus viser at 4 ganger så mange menn som kvinner blir tatt inn for operasjon. Selv etter 65 - 70-årsalderen, når dødeligeheten av hjerte- og karsykdommer utjevner seg mellom kjønnene, blir to-tre ganger så mange menn som kvinner tatt inn til operasjon. Dette er svært alvorlige forhold, og når dette er kommet fram i lyset, venter KrFK at den politiske ledelse i Helsedepartementet setter inn tiltak for å endre en slik uakseptabel praksis.
