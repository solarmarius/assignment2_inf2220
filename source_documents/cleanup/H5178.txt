
27.09.2001
Feministbrev 27. september 2001
- Kanskje er det å diskutere framtida noe vi har glemt - eller overlatt - til forskere og bedrifter som får betalt for å utvikle sine "scenarier", skriver Beret Bråten som var leder av Arbeiderpartiets valgkampsentral i feministbrev 27. september 2001.
Hei du som tar imot feminist-brevet!
Hvordan blir framtida?
Som regel tenker vi ikke så mye på det. Våre egne hverdager planlegger vi for fra uke til uke, i høyden fram til jul eller neste sommerferie. Når det gjelder Norge og verden  vel, de fleste bruker vel ikke veldig lang tid per dag på å gruble over hvordan det kommer til å gå i Norge og verden. De siste ukene har dette kanskje vært annerledes.
Det har vært norsk stortingsvalg, sjøl har jeg jobba mye med det de siste månedene og er sjølsagt kjempeskuffa over resultatet - og bekymra for hvordan en eventuell ny regjering vil ta vare på det jeg synes er viktigst. Men hele valget kom litt i skyggen av det som skjedde etterpå: Science fiction-filmen som plutselig ble virkelighet.
Foreløpig har ikke katastrofen ansporet de store debattene om framtida, i hvert fall ikke i norske aviser, radio og TV. Det er litt pussig. Kanskje er det å diskutere framtida noe vi har glemt - eller overlatt - til forskere og bedrifter som får betalt for å utvikle sine "scenarier".
Linn Ullmann skrev for noen år siden boka "Før du sovner" (den utspiller seg faktisk delvis i New York). I et intervju sier hun:
"I boken min finnes det mange typer kjærlighet. Da snakker jeg ikke bare om kjærligheten mellom menn og kvinner, eller barn og voksne, men også om kjærligheten til en idé. I 1939, under verdensutstillingen i New York, gravde man ned en tidskapsel som skulle graves fram om 5000 år. De hadde en enorm tro på at framtiden skulle være den store redningen. I framtiden skulle alt skje. Det var da lykken skulle komme - og dette var i 1939, ikke sant?
Bare noen måneder etter at disse veldig alvorlige mennene gravde ned tidskapselen, så bryter hele verden ut i krig, og hele denne flotte verdensutstillingen som var tilegnet framtiden, blir lagt ned. Dette er en sann historie som jeg bruker i romanen min. Tidskapselen ligger der fremdeles i Queens, New York, overgrodd av en highway som kjører omtrent tvers gjennom den. Jeg har vært der og sett på den. Den er helt glemt av alle. Og sånne tidskapsel-ritualer, utført på vegne av folket, har vi kanskje sluttet med."
Jeg synes vi jenter skal sørge for vi begynner igjen, ikke med ritualene, men med debattene, med å sette ord på ideer og drømmer for noe som ligger litt lenger fram enn neste statsbudsjett. Det er faktisk vi mennesker, vi som er her akkurat nå, som har ansvaret for hvordan Norge og verden ser ut - om femti år. Det er vi. Det er ikke mystiske krefter upåvirket av menneskelig vilje som styrer. Å overlate framtida til markedet eller til skjebnen eller til en eller annen høyere makt er også et valg. Vi bestemmer. Hvordan vil vi at det skal være? Hva er det vi drømmer om? Hvilke drømmer har vi for samfunnet?
Min drøm handler først og fremst om fellesskap, om innlevelse og vilje til å dele. Jeg er livredd for at det til slutt blir alle mot alle. Mitt mareritt er at vi skal bli sittende en og en foran TV-skjermene og se på såkalt "reality-TV", som stort sett består av redigerte opptak av folk som snakker dritt om hverandre. Jeg vil ikke at alt bare skal bli en evig konkurranse om mest til meg sjøl, at samfunnet forsvinner og at bare individene blir tilbake. Min drøm handler om at grenser og fordommer ikke eksisterer lenger, og at "like muligheter for alle mennesker" blir en realitet. Hvis alt dette skal bli mer enn drømmer, er det ganske store forandringer som må til . Første skritt er å snakke om hvordan vi vil at den virkelige virkeligheten skal være. Så er det egentlig bare å ta fatt på oppgaven - med å finne ut hvordan vi skal nå dit.
Veien består av mange del-debatter og mange del-svar. Her er noen eksempler:
Hvorfor blir noen terrorister? "De har kanskje ikke hatt det helt godt i livene sine", sa min 10-åring. Visst skal vi finne, straffe og bekjempe terrorister som allerede finnes, men hvordan hindre at så mange nye kommer til? Motsetninger finnes i vårt lille samfunn også. I Nord-Troms er veiskilt med stedsnavn på samisk skutt i stykker. Hvor kommer slikt hat og mangel på aksept fra? Hvordan bekjemper vi det?
I denne valgkampen har prisen på en barnehageplass vært viktig. Og det er viktig - for å sikre at ingen stenges ute. Men hva slags barnehager vil vi ha da? Hvordan skal tilbudet være? I skolen har de en læreplan som diskuteres og utvikles, hva skal barnehagene ha? I dag traff jeg igjen en som med tomt blikk og utslitt boblejakke spør meg: "harru noen kroner, eller ". Hvorfor er det i byen min stadig flere unge mennesker som velger å dope seg?
I verdens mest likestilte land er det langt igjen til likestilling. Bare ett eksempel: dagene etter terroren i New York og Washington! var fylt av eksperter, forskere og politikere som mente og som uttalte seg. Antall damer jeg hørte og leste kan jeg telle på en hånd. Formelt sett er det ingenting i veien for at kvinner kan delta i slike debatter. Formelt sett er det lik adgang til utdanningsinstitusjoner og til arbeidslivet. Likevel er gutta overalt - og jentene bare noen steder, ofte sånn litt i bakgrunnen. Hva gjør vi med det, egentlig?
Ikke alt kan ordnes gjennom vedtak, heller. Å leite etter svar på disse spørsmålene er viktig, fordi det kan bringe oss nye skritt mot et Norge og en verden som er mer likestilt, som er mer likeverdig og rettferdig. Jeg synes vi skal gå i gang.
Vennlig hilsen
Beret Bråten
