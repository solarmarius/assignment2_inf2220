
Tirsdag 22. desember 1992
Stortingsrepresentant Eleonore Bjartveit:
Pressestoff
Av Nils-Petter Enstad
KRISTENDOMMEN MÅ VÆRE ET FUNDAMENT I SAMFUNNSUTVIKLINGEN
-Kristelig Folkepartis oppgave i politikken er å se til at kristendommen får være et fundament i samfunnsutviklingen. Det blir farlig dersom Europa-politikken, som er viktig nok i seg selv, skal bli hovedanliggendet for om man vil støtte KrF eller ikke. Det har vært skremmende å lese endel av de brevene vi i stortingsgruppa har fått der man helt uten nyanser skriver at dersom ikke partiet gjør sånn-og-sånn, har det ikke lenger noen plass i norsk politikk. Det sier stortingsrepresentant Eleonore Bjartveit.
Når denne stortingsperioden er over, regner Eleonore Bjartveit med at hennes tid som rikspolitiker er avsluttet. Det betyr ikke at hun legger bort sin interesse for politikk, understreker hun.
-Er man først blitt bitt av interessen for politikk, blir det at man følger med i det som skjer. Men jeg tror ikke det er sunt at stortingsrepresentantene sitter for lenge, og jeg har ikke tenkt å bli den typen forhenværende topp-politiker som gir råd i hytt og vær fra sidelinjen, sier hun.
-Når den tid kommer, vil jeg prioritere det jeg ikke har fått tid til i disse årene: Venner og et aktivt menighetsliv. Den aller nærmeste familie tror jeg at jeg har klart å prioritere sånn noenlunde, sier seks-barnsbestemoren Eleonore Bjartveit. Men hun skynder seg å legge til at i øyeblikket er hun mest opptatt av å fullføre den perioden hun er valgt for, og engasjere seg i de sakene hun er opptatt av: Storbypolitikk, eldrepolitikk og Europa-politikk.
Utsatt storbymandat
KrFs Oslo-mandat er et utsatt mandat, og ble vunnet i konkurranse med Akershus ved valget i 1989, sikret med 185 stemmer.
-Jeg mener det er viktig at storbyene er representert også i KrFs stortingsgruppe, slik at man kan balansere distriktspolitikken noe. Det er jo et paradoks at storbyene nesten blir som en utkant i stortingssalen. Det er ikke alle partier som ser storby-politikken som et prioritert område, og jeg er glad for at KrF har kommet på banen, blant annet ved å arrangere storbykonferanser, sier Oslo-representanten.
Hun legger til at de representantene som kommer fra distriktene, og som bor og arbeider i den beste delen av Oslo, ikke kan forventes å ha følt storbyproblematikken på kroppen, verken menneskelig eller politisk.
Som stortingsrepresentant har Eleonore Bjartveit permisjon fra sin stilling som medisinsk sakkyndig i Trygderetten, populært kalt "trygdedommer". Det var gjennom denne oppgaven, og arbeidet som tilsynslege ved et sykehjem, at interessen for eldre-politikk ble vakt, forteller hun.
Som bystyrerepresentant og medlem av sosialutvalget i Oslo, fikk hun så anledning til å arbeide med disse spørsmålene.
-Jeg er særlig opptatt av at vi slutter å betrakte alle eldre som én gruppe som alle har de samme ønsker og behov. Vi kan ikke si "slik vil de eldre ha det" selv om noen eldre vil ha det slik, eller vi selv tror vi vil ha det slik når vi blir gamle, sier hun bestemt.
Kjedelig å gå fra uferdige saker
Eleonore Bjartveit var kirke- og kulturminister i Syse-regjeringen, og medgir at hun syntes det var bedrøvelig å måtte gå fra den stillingen mens en rekke ugjorte saker lå og ventet i departementet. Ikke minst beklager hun at det ikke var en KrF-statsråd som kunne legge fram kulturmeldingen. -Da ville nok kristendommens betydning i kulturlivet blitt trukket inn langt sterkere, sier hun.
Eleonore Bjartveit ville ikke hatt noen prinsipielle innvendinger mot å være den statsråd som utnevnte den første kvinnelige biskop i Den norske kirke, men understreker at hun ikke ville gjort dette uten et solid kirkelig votum i ryggen.
-Jeg tror det bare er et tidsspørsmål før Den norske kirke får en kvinnelig biskop, men en slik utnevnelse skal være ønsket av kirken selv, og ikke dyttet på den som en statlig maktdemonstrasjon. Det vil være et overgrep, sier hun.
Europa-traumet
Eleonore Bjartveit legger ikke skjul på at det er både belastende og skuffende å få brev der avsenderen trekker både hennes og andres kristentro i tvil fordi man er uenig med vedkommende i Europa-politikken.
-Det har vært det vondeste jeg har opplevd i denne stortingsperioden, sier hun.
På spørsmål om ikke EF/EØS-saken er et verdispørsmål, repliserer hun at all politikk handler om verdispørsmål.
-I denne saken synes jeg dessuten det blir fokusert veldig mye på økonomi, og i liten grad på Europa-politikkens oppgave når det gjelder å bevare freden og binde nasjonene sammen. Man snakker mye om økonomi, men lite om fellesskap og felles oppgaver, sier Eleonore Bjartveit.
Hun legger til at det hun synes har vært mest positivt å oppleve i denne perioden, er samholdet innad i KrFs stortingsgruppe, til tross for uenighet og motsetninger.
-Jeg skulle ønske dette kunne bre seg enda mer utover i partiet: Om vi er uenige i enkeltsaker, står vi sammen med om det vesentligste, sier hun. (KrF-Press)
