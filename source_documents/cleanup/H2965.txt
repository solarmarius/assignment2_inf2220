
Fredag 21. november 1997
Landbruksminister Kåre Gjønnes på KrF-valgfest:
Landet trenger en verdimobilisering
Interessen for den varslede verdidebatten viser at det norske folk føler behov for dy­pere perspektiver i livet, fremholdt statsråd Kåre Gjønnes i sin tale ved valgfesten for Østfold KrF på Haugetun. Vi har levd lenge nok i data- og informasjonsalderen til å føle kulden og avstandene i teknologisamfunnet. Kanskje er det dette som har skapt trangen til å vise at mennesket er sammensatt av noe mer, og som har vekket lengse­len i oss etter en mening med livet? undrer Gjønnes.
Når stortingsvalget denne gang på mange måter ble et verdivalg, viser det en erkjennelse av at samfunnet trenger et verdifundament. Vi lever på mange måter i et samfunn i opp­løsning, der normer og verdier forsvinner og der det mest moderne av alt er å være gren­sesprengende. KrF fremstår som et alternativ til mottoet "det fins ingen grenser", sier Gjønnes. Vi erkjenner tvert imot at det finnes gode grenser for våre liv, som vi skal re­spektere og holde frem i samfunnsdebatten, og det er denne erkjennelsen som nå ser ut til å ha funnet gjenklang i det norske samfunnet, sier han.
Vi ser likevel at på noen områder har mennesket selv bygd murer rundt seg og mellom seg selv og andre, fortsetter han. Disse må vi rive ned for å kunne oppnå forsoning. Ut­fordringen blir å skille mellom grensene som må bort, og de gode grensene som er nødvendige for et godt samfunn. Dette temaet må nødvendigvis bli en viktig del av verdidebatten som regjeringen har varslet, og som skal starte i nær fremtid, hevder Gjønnes.
Statsråden påpeker at regjeringen ønsker at debatten skal føre til en bred debatt om verdier på alle plan i samfunnet. Det er ikke meningen at diskusjonen skal være forbeholdt "rikssynserne"! Lokalt engasjement er nødvendig for at debatten virkelig kan føre til den brede verdimessige og samfunnsetiske mobiliseringen som må til for å snu de negative utviklingstendensene i samfunnet, sier Gjønnes.
Det blir en dårlig verdidebatt dersom den bare beveget seg blant teorier og -ismer og aldri får konsekvenser for våre personlige handlinger, sier han videre, og nevner som eksempel at skal vi ta det globale ansvaret alvorlig, både med hensyn til miljø og ressursfordeling, må vi samtidig være villige til å stille spørsmål ved vår egen livsstil. Det samme gjelder når det blir spørsmål om å gi av tid og krefter for å hjelpe mennesker i vårt eget miljø.
Partiet og regjeringen har fått mulighet til vi å praktisere det vi lærer. Det er svært gledelig, men sannelig også en stor utfordring. Velgernes tillit og forvetninger og ikke minst vårt eget syn på sannferdighet og ansvarlighet må gjøre oss ydmyke innfor oppgaven vi står ovenfor. Vi legger oss i selen med fullt alvor, sier den nye landbruksministeren.
