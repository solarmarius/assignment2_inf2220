
Dato: 2. juni 1999
FREMSKRITTSPARTIETS
STORTINGSGRUPPE
Fra stortingsrepresentant Ulf Erik Knudsen (FrP)
vil fjerne tvangsmedlemskap
i Studentsamskipnadene!
Fremskrittspartiet vil i Stortinget neste torsdag (10.6.99) ta opp forslag om å gjøre medlemskap i Studentsamskipnadene frivillig. Medlemskap er i dag tvunget, og et krav for at studenter skal kunne få lov å avlegge eksamen.
- Vi er fundamentalt imot ordninger der medlemskap i organisasjoner er tvunget. I forbindelse med arbeidslivet er det for eksempel svært viktig for oss å forsvare retten til å være uorganisert. Dette må være en like klar rett, som retten til å være organisert, sier stortingsrepresentant Ulf Erik Knudsen fra Frp.
- I forbindelser med studier ved universitetene og høyskolene er medlemskap i Studentsamskipnadene tvunget - slik det fremgår av lov om Studentsamskipnader paragraf 12. Studentsamskipnadene er organisasjoner som har som formål å ivareta enkelte velferds- og sosiale tiltak for studentene. De har altså ikke en direkte faglig relevans. Et tvunget medlemskap skulle derfor ikke være påkrevet, etter FrPs mening.
- Vi vil også påpeke at den enkelte kommune hvor studentene oppholder seg har et ansvar for å sørge for enkelte tjenester for de som befinner seg i kommunen, blant annet med hensyn til helsetjenester, sier Ulf Erik Knudsen.
