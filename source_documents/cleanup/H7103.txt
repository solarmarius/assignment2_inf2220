
19. mai 2003
FrP
Stortingsrepresentant Per Sandberg
Nei til kjønnsbasert asyl
Innvandringspolitisk talsmann i FrP Per Sandberg har vanskeligheter med å ta statsråd Erna Solberg på alvor når hun foreslår å gi asyl på grunnlag av kjønnsbasert forfølgelse. - Dette vil sette Norge helt på sidelinjen av en felles europeisk fortolkning av flyktningkonvensjonen, sier Sandberg og mener myten om Jern-Erna snart må være avslørt.
Det er i Vårt Land i dag at statsråd Solberg presenterer sine forslag om at det skal bli lettere for personer som hevder seg forfulgt på grunn av kjønn eller seksuell legning, å få asyl i Norge.
- Et fullstendig feilskjær i forsøket på å begrense kvinneundertrykkelse, kommenterer Sandberg, og viser til at et samlet EU har forkastet lignende forslag.
Han mener Solberg heller burde ha tatt inn over seg at EU landene nå er i ferd med å innføre en felles fortolkning av flyktningbegrepet. Grunnen til at de har valgt dette er for å hindre såkalt asylhopping og illegal asylinnvandring sier Sandberg, og mener Norge nå er i ferd med å posisjonere seg som inngangsporten for illegal innvandring til Schengen-landene. Dette fordi man i Norge har en langt mer liberal tolkning av flyktningkonvensjonen.
- Erna Solbergs image som Jern-Erna har aldri vært med ufortjent, og hun er i ferd med å bli sin egen parodi, sier Sandberg som lenge har advart mot å gi asyl på grunnlag av kjønnsbasert forfølgelse. Dette vil medføre at tilliten til asylinstituttet blir ennå mer tynnslitt, avslutter Sandberg.
