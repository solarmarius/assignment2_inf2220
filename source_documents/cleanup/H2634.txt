
Onsdag 28. september 1994
Bondevik svarer Jagland:
ARBEIDERPARTIET MÅ AVKLARE GRUNNLOVS-SPØRSMÅLET
-Før vi kommer videre i debatten om hva slags EU-Europa Torbjørn Jagland og Det norske Arbeiderparti vil ha, må Jagland svare på hvordan han og partiet stiller seg til tanken om en felles grunnlov for EU, og til det konkrete forslag til slik grunnlov som foreligger. Det skriver Kristelig Folkepartis leder Kjell Magne Bondevik i et brev til Arbeiderpartiets leder Torbjørn Jagland.
Bondeviks brev er en respons på det brevet Jagland sendte ham for kort tid siden, etter at Bondevik på KrFs strategikonferanse i begynnelsen av september utfordret Jagland til å svare på om Arbeiderpartiet vil arbeide for et føderativt EU, eller om de vil motarbeide dette.
Bondevik skriver i sitt svar at han ikke kan se at Jagland har dekning for å hevde at de nasjonale parlamentenes stilling ikke blir svekket i EU dersom Maastricht-traktaten skal oppfylles. "Med dagens ordning er de nasjonale parlamenteres innflytelse knyttet til kontroll med Ministerrådet, og hvis Ministerrådet overlater makt til Europaparlamentet, kommer de nasjonale parlamentene enda mer på sidelinjen," skriver Bondevik i brevet til Jagland. Han legger at han ikke synes det er så interessant at det ifølge Jagland ikke er bred støtte i EU-landene for forslaget til felles grunnlov, han er mer opptatt av å få klarlagt Arbeiderpartiets syn på dette.
Bondevik skriver at det er en grei presisering fra Jaglands side når han skriver at Arbeiderpartiet ikke ønsker at EU skal utvikle seg i retning av en føderasjon eller et "Europas forente stater", men legger til at en EU-grunnlov, kombinert med unionsborger-skap og økt makt til et overnasjonalt EU-parlament, i seg selv er klare skritt i retning av et mer føderativt Europa.
Bondevik oppfatter Jaglands henvisning til traktatkonferansen i 1996 som en innrømmelse av at EU sliter med et demokratisk underskudd. Han kan imidlertid ikke se hvordan Jagland vil komme dette underskuddet til livs, når han allerede nå slår fast at han vil beholde ministerrådet som det viktigste beslutningsorganet i EU.
