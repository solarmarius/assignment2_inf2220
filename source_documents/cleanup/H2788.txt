
Tirsdag 23. mai 1995
Kommunalpolitisk talsmann Ola T. Lånke (KrF):
NEI TIL EU-TILPASSET DISTRIKSTPOLITIKK
-Det bekymrer oss at det kan virke som om kommunalministeren ikke har endret tankegang i forhold til den EU-tilpassede distriktspolitikken som stortingsmeldingen "By og land, hand i hand" fra 1993 la opp til. Etter den tid har det norske folk sagt nei til EU-medlemskap, og en av grunnene var nettopp distriktspolitikken. Det sa stortingsrepresentant Ola T. Lånke (KrF, Sør-Trøndelag) da Stortinget tirsdag drøftet statsråd Gunnar Berges regional- og distriktspolitiske redegjørelse. Lånke er KrFs kommunalpolitiske talsmann på Stortinget.
Ola T. Lånke sa at forsøkene på EU-tilpasset distriktspolitikk representerte et brudd med en distriktspolitikk som det har vært bred politisk enighet om i hele etterkrigstiden. Med EU-debatten ble klare distriktspolitiske målsettinger erstattet med mer diffuse mål for en nasjonal næringsutvikling. Et EU-medlemskap ville medført klare restriksjoner på bedrifts- og bransjerettet støtte, minnet han om.
-Det faktum at vi er utenfor EU, men har en EØS-avtale, har spart betydelige milliarder som kan settes inn i næringsutvikling i utsatte distrikter og også i sentrale strøk, sa Ola T. Lånke. Han mente at slik satsing kan skje langs to akser, enten ved å etterlige det omgivelsene gjør, det andre er å satse på det en er god i, ut fra eget ressursgrunnlag, menneskelig og materielt.
-Det er dette siste som har vært Norges metode, sa Ola T. Lånke, og manet til ydmykhet med tanke på det Norge "på en så generøs måte er blitt tildelt fra Vår Herres hånd".
Lånke advarte mot at Norge ikke utnytter den nasjonale handlefrihet som EØS-avtalen gir, og sa at han håpet inntrykket han hadde fått gjennom statsrådens redegjørelse, om at Regjeringen på område etter område "klistrer" seg opp til EUs politikk, er et feilaktig inntrykk. (KrF-Press/NPE)
