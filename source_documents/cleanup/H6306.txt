
23.10.02
Hill-Marta Solberg
Frps politikk bør forbli uprøvd
- De siste årene har norsk politikk vært kjennetegnet ved at de partiene som ikke har sittet med regjeringsansvar gjør det bra både i valg og på gallupen. Det er kanskje ikke så rart. Disse partiene har ikke blitt nødt til å ta upopulære avgjørelser eller å lage en helhetlig og sammenhengende politikk. Fremskrittspartiet er det beste eksemplet på et uansvarlig parti.
Fremskrittspartiet ligger høyt på meningsmålingene om dagen, også i Nord-Norge. Mange hevder at det nå er på tide at Fremskrittspartiet får prøve seg i regjering, siden partiet har over 30 prosent på meningsmålingene. Det vil jeg advare sterkt i mot. Meningsmålinger er heldigvis ikke det samme som valg. Fremskrittspartiet fikk kun 14,6 prosent og 26 representanter ved Stortingsvalget i 2001. Slik vil situasjonen være fram til høsten 2005.
Fremskrittspartiet har en økonomisk politikk som er totalt uansvarlig og uprøvd. I Fremskrittspartiets alternative statsbudsjett for 2002 foreslo partiet å øke bruken av oljepenger med om lag 30 milliarder kroner. Skatte- og avgiftslettelsene i Fremskrittspartiet forslag beløp seg til om lag 39 milliarder kroner. Dette kan høres veldig hyggelig ut: Mer bruk av oljepenger og reduserte skatter og avgifter for alle. Men, denne "medaljen" har en meget uheldig bakside:
For det første ville Frps voldsomme økning i bruken av oljeinntekter føre til stort press i norsk økonomi. Økt prisstigning og høyere rente ville trolig blitt resultatet. Det ville ramme alle som har lån, både privatpersoner og bedrifter. Høyere rente vil spesielt ramme unge i etableringsfasen og små og mellomstore bedrifter.
For det andre ville Fremskrittspartiet redusere statens utgifter med om lag 19 milliarder kroner i sitt forslag til statsbudsjett for 2002. Dette representerer enorme kutt, som ville ramme svært mange mennesker både i Norge og i fattige land. La meg nevne noen eksempler på hva Fremskrittspartiet foreslo å kutte i statsbudsjettet for 2002 (sammenlignet med Stoltenberg-regjeringens forslag):
Utenriks og bistand: minus 5,7 milliarder kr.
Landbruk: minus 5,5 milliarder kr.
Kommunesektoren: minus 3,4 milliarder kr.
Arbeid, bolig, regional utvikling og innvandring: minus 2,9 milliarder kr.
Dagpenger: minus 1,2 milliarder kr.
Sykelønnsordningen: minus 1,1 milliarder kr.
Kultur: minus 939 millioner kr.
Kirke, utdanning og forskning: minus 540 millioner kr.
Næring: minus 460 millioner kr.
Fiskeri: minus 25 millioner kr.
Dette er noe av det Frp ville gjennomført om de hadde hatt makt til det i 2002. Ingen skal få meg til å tror at disse kuttene ville ført til et bedre velferdstilbud og tryggere arbeidsplasser for vanlige mennesker i Norge. Fremskrittspartiets forslag til kutt i sykelønnsordningen og arbeidsledighetstrygden rammer dem som allerede har det tøft. Spesielt ville vi nordlendinger blitt rammet hardt av Fremskrittspartiets store kutt i kommuneøkonomien (Frp vil på sikt fjerne Nord-Norge-tilskuddet og regionaltilskuddet), av kutt i landbruks- og fiskerioverføringene og av kutt i de nærings- og distriktspolitiske virkemidlene. Da hjelper det lite at sprit, tobakk og bilhold ville blitt billigere med Fremskrittspartiets politikk.
