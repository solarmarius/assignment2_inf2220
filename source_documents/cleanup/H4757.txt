
13. desember 2000
Ola Røtvei
Mer til asfalt og kollektivtrafikk
Stortingsrepresentant Ola Røtvei er glad for at det til tross for et stramt samferdselsbudsjett, er blitt rom for økning av bevilgningene til vedlikehold av veiene. Det betyr mer asfalt og dermed bedre sikkerhet. Dessuten er bevilgningene til kollektivtrafikk økt med 190 millioner kroner.
- På flere områder er samferdselsbudsjettet for neste år et stramt budsjett. Men jeg er likevel glad for at vi har funnet rom for en økning av drift og vedlikehold blant annet. på veisida. Det betyr mer asfalt som gir bedre veidekker og som har betydning for sikkerheten for bilistene. Vi holder tempoet oppe på de veiprosjektene som er under arbeid, slik at vi unngår kostnadsøkninger slik vi har hatt i noen år av denne perioden, sa stortingsrepresentant Ola Røtvei i debatten om samferdselsbudsjettet onsdag.
Røtvei viste til at budsjettet for 2001 er det siste året i de fire-årige planene for vei, jernbane, luftfart og kystsektoren i perioden 1998-2001. Disse planene ble behandlet av Stortinget våren 1997 og hadde en planleggingshorisont på 10 år.
- Nå er det tid for å gjøre opp status og se hvordan det har gått disse første fire åra. Da er det mye viktigere å legge planer på et nivå som faktisk er mulig å gjennomføre, enn å være med på en konkurranse om hvem som klarer å tenke på det høyeste tallet, mente Røtvei.
Røtvei var fornøyd med at Arbeiderpartiet oppnådde et budsjettforlik med KrF, Sp og Venstre. - På noen av våre områder har det gitt viktige påplussinger. I denne sammenheng vil jeg først og fremst nevne økningen på 190 millioner kroner til kollektivtrafikken, inkludert 50 millioner kroner i tilbakeføring til ekspressbussene. At ferjedrifta har fått en reell styrking på 80 millioner er også viktig for Kystnorge, sa han.
Røtvei ser imidlertid fram til at samferdselskomiteen skal avgi sin innstilling om Nasjonal transportplan på nyåret, hvor komiteen skal meisle ut samferdselspolitikken for de kommende 10 år.
- Vi har store utfordringer å gripe fatt i innenfor sikkerhet, opprusting av eksisterende infrastruktur og legge til rette for at denne skal tilfredsstille brukernes behov langt inn i framtida. Da er det viktig at vi i fellesskap skaper et bredest mulig flertall for de økonomiske rammene og de viktigste innretningene i planen. Så får uenigheten heller komme på de områdene hvor de politiske skillelinjene er en nødvendighet. Dette fortjener Samferdsels-Norge, sa Ola Røtvei i Stortingets debatt om samferdselsbudsjettet 13. desember 2000.
