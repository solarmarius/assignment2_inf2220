
Dato : 04.02.04
Stortingsrepresentant Carl I. Hagen, formann FrPs stortingsgruppe
Finn Egil Holm kommunikasjonssjef i Fremskrittspartiets stortingsgruppe
Finn Egil Holm (35), fra Sande i Vestfold, er tilsatt i nyopprettet stilling som kommunikasjonssjef i FrPs stortingsgruppe. Holm, som i dag er fylkesdirektør i Vestfold fylkeskommune, tiltrer stillingen 01.mai.
- I og med ansettelsen av Holm har vi sikret oss en svært dyktig medarbeider som vi har store forventninger til, sier FrPs parlamentariske leder Carl I. Hagen i en kommentar til tilsettingen. Hagen sier at stillingen vil bli organisatorisk plassert direkte under gruppens ledelse og at Holm vil virke som ledelsens mediepolitiske rådgiver. Holm vil i tillegg vil få ansvaret for gruppens totale informasjonsvirksomhet og lede gruppens informasjonsavdeling samt være ansvarlig for gruppens utadvendte informasjonsvirksomhet overfor dagspresse, radio, TV, fagtidsskrifter, organisasjoner, foreninger og partiorganisasjonen, sier Hagen.
- Klar for nye utfordringer
- Enkelte jobbtilbud er av den kategorien man ikke kan si nei til. Dette er et slikt tilbud, sier Finn Egil Holm selv i en kommentar til hvorfor han tok jobben. Han legger til at han er klar for nye utfordringer og følgelig gleder seg til å ta fatt på nye oppgaver.
Bred erfaring
Holm, som forøvrig er innvilget toårig ulønnet permisjon fra sin stilling i Vestfold fylkeskommune, har lang erfaring innenfor media, politikk og offentlig forvaltning. Han har ti - 15 års erfaring som lokal-/regionalpolitiker, har innehatt en rekke ulike tillitsverv i FrP og har tidligere blant annet vært ansatt som journalist, og redaktør i avisen Fremskritt samt at han i tidsrommet 1997 - 2000 var informasjonssjef i FrPs hovedorganisasjon. Han har videre i 8 år ledet distriktsprogramrådet i NRK Vestfold og var engasjert som valgkommentator av NRK Vestfold i siste valgkamp. Innenfor offentlig forvaltning har Holm innehatt stilling som informasjonsrådgiver, informasjonsdirektør og nå fylkesdirektør i Vestfold fylkeskommune.
