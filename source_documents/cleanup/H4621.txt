
18. oktober 1999
Thorbjørn Jagland
J@glandbrev 18.oktober 1999
I dette J@gland-brevet fra 18 oktober redegjør Thorbjørn Jagland for hvordan Arbeiderpartiet tenker seg skattepolitikken forut for budsjettforhandlingene med Regjeringspartiene.
Kjære @brev-venn
Denne helga slo avisene stort opp hvordan enkelte kjendiser innretter seg for å betale mindre i skatt. Kjendisenes skattetriks skrev Dagbladet. Stopp kjendisenes skattefest skrev VG. Vi fikk vite hvilke kjendiser som slanker skatten sin og de ble avkrevd forklaringer. Men de som burde havnet i avisenes søkelys er ikke Hege Schøyen, Halvdan Sivertsen eller andre. De benytter seg bare av det skattesystemet vi har i Norge. De som hadde fortjent å komme i søkelyset er de som har ansvaret for reglene kjendisene, og mange andre, bruker - nemlig de politiske partiene som har innført dem.
Det som beskrives i helgens avisoppslag dreier seg blant annet om den såkalte delingsmodellen. Hovedformålet med denne er å hindre at næringsdrivende og aktive eiere i aksjeselskap skal kunne ta ut arbeidsinntekt som kapitalinntekt - og dermed få lavere skatt. I prinsippet innebærer delingsmodellen at de skulle hatt 28 prosent skatt (kapitalskatt) bare på den beregnede avkastning på kapitalen i virksomheten. Av den øvrige inntekten skulle de skattlegges slik andre arbeidstakere blir.
Et bredt politisk flertall sto bak prinsippene i delingsmodellen. Men prinsippene er siden blitt kraftig utvannet - av Høyre, Fremskrittspartiet, KrF, Senterpartiet og Venstre.
Identifikasjonsreglene ble endret i juni 1997. Disse reglene skal hindre eierne i å overføre aksjer til nær familie for å unngå deling. Men regelverket ble etter forslag fra Høyre forandret slik at aksjer nå kan overføres til barn over 18 år, foreldre og ektefelles foreldre uten at disse aksjene dermed ansees som eiet av aktiv skatteyter selv.
En eneaksjonær i et selskap kan dermed la sine barn over 18 år eller sine foreldre, få en andel hver av aksjene i sitt selskap. Etter overdragelsen rammes han ikke lenger av delingsreglene. Han kan redusere sin lønnsinntekt, og ta ut mer som utbytte - med lavere skatt.
I tillegg er det innført gunstige takregler. Næringsdrivende med inntekter under 680.000 kr. i året beskattes opp til 50 prosent i inntektsskatt. Men med en gang inntekten deres kommer over denne summen, senkes skattene til 28 prosent. Da er det ikke så rart at folk som har yrker som gjør det mulig, velger å drive egen næringsvirksomhet framfor å være lønnsmottakere. Som eiere for eksempel i eget AS, slipper de med mindre i skatt. Sørger de i tillegg for å ha sine barn over 18 år og/eller foreldre med i selskapet, reduseres skatten ytterligere. Dette er ikke triks - det er fullt ut lovlig med det regelverket vi har i dag.
Andre eksempler på hull i skattesystemet er at det gis rabatt i form av lavere formueskatt dersom et selskap ikke er børsnotert. At du for eiendom, også for forretningseiendom, betaler skatt med utgangspunkt i likningsverdien - som er mye lavere enn den reelle verdien. Og at rederinæringen er helt unntatt fra ordinær beskatning.
Arbeiderpartiet har flere ganger tatt til orde for å endre dette. Vi stiller også krav om det i budsjettforhandlingene vi nå er inne i med Regjeringen. Om sentrumspartiene ikke vil være med på å gjøre store endringer i skattesystemet, bør de i hvert fall kunne gå med på å tette åpenbare skattehull som først og fremst brukes for å redusere skatt, ikke for å bidra til økt verdiskaping i landet vårt.
Vi ønsker å ta inn i alt 2 milliarder kroner på denne måten i 2000. Halvparten av dette vil vi så bruke til å redusere skatten for de som tjener aller minst. Vi tetter skattehull de som har mest benytter seg av, og gir de som tjener minst skattelette. Det er å ta ett skritt i riktig retning i fordelingspolitikken. For vi vet at det som mer enn noe annet bidrar til at forskjellene har økt de siste årene, er at folk med store kapitalinntekter har hentet inn store gevinster. Dette beskriver Regjeringen selv i utjamningsmeldinga som kom nå i vår: Den viktigaste årsaka til at dei med høgast inntekt har dradd i frå, er at kapitalinntektene har auka og blitt skeivare fordelt ut over 1990-talet. Kapitalinntektene er særleg konsentrert blant den eine prosenten med høgast inntekt. Konsentrasjonen av kapitalinntekter i høginntektsgruppa skuldast i særleg grad den kraftige auken i aksjeutbytte og realisasjonsgevinstar.
Dette er Regjeringens egen beskrivelse - når de samtidig slår fast i den samme stortingsmeldingen at skattepolitikken er eit av dei viktigaste instrumenta for fordeling - så regner jeg med at de vil være med på omlegginger som kan bidra til økt rettferdighet.
