
22. februar 2000
Asmund Kristoffersen
- Et likeverdig apotektilbud over hele landet
Sosialkomiteen på Stortinget avga tirsdag innstilling til odelstingsproposisjonen om apotekloven (Ot.prp. nr. 29, 1998-99).
- Den viktigste legemiddelpolitiske endringen innebærer at det blir friere etableringsadgang for apotek og fritt eierskap i apoteknæringen. Denne liberaliseringen følges imidlertid opp med skjerpete krav til apotekdriften, sier Asmund Kristoffersen fra Arbeiderpartiet.
Kristoffersen peker på at det ikke lenger skal kreves farmasøytisk utdanning for å eie apotek, noe som vil løse opp inngangsbarrieren til apoteknæringen. Den ansvarlige for driften skal imidlertid være farmasøyt, og sikkerhet og kvalitet skal ivaretas av en driftskonsesjon som godkjennes av departementet. Kristoffersen understreker at betingelsen må være at tilsynet med apotekdriften skjerpes og at konsesjonsvilkårene overholdes.
- Vi håper også at fri etablering skal føre til at vi får flere apotek i hele landet. Her kan staten bruke virkemidler som etableringskontroll i sentrale strøk og rettslige virkemidler som gir mulighet til å pålegge etablerte aktører å overta distriktsapotek, sier Kristoffersen.
Den nye apotekloven vil også gjøre det lettere å drive apotek som kjeder, og allerede i dag har 80 % av apotekene gått inn i den såkalte APO-kjeden.
- Denne utviklingen er vi i Arbeiderpartiet svært skeptiske til. Det kan føre til monopolsituasjoner, og siden det trolig ikke er så attraktivt å drive apotek i distriktene, kan dette få uheldige konsekvenser, sier Kristoffersen.
- Når det gjelder salg av reseptfrie legemidler i dagligvarebutikker, vil vi ikke gå inn for å gi adgang for det nå. Dette kan imidlertid vurderes etter at den nye apotekloven har virket i en treårsperiode. Vi vil heller ikke tillate postordreapotek, fordi en slik ordning kan føre til at mindre apotek mister omsetning og må opphøre. Dessuten trenger mange pasienter veiledning om riktig medisinbruk fra apoteket sitt, sier Kristoffersen.
Den nye apotekloven åpner også opp for at apoteket kan utlevere et annet preparat enn det som legen har rekvirert på resepten, forutsatt at preparatet har den samme kjemiske sammensetningen, og samme styrke og virkning. Dersom legen ikke har reservert seg mot dette i resepten, kan derfor farmasøyten gi et billigere medikament med samme virkning, selv om det har et annet navn og annen innpakning.
