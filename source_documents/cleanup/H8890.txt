
26.12.2004
Morten Lund, Senterpartiets finanspolitiske talsmann
Behov for Pensjonsreform med mer rettferdig innstramming
Senterpartiet er enig i at det er behov for en pensjonsreform. Senterpartiet vil derfor bidra til å sikre et bredt og stabilt flertall for en fornuftig og rettferdig omlegging.
Senterpartiet vil stille to krav for å sikre at omleggingen av folketrygden blir rettferdig. For det første må også høyinntektsgruppene og de som har de aller gunstigste pensjonsordninger i dag bidra til innstrammingen. For det andre må lavtlønte komme bedre ut enn etter Regjeringens forslag.
For Senterpartiet er det også viktig at vi får til en bedre økonomisk likestilling mellom kvinner og menn. Pensjonspremier skal være kjønnsnøytrale slik de er i dagens folketrygd.
Senterpartiet går inn for at alle lønnstakere skal omfattes av en ordning med tjenestepensjon, og at også selvstendige næringsdrivende i størst mulig grad skal omfattes. Det må imidlertid tas hensyn til at mindre bedrifter i etableringsfasen ikke pålegges urimelige byrder. Ordningen med tjenestepensjon for alle må utformes på et vis som er i tråd med interessene til selvstendig næringsdrivende og små og mellomstore bedrifter.
Senterpartiet støtter prinsippet om deling av pensjonsrettigheter ved skilsmisse. Det er også positivt at Regjeringen foreslår bedre pensjonsrettigheter ved ulønnet omsorgsarbeid enn kommisjonens forslag.
En pensjonsreform bør settes ut i livet fra 2010. Det er en fordel om Stortinget kan komme i mål med behandlingen av denne saken før stortingsvalget neste år.
