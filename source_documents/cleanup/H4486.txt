
søndag 10. juni 2001 08:10:10
Venstres landsstyre:
Nei til Giskes svekkelse av studiefinansieringen
Venstres landsstyre er forundret over at Arbeiderpartiet og Fremskrittspartiet har gått sammen om tidenes svekkelse av studiefinansieringen. Mens Venstre prøver å forbedre studenenes kår, prøver utdanningsminister Trond Giske og FrP tydeligvis å gjøre sitt beste for at færrest mulig skal ta en utdannelse. I allefall skal utdannelsen gjøres fortest mulig. Arbeiderpartiet og FrP sikrer flertall for å nekte studentene en helt nødvendig økonomisk trygghet gjennom et høyt, vekttallsuavhengig grunnstipend.
Studenter som tar en lang utdannelse, sliter ofte økonomisk etter studiene på grunn av høyt lån, høye renter og høye etableringskostnader. Arbeiderpartiet og Fremskrittspartiet vil straffe disse ytterligere, dersom de har en dårlig dag på eksamen.
Venstres landsstyre går inn for at 30 prosent av studiefinansieringen utbetales i form av stipend, som i dag. I tillegg ønsker vi at ytterligere 10 prosent av støtten omgjøres fra lån til stipend etter avlagte eksamener. Dette vil være en motiveringsfaktor, samtidig som man har det trygge i bunn. I neste omgang ønsker Venstres landsstyre å øke stipendandelen til 50%, og på lenger sikt vil Venstre erstatte dagens studiefinansiering og Lånekassen med en borgerlønn på 100.000 kroner. Det vil innebære en fullfinansiering av studiene, og frihet for studentene til å studere så mye som en vil i sitt eget tempo.
Venstre har ved flere anledninger vist seg som en garantist for en god forsknings- og undervisningspolitikk. Venstres mål med utdanningspolitikk er å heve kvaliteten på studiene og kunnskapsnivået hos studentene. Studentene skal tilegne seg best og mest mulig kunnskap. Det er viktigere at studentene tilegner seg kunnskap, enn at de har x antall vekttall i semesteret. Dette vil samfunnet få igjen i form av menneskelig kunnskapskapital. Da er studieprogresjon og effektivitetsmål uinteressante momenter. Venstres landsstyre har fokus på den enkelte student, ikke på en gjennomsnittselev som ikke finnes.
