
Fredag 31. januar 1992
KrFK-leder Aud-Inger Aure:
ELDREBØLGE MÅ MØTES MED SYKEHJEMSPLASSER
Antallet 80- og 90-åringer vil øke sterkt i årene som kommer. Denne utfordringen må vi møte med flere sykehjems-plasser. Allerede nå ser vi at hjemmebasert omsorg ikke er godt nok for mange av de aller eldste, slo Aud-Inger Aure, leder i Kristelig Folkepartis Kvinner, fast på årsmøtet til Møre og Romsdal KrFK i Molde fredag kveld. Hun tok kraftig avstand fra Gjærevoll-utvalgets innstilling, som konkluderer med at man må få færre sykehjemsplasser og mer hjemmebasert omsorg.
Aud-Inger Aure stilte spørsmål om det er kommuneøkonomien, og ikke de eldres virkelige behov som styrer prioriteringene innen eldreomsorgen i mange kommuner.
-Argumentet om at de eldre vil være i sine egne hjem stemmer ikke på langt nær i mange av de tilfellene der det blir brukt, sa Aud-Inger Aure. -Når eldre syke og deres pårørende selv står fram og forteller om måneders forgjeves kamp for en sykehjemsplass, ser vi en annen virkelighet, sa KrFK-lederen, som tilføyde at kommunene selvsagt må fortsette å gi hjemmehjelp og hjemmesykepleie til de eldre.
-Selvsagt er det godt for de eldre å bo sine egne hjem så lenge som mulig, men da må det også finnes et tilbud om heldøgns pleie når det blir bruk for det, sa hun. Aud-Inger Aure mente at "å bo i sine hjem så lenge som mulig" tøyes uforsvarlig langt.
-I noen tilfeller vil jeg kalle det regelrett overgrep, enten det nå gjelder eldre som blir liggende hjemme og bare får korte besøk fra hjemmeomsorgen, eller ved at slektninger blir pålagt urimelig store byrder, sa hun.
-Vi må erkjenne at etterhvert som andelen eldre over 80 og 90 år stadig øker, vil behovet for sykehjemsplasser også øke. Statistisk Sentralbyrås framskriving av folkemengden i Norge viser at det er nettopp i aldergruppen over 80 år vi får den største økingen i årene framover. Tallene viser at det i år 2000 vil være omlag 47.000 flere i denne gruppen enn det var i 1988. Dette er de ralitetene politikerne må forholde seg til, og da planlegger vi oss til ren nød om ikke antallet sykehjemsplasser økes kraftig, avsluttet Aud-Inger Aure.
