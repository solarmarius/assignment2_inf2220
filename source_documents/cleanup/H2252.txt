
Fredag 19. mars 1993
Stortingsrepresentant Odd Holten (KrF):
GLAVA BLIR EN TESTSAK FOR REGIONSMELDINGEN
Glava i Askim kan komme til å bli viktig "testsak" for den regionsmeldingen som Regjeringen legger fram for Stortinget om kort tid, og som skal legge strategien for hvordan man skal trygge levedyktige bedrifter i distriktene. Det må være en soleklar industripolitisk oppgave for norske myndigheter å bidra til å sikre at denne hjørne-steinsbedriften i Indre Østfold fortsatt blir i norsk eie. Det sier stortingsrepresentant Odd Holten (KrF).
Odd Holten sier han er både sjokkert og overgitt over at tre ulike departementer ikke har svart på brev fra Glava-sjef Per Anfinnsen om dette.
-Man spør unektelig seg om det er slik at regjeringen forsøker å komme seg unna en dialog om bedriftens framtid, sier han.
Odd Holten mener det også er på tide å spørre hvor mye man egentlig tror Askim-safunnet er i stand til å tåle før det kommer til det punktet der samfunnet rakner.
-Myndighetene kan ikke sitte og se på at industrien i Indre Østfold avfolkes. Nå må regjeringen vise handlekraft. Her er det snakk om den siste hjørnesteinsbedriften som er igjen i hele regionen, og en bedrift med god økonomi. Viser regjeringen handlekraft her, kan man snu en negativ trend for Indre Østfold, sier Odd Holten. Han legger til at han håper regjeringen ikke har tenkt å gjenta feilene den gjorde i Viking-Askim-saken, der den etter hans vurdering kom altfor sent og halvhjertet på banen.
