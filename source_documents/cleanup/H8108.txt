
13.1.2004
SP
Stortingsrepresentant Morten Lund
Pensjonistkommisjonens innstilling: ELDREBØLGEN - VÅRT BESTE LUKSUSPROBLEM
På raske 100 år har familiestrukturen endret seg dramatisk. Før var familietreet kort og bredt; folk døde tidlig og produserte store ungeflokker. Nå er familietreet lengre og smalere: Færre barn, men disse vokser opp med beste- og oldeforeldre i live. Mer tid og mer kontakt på tvers av generasjoner har utvilsomt økt velferden blant folk flest. De som nærmer seg pensjonsalderen, er friskere enn før - og flere pensjonister har god råd. De eldre er en stor ressurs!
Flere eldre og relativt færre yngre gjør det likevel nødvendig med en pensjonsreform. Samtidig er det flott dersom debatten om framtidas pensjoner kan bidra til at verdien av økt arbeidsdeltagelse kommer i fokus, og at det nå kan bli gjort noe for at den store arbeidskraftsreserven kan bli tatt i bruk. Kanskje kan arbeidsstyrken økes med 10% fra dagens 2,4 millioner årsverk? En slik permanent økning er beregna å ha større verdi enn den samla oljeformuen, som er tallfesta til 2200 milliarder kroner: 2/3 av de anslåtte, framtidige pensjonsforpliktelsene. For å oppnå dette må alle som ønsker å arbeide, få mulighet til å delta. Reservene finnes blant ledige, delstidsarbeidene, innvandrere, funksjonshemmede og de som støtes ut fra arbeidslivet pga uførhet og alder.
Økt arbeidsdeltagelse kan realiseres gjennom målrettede endringer av skattesystemet. Forskning fra Statistisk sentralbyrå viser at skattelettelser rettet inn mot lave og midlere inntekter vil medføre en markert økning i sysselsettingen, noe som reduserer behovet for den skatteøkningen fremtidige pensjonsforpliktelser isolert sett medfører. Forklaringen er at mennesker med lave og midlere inntekter dels er undersysselsatte, dels reagerer sterkere på skattelettelser enn høytlønnete.
- En langsiktig strategi for økt sysselsetting og bedre grunnlag for pensjoner krever med andre ord skattelettelser som "treffer" de gruppene som endrer adferd som følge av lettere skattebyrde. Her er Senterpartiet høyt oppe på banen: Vi går inn for å øke frikortgrensen, øke prosentsatsen i minstefradraget, samt gi skattelette for enpersonhusholdninger med lav inntekt. Slike grep gir - over tid - en markert økning i arbeidstilbud og sysselsetting.
Oljeformuen kan også brukes mer aktivt for å øke verdiskapningen og bedre grunnlaget for framtidige pensjoner. En omdøpning av fondet til et pensjonsfond og fortsatte investeringer i utenlandske aksjer er ikke den lureste veien å gå. Høyere avkastning kan oppnås ved å investere mer av oljepengene innenlands, og bruke disse investeringene til å bedre vilkårene for næringslivet og verdiskapningen gjennom bedre infrastruktur og akiv forebygging av miljø-, trafikk- og helseskader.
En endring av pensjonssystemet må være tuftet på bred politisk støtte for å kunne vare og vinne forståelse blant folk flest. Senterpartiet støtter en fornuftig pensjonsreform, og ønsker å bidra til enighet om dette i Stortinget. Dette krever at Regjeringen legger frem forslag som kan samle bred støtte, og som også har allmenn aksept i næringslivets organisasjoner og blant de fagorganiserte. Behandlingen av denne reformen bør derfor ikke foregå i hui og hast: Det er avgjørende at endringer av pensjonssystemet blir gjort på en grundig måte, og med rikelig av tid og anledning til innspill og debatt. En sluttbehandling i Stortinget allerede i år fortoner seg derfor lite klokt.
Senterpartiet vil diskutere forslagene fra Pensjonskommisjonen grundig. Det er viktig at en pensjonsreform blir utformet på en måte som fremmer bedre likestilling og bidrar til å redusere de økonomiske forskjeller. Et annet krav må være at reformene tar hensyn til de mange små og mellomstore bedrifters økonomi.
