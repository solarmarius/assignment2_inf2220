
mandag 18. august 1997 14:56:54
Venstres leder Lars Sponheim
- Vi trenger en «lex Helland»
Sten Hellands hemmeligholdte overgang fra statsministerens kontor til påvirkningsbyrået Geelmuyden.Kiese er et nytt eksempel på at vi trenger et klart regelverk for hva en statssekretær kan gjøre rett etter at han slutter som rådgiver for regjeringen.
Slik kommenterer Venstres leder Lars Sponheim nyheten om at Sten Helland slutter som statssekretær og begynne i Geelmuyden.Kiese.
Sponheim mener saken må føre til rask gjennomføring av et forslag Venstre fikk flertall for i Stortinget i juni. Da ble Stortinget pålagt å trekke opp klare grenser mellom den politiske ledelsen i departementene, embetsverket og sterke aktører i samfunnsdebatten.
Venstre reiste saken i Stortinget etter at Haktor Helland i fjor høst gikk rett tilbake fra stillingen som statssekretær i Planleggingsdepartementet til jobben som ekspedisjonssjef i Barne- og Familiedepartementet.
- Sten Helland-saken er et nytt eksempel at Jagland har en ustø hånd i slike saker. For framtiden bør personer som blir statssekretærer forplikte seg til å ikke ta arbeid som lobbyister i den første tiden etter at de slutter som rådgivere for regjeringen, sier Sponheim.
(Oslo, 18.08.97 kl. 14:20)
