
5. juni 2000
Leif Lund
- Aktive tiltak for å få asylsøkere i jobb
- For Arbeiderpartiet er god flyktning- og asylpolitikk også god sysselsettingspoltikk. Det er bekymringsfullt at en overvekt av andelen arbeidsledige er personer med innvandrerbakgrunn, flyktninger og asylsøkere. Vi har en jobb å gjøre for å få flest mulig ut i arbeid. Det sa stortingsrepresentant Leif Lund da Stortinget mandag 5. juni 2000 behandlet et forslag fra SV om å øke statens utgiftsdekning av kommunale utgifter ved bosetting av flyktninger og regelendring som gjør det mulig å bruke arbeidsmarkedsetatens tiltaksmidler til opplæring og arbeidstrening for personer som må vente lenge på å få avgjort sin asylsøknad.
- For Arbeiderpartiet er god flyktning- og asylpolitikk også god sysselsettingspoltikk. Det er bekymringsfullt at en overvekt av andelen arbeidsledige er personer med innvandrerbakgrunn, flyktninger og asylsøkere. Vi har en jobb å gjøre for å få flest mulig ut i arbeid.
Det sa stortingsrepresentant Leif Lund (Ap) da Stortinget behandlet et forslag fra SV om å øke statens utgiftsdekning av kommunale utgifter ved bosetting av flyktninger og regelendring som gjør det mulig å bruke arbeidsmarkedsetatens tiltaksmidler til opplæring og arbeidstrening for personer som må vente lenge på å få avgjort sin asylsøknad.
Lund understreket i sitt innlegg at det å komme tidlig i gang med arbeidslivs- og språkopplæring er viktig for en god integrering i samfunnet.
- Den enkelte får styrket sin kompetanse, og en unngår passivitet, isolasjon og tiltaksløshet. Den økende mangelen på arbeidskraft, som vi opplever nå, viser bare at det er nok av oppgaver å løse, men mangel på folk, sa han.
- Vi må søke å vri inntektene for nyankomne flyktninger og for innvandrere fra passiv støtte til aktive tiltak. Arbeid skal lønne seg. Språkopplæring, arbeidstrening og arbeidsformidling er viktige komponenter for å nå målet om at oppholdet på mottak må være så kort som mulig, sa Lund.
Lund viste til at det allerede i dag er hjemmel for å gi tilbud om arbeid til asylsøkere som venter på å få avgjort sin søknad, og at det ikke er noe i regelverket som er til hinder for at asylsøkere med midlertidig arbeidstillatelse skal kunne få bistand gjennom arbeidsmarkedstiltak. Når det gjelder kommunenes utgifter ved bosetting av flyktninger, forventer kommunalkomiteen at Regjeringen tar en grundig gjennomgang av dette i forbindelse med statsbudsjettet for 2001.
Lund pekte også på at Arbeiderpartiet i revidert nasjonalbudsjett foreslår økte bevilgninger til UDI for å sikre raskere bosetting.
- Så nå er det opp til de andre partiene å vise at de ønsker å prioritere dette like høyt. I St.prp. nr. 61 om revidert nasjonalbudsjett for 2000 heter det også at Kommunal- og regionaldepartementet og UDI vil ta initiativ til en dialog med kommunesektoren om et tettere og mer forpliktende samarbeid om bosetting av flyktninger. Dette viser hvor høyt Arbeiderpartiet nå prioriterer å gi flyktninger og asylsøkere gode forutsetninger og muligheter, sa Leif Lund.
