
Stortinget, 25/1 - 01
FREMSKRITTSPARTIETS
STORTINGSGRUPPE
Fra Stortingsrepresentant Per Sandberg, Fremskrittspartiets familiepolitiske talsmann.
Arbeiderpartiet fortsetter å trenere behandlingen av en ny barnebidragsordning.
- Jeg er meget skuffet over at Stortingets Familie-, kultur - og -administrasjonskomite avviser et dokument 8 forslag fra Fremskrittspartiet om innføring av en mer rettferdig barnebidragsordning, sier Per Sandberg.
- Dette er spesielt skuffende fordi flere ledende representanter for Arbeiderpartiet i lang tid har støttet forslagets intensjoner i media. Etter min oppfatning har de med dette på mange måter holdt landets bidragsytere for narr, sier Per Sandberg, som tror at Arbeiderpartiets dobbeltkommunikasjon i denne saken er et uttrykk for politisk feighet.
- Vårt forslag om å innføre en ny, og mer rettferdig barnebidragsordning, ville ha ført til en stor bedring i den økonomiske situasjonen for de av landets bidragsytere som også har mye samvær med sine barn. I dag er det slik at mange bidragsytere ikke har mulighet til å stifte ny familie på grunn av høye utbetalinger av barnebidrag til en tidligere partner, sier Per Sandberg, som nå tror at det vil bli en stor protest mot Arbeiderpartiets linje i denne saken fra opprørte bidragsytere over hele landet.
