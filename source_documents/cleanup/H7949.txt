
30.10.2003
ARBEIDERPARTIETS STORTINGSGRUPPE
Arbeiderpartiets finanspolitiske talskvinne Hill-Marta Solberg
- Høy ledighet er Regjeringens ansvar
- Ledighetstallene som ble lagt fram i dag, gir ingen grunn til optimisme. Hele 112 000 personer står nå uten jobb, når vi regner med dem som går på tiltak. Det viser at arbeidsledigheten er i ferd med å bite seg fast på et altfor høyt nivå. Regjeringen må ta ansvar for denne utviklingen, sier Arbeiderpartiets finanspolitiske talskvinne Hill-Marta Solberg.
Arbeiderpartiet mener det er behov for et krafttak mot økende ledighet og for å styrke norsk næringsliv.
- Vi hadde forventet at Regjeringen skulle vise handlekraft i Statsbudsjettet. I stedet la de fram et budsjett som de selv mener vil gi økende ledighet, slik det går fram av Regjeringens egne prognoser. De grep som Regjeringen har gjort i arbeidsmarkedspolitikken, har rammet de arbeidsledige - ikke hjulpet dem. Langt færre arbeidsledige får rett til dagpenger, og de som får dagpenger har fått en betydelig reduksjon i ytelsen. Nå vil Regjeringen i tillegg skape mer utrygghet i arbeidslivet ved å åpne for flere midlertidige ansettelser. Dette setter det inntektspolitiske samarbeidet i fare. Det er ille med tanke på at dette er ett av de viktigste virkemidlene for å få ned ledigheten, sier Solberg.
- Det trengs en helhetlig politikk for å få hjulene i gang. Vi må ha en ny kurs for å få bukt med arbeidsledigheten. Vi kan ikke la ledigheten bite seg fast på et høyt nivå. Arbeiderpartiet vil ha en politikk som fører til ny vekst, flere arbeidsplasser og færre arbeidsledige. Dette blir en hovedsak for Arbeiderpartiet under behandling av Statsbudsjettet i høst, sier Hill-Marta Solberg.
