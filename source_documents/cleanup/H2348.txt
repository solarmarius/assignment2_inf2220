
Mandag 29. mars 1993
Stortingsrepresentant Borghild Røyseland i debatten om Partnerskapsloven:
BETYR ET KULTURELT TIDSSKILLE
Blir Partnerskapsloven vedtatt, betyr det et tidsskille i vår kultur som vil få store og vidtrekkende konsekvenser for vårt samfunn. Regjeringens forslag til partnerskaps-lov er et angrep på en snart tusen år gammel kulturell og sosial tradisjon der norske lovgivere har vernet om ekteskapet som grunnleggende hjørnestein i samfunnet. Det sa stortingsrepresentant Borghild Røyseland (KrF, Rogaland) da Odelstinget mandag behandlet forslaget til lov om partnerskap for homofile og lesbiske.
Borghild Røyseland mente at partnerskapsloven sidestiller homofile parforhold med ekteskapet, og pekte på det inkonsekvente i at selv om man forsøker å framstille det som om partnerskapsloven ikke er en ekteskapslov, sier man i samme åndedrag at den er samfunnets aksept av homofilt samliv.
Hun understreket at Bibelen har satt ekteskapet mellom mann og kvinne som ramme rundt det seksuelle samliv, blant annet for å sikre barn et mest mulig trygt og godt oppvekstmiljø.
-Å stemme for partnerskapsloven er å gi galt signal til et samfunn som fra før er preget av oppløsningstendenser, sa Borghild Røyseland, som avsluttet sitt innlegg i Odelstinget med å be de representantene som har tenkt å stemme for loven om å besinne seg i tide.
