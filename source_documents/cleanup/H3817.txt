
26.2.98:
Marit Tingelstad,
KOSTVANER OG SKOLEMÅLTIDER PÅ DAGSORDEN
Stortingsrepresentant Marit Tingelstad har fremmet en interpellasjon for kirke-, utdannings- og forskningsministeren om hvordan skolen bedre kan settes i stand til å ivareta kostens betydning for helse, trivsel og læring.
Marit Tingelstad viser til at mange unge i dag ikke spiser frokost, ikke har med matpakke og heller ikke får tilgang på sunn mat i skolen. Hun ønsker med dette å belyse kostens forebyggende betydning og skolens ansvar for dette, ikke minst i forhold til å få inn gode kostvaner.
Timetallet i heimkunnskap er gått ned, men skolene bør oppmuntres til å legge til rette for skolemåltider slik at alle elever har mulighet til å nyte godt av det. Nedenfor følger interpellasjonen:
Grunnlaget for gode matvaner og god helse legges i barne- og ungdomsårene. Undersøkelser viser at barn og unge ofte kommer på skolen uten å ha spist frokost og uten matpakke (25%). Undersøkelser viser at de som skofter frokost/matpakke får et kost­hold rikt på fett og sukker, men fattig på vitaminer og mineraler. Økende tendens til spiseforstyrrelser utgjør nå en stor helserisiko blant ungdom. Dårlige mat­vaner gir økt risiko for fordøyelses­problemer, jern­mangel, tann­råte o.a. På lengre sikt kan dårlig kosthold føre til økning av kreft og hjerte-kar­syk­dommer. Erfaringer viser at barn og unge med dårlige matvaner blir ukon­sen­trerte og urolige med de konsekvenser dette får for barnas egen læring og lærings­miljøet i klassene. Dette er blitt så påtrengende at noe må gjøres i skolens regi.
Hva vil kirke-, utdannings- og forskningsministeren foreta seg for at skolen bedre kan settes istand til å gjøre noe med dette problemet?
