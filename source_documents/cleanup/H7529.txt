
Fylkestingsvalget 2003.
Program for Vest-Agder og Aust-Agder Venstre
1 Idegrunnlag
Venstre er det sosialliberale partiet i norsk politikk. Sosialliberalismen er den fine, men ofte vanskelige balansen mellom frihet for den enkelte og ansvar for hverandre. Hvert menneske er unikt og har grunnleggende og ukrenkelige rettigheter, men også plikter og ansvar for det samfunnet vi lever i.
Venstre respekterer de økologiske rammevilkår naturen setter og vil fortsatt være en drivende politisk kraft i miljøarbeidet.
Venstre fremmer samfunnets helhetsinteresser i stedet for enkelte gruppers særinteresser.
Venstre bygger sin politikk på de kristne og humanistiske verdiene.
2 Fylkeskommunen
Fylkenes primæroppgave framover vil være regionutvikling.
Det er avgjørende for Venstre at det nivå der de reelle beslutninger fattes er direkte underlagt folkevalgt styring. Av hensyn til folkestyret er det viktig å beholde et folkevalgt regionalt nivå mellom stat og primærkommune, med direkte valg til regionale forsamlinger.
Venstre anbefaler en sammenslåing av Agderfylkene. Etter Venstres vurdering vil et samlet Agder utgjøre en mer funksjonell og bærekraftig enhet enn dagens fylker. Et samlet Agder kan bidra til god samordning av ressurser og samhandling med næringsliv, kommuner, kompetanseinstitusjoner og regional statsforvaltning innenfor et naturlig sammenhørende område. Venstre forutsetter at lokaliseringen av administrative funksjoner bidrar til en balansert utvikling i Agder. Med et samlet Agder har en etter Venstres mening ikke utelukket en større region dersom forholdene på et senere tidspunkt skulle tilsi det.
Sammenslåingen bør skje så raskt som praktisk mulig.
3 Miljø
Venstre har miljøhensyn som et overordnet politisk mål. Å ta vare på miljøet og livsgrunnlaget for kommende generasjoner ligger som grunnlag for Venstres holdninger i all politikk.
Miljøvern betyr blant annet naturvern. På land vil vi verne de siste urørte naturområder, og går inn for varig vern av Tovdalselva og de siste rester av kvalifisert villmark i fylkene våre. Biologisk mangfold må sikres. Arealplaner må lages slik at et rikt utvalg av verdifulle naturtyper vernes om i og rundt tettstedene. Leveområder for utrydningstruede arter må vernes. Forvaltning av vedtatte verneområder må legges til lokalt og regionalt nivå
Til sjøs er vi opptatt av å ta vare på et hardt presset Nordsjøbasseng og spesielt Skagerrak. Fortsatt press må legges på britiske myndigheter til alle utslipp fra Sellafieldanlegget er stoppet. Ingen form for oljeboring i Skagerrak kan aksepteres.
Matproduksjonen bør foregå i nærheten av forbruket, slik at vi slipper lange, energikrevende transporter. Vi ønsker bærekraftig utnytting av ressurser, og vil ha mer økologisk landbruk. Sentralisering av slakterier som fører til lange dyretransporter må motarbeides.
Venstre vil ha forpliktende program for miljøkrav og reduksjon av energibruk i offentlige bygg. Det må arbeides mot et forbruk som gir mindre avfall både offentlig og privat, og legges til rette for ombruk og avfallsgjenvinning. Nye former for energi må utprøves og tas i bruk.
Miljøhensyn skal være en selvfølge ved planlegging av nye bygg. Dette gjelder både materialvalg og tekniske løsninger med hensyn til drift og endret bruk av bygget.
Ferdselsretten i utmark som også gjelder strandsonen må hegnes om, og privatisering med stengsler, gjerder og andre hindringer av fysisk og mental art må hindres. Vi ønsker aktiv og mangfoldig bruk av utmark.
Forsvarets frigitte arealer langs kysten må ikke privatiseres.
Grønne områder i og rundt byene må sikres.
Skjærgårdsparken må utvides videre vestover til og med Flekkefjord.
En sammenhengende kyststi fra Risør til Flekkefjord bør være et satsningsområde for Agder.
4 Verdiskapning og næringsutvikling
Agder er et vekstområde i nasjonal og nordisk sammenheng både når det gjelder folketall og sysselsetting. Regionen har potensiale til å være et nasjonalt område. Det offentlige tilrettelegger rammebetingelser og bygger ut infrastruktur. Regionalt nivå har også et viktig ansvar for regional næringsutvikling.
Analyser viser at det blir knapphet på arbeidskraft i Norge i årene framover. Tilflytting av arbeidskraft fra andre land kan være et svar på denne utfordringen. Dette forutsetter tilrettelegging og satsing på et flerkulturelt samfunn.
Sammen med aktuelle alliansepartnere må det legges stor vekt på at fylkeskommunene utarbeider årlige regionale utviklingsprogram, som legges til grunn for et samordnet utviklingsarbeid.
Det må legges vekt på å bedre rammebetingelsene for småbedriftene. Det må også legges større vekt på kvinners kompetanse i næringspolitikken. Venstre vil arbeide aktivt for at næringslivet på Agder snarest oppfyller de nasjonale måsettingene om minst 40% representasjon av begge kjønn i sine styrer.
Mål for næringspolitikken:
Et variert og lønnsomt næringsliv i hele Agderfylkene med vekst og nye, varige arbeidsplasser.
For å få dette til vil Venstre:
- Utnytte de naturgitte fortrinn som landsdelen har.
- Legge stor vekt på å høyne kompetansen i landsdelen.
- Bedre kommunikasjon som en avgjørende faktor for å få til utvikling.
- Høyne kulturtilbudene.
- Arbeide for å øke verdiskapningen innen skogbruk og trebasert industri.
- Støtte utviklingen av økologisk landbruk og nisjeprodukter i landbruket.
- Økt innsats for å kartlegge områder som er egnet for ulike deler av havbruksvirksomheten. Skjelldyrking er en miljøvennlig produksjon og bør oppmuntres i egnede områder.
- Legge til rette for kombinasjonsløsninger mellom primærnæringene, kultur og turisme i distriktene.
- Profilere Agder i forhold til desentralisering av statlige institusjoner.
- Utvikle og utnytte de mange mulighetene som Agderfylkene har innen reiseliv.
- Støtte næringslivet i å utvikle kunnskap om internasjonale markedsmuligheter.
- Legge vekt på nyskaping i næringslivet
- Legge vekt på å fortsatt ha en høy andel av personer med fagbrev
Et universitet i sør er et fundament for kompetanse- og næringsutvikling i landsdelen.
Fylkeskommunen bør ta initiativ i forhold til småbedrifter og arrangere fagdager etc.
Internasjonalisering:
Det skjer i dag en økende internasjonalisering innen næringslivet. Internasjonal samhandel fremmes ved å stimulere til kompetanseutvikling. Et sentralt verktøy for fylkeskommunen er IT-systemet Agder Link. Venstre mener dette systemet må brukes aktivt til å avdekke potensialet for økt internasjonal handel og videreformidle kunnskapen til næringslivet sammen med tilbud om bistand.
5 Utdanning
Venstre ønsker en skole som tar vare på det enkelte mennesket og gir utviklingsmuligheter for alle elever. Satser man på undervisning, investerer man i framtida. Vi ønsker et system der lærere, foreldre, elever og folkevalgte styrer skolen sammen. Den enkelte skoles ledelse og lærere må få reelle muligheter til å utvikle sin skole etter lokalmiljøets forutsetninger basert på pedagogisk kunnskap.
Utdanning skal være en av de viktigste oppgavene i regional utvikling.
Videregående skoler:
Venstre vil:
- Sette utdanning fremst i prioritering av fylkets oppgaver
- Sørge for at elever i grenseområdene kan velge skoler over fylkesgrensene
- Utvikle samarbeidet mellom næringsliv og skole slik at alle ungdommer som ønsker det kan skaffes læreplasser
- Lokalisere grunnkurs slik at færrest mulig 16-åringer må flytte hjemmefra
- Arbeide for at flest mulig elever får sitt førstevalg oppfylt
- At lærerne sikres gode etterutdanningsmuligheter
- Integrere kulturopplevelser i undervisningen
- Sørge for at bibliotek- og IKT-planer fullføres
- Styrke voksenopplæringstilbudet innen videregående opplæring
- Arbeide for å koordinere all kompetansegivende utdanning
Høyere utdanning
Venstre vil :
- Arbeide for at HIA skal bli et universitet
- Bidra til at det etableres et regionalt kompetansefond
- Sørge for at det etableres regionale høyskolesentra (Høyskolenoder)
- Arbeide for at virksomheten til HIA forblir i Arendal , Grimstad og Kristiansand
6 Samferdsel
Transport og samferdsel må tilpasse seg de hensyn og krav til miljø som samfunnet ellers stiller. I spredtbygde strøk er bilen et gode, mens i byer og tettsteder representerer den et betydelig miljøproblem. Der må det derfor satses sterkere på utbygging av kollektivtrafikk. Sistnevnte må få større trafikkmessige fordeler, hyppigere avganger og lavere billettpriser. Transportordningene for funksjonshemmede må bli bedre. Godstransporten må i vesentlig grad flyttes fra veiene og over til jernbane og båt. Jernbanenettet må derfor utvides og forsterkes.
Biltrafikk og veier
- Storsatsing på kollektiv persontrafikk i tettbygde strøk må bli en realitet.
- Grønne skatter og avgifter må brukes aktivt for å redusere bilbruken.
- Bruken av piggdekk må sterkt reduseres for å minske veislitasje og bedre luftkvaliteten
- Desentralisert næringsliv og økt bruk av telekommunikasjon må kunne redusere bilbruken også i distriktene
- Stamvei E-18/E-39 må få tilfredsstillende standard
- Trafikksikkerhet må prioriteres
- Fortsatt arbeid med å bygge ut gang- og sykkelstier er viktig. Det er ønskelig med sammenhengende gang- og sykkelsti langs stamveiene
- Forsvarlig vedlikehold av veiene er påkrevet
Jernbane
Venstre ønsker fortgang i realiseringen av en sammenkobling mellom Vestfoldbanen og Sørlandsbanen.
- En høyhastighetsbane langs kysten fra Kristiansand til Oslo og som kan konkurrere med fly, må utredes som en framtidig løsning. Banen må stoppe i eller nær byene i Agder-regionen og kunne nå hovedstaden på 2 timer.
- En moderne tilbringertjeneste må etableres der det er behov.
Sjøtransport
- Venstre ønsker at fylkeskommunen aktivt medvirker til at byhavnene i Agderregionen samarbeider bedre og at disse utvikler naturlige satsingsområder
- Venstre vil fortsatt støtte lokal ferjedrift for å opprettholde bosettingen i kystområdene.
- Venstre går inn for intensivert forskning på økonomisk, hurtiggående sjøtransport
7 Kultur
Kulturen er grunnleggende i all menneskelig aktivitet .Venstre vil legge til rette for og videreutvikle et skapende kulturliv på Agder. Agderfylkene har en stor og verdifull variasjon i tradisjoner, dialekter og levevis. Eldre og yngre kan på hver sin måte bidra til det Kulturelle mangfoldet som også berikes av positive verdier fra innvandrerkulturene.
Venstre vil fortsatt arbeide for at viktige kulturtilbud kan nyttes av alle grupper, og at det legges til rette for funksjonshemmede.
Kulturvern
Den eldre trehusbebyggelsen i Agder representerer i seg selv verdifulle kulturmiljøer.
Venstre vil:
- Prioritere vern av kulturminner i bygd og by.
- Arbeide for at verneverdige bygninger og kulturmiljøer får økt tilgang på økonomiske midler.
- Arbeide for økt satsing på de konsoliderte museene på Agder.
Kulturtilbud
-Agder teater bør få status som landsdelsteater med de samme økonomiske rammeoverføringene som våre andre teatre. Venstre vil støtte Agder teaters arbeid med å løfte teatertilbudet i Fjæreheia, Grimstad, til å bli en av landets beste friluftsscener. Venstre støtter storsatsningen på distriktsoperaforestillinger på Sørlandet. Etablering av "Sørlandets musikkstiftelse" med sammenslåing av Kristiansand Symfoniorkester og Forsvarets Distriktsmusikkorps Sørlandet innebærer store muligheter til fremføring av ulike verker, fremført av ulike typer ensembler. Venstre vil påpeke behovet for at konserttilbudet også kommer tettsteder og mindre byer til gode. Gjennom samarbeid med skolene bør alle barn og unge få erfare profesjonell musikkutøvelse, der en tilpasser programmet den aktuelle målgruppen.
Venstre vil fortsatt forsvare den praksis at 1,5% av byggesummen til fylkeskommunale nybygg brukes til kunstnerisk utsmykning. Venstre vil arbeide for at lokalhistorisk litteratur, sørlandsk skjønnlitteratur og lokalt teaterarbeid blir høyt prioritert. Venstre vil arbeide for at fylkeskommunene i større grad påtar seg et ansvar for formidling av levende musikk, billedkunst og teater til alle mennesker på Agder. Venstre vil arbeide for at idrettsorganisasjoner og andre frivillige organisasjoner som arbeider for barn og ungdom får gode arbeidsvilkår.
Idrett og friluftsliv.
Arbeide for å øke breddeidretten og for å gi tilbud som kan aktivisere barn og unge på deres egne premisser, fortrinnsvis i nærmiljøet. Støtte idrettens arbeid mot doping. Støtte aktivt opp om frivillige organisasjoner som legger til rette for bruk av naturen gjennom drift av hytter, merking av løypenett, tilrettelegging for jakt og fisk osv. Spesielt bør tiltak som rettes mot barn og unge tilgodeses, slik at de blir fristet av friluftslivets gleder.
