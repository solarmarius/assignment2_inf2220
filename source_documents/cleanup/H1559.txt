
Stortinget, 16. oktober 2000
FREMSKRITTSPARTIETS
STORTINGSGRUPPE
fra Siv Jensen, Finanspolitisk talsmann for Fremskrittspartiet
Statens salg av aksjer i K-bank
Etter en svært lang prosess har staten endelig maktet å følge opp Stortingets ønske om å selge statens eierandel i Kreditkassen.
- Dette er selvsagt bra, og vi registrerer at staten vil tjene ytterligere 1 milliard kroner enn forventet. Vi vil nå be Regjeringen gi en total oversikt over hva staten samlet sett har tjent på eierskapet siden staten gikk inn som eier i forbindelse med bankkrisen, sier Siv Jensen som viser til at det i forbindelse med bankkrisen ble vedtatt en særdeles tvilsom lovhjemmel for å kunne nullstille aksjonærene.
- Staten endret altså spillereglene i egen favør og aksjonærenes disfavør. I tillegg skjedde dette svært raskt for å få nullet ut aksjonærene like før årsskiftet 1991/1992, slik at de alminnelige aksjonærene ikke fikk fradrag for sine tap, slik skattereformen av 1992 la grunnlag for. Flere tusen aksjonærer ble berørt og har aldri mottatt noen form for erstatning fra staten. Etter Fremskrittspartiets oppfatning er det rett og rimelig at staten nå bruker noen av disse midlene på å kompensere tidligere aksjonærer i Kreditkassen, avslutter Jensen
