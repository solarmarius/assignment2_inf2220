
10.08.2001
Kai ­ Morten Terning
FpUs generalsekretær
Høyres skolepolitikk
Høyre har endelig vist sitt sanne ansikt i skolepolitikken. Etter år med fokus på hvor viktig det er å behandle elever individuelt og markert avstand til enhetsskolen, presterer skolepolitisk talsmann Inge Lønning å komme med et utspill som behandler norske elever som en ensartet gruppe. Hvis en ikke oppnår snittkarakter på 4. videregående skole, skal en ikke kunne studere. Da er en ikke smart nok til å få plass på høyere utdanning. At f.eks. halvparten av dagens sykepleierstudenter ikke hadde kunnet studere hvis Lønning hadde fått viljen, bekymrer ham ikke.
Norske elever er som alle andre borgere i dette landet, individer med forskjellige evner og interesser. Det nytter ikke å behandle disse individene som en gruppe, men de må behandles ulikt for å få frem det beste i en. Dagens enhetsskole tar ikke hensynet til dette faktum, og resultatet er at alle skal passe inn i middelmådigheten. Det er noe av dette Høyre og FrP har stått imot sammen, men nå har Høyre gått vekk fra dette målet. Ved å kreve at en er nødt til å ligge på 4 i snitt for å kunne studere, viser at Høyre ennå ikke har forstått prinsippet om å behandle elevene som individer.
FrP har den beste løsningen på hvordan vi skal få skole som er tilpasset det nye årtusenets realitet. På høyere utdanning ønsker vi å reformere hele systemet. Vi mener det skal være opp til hver enkelt skole å bedømme hvilke opptakskrav en skal ha, ikke Storting eller KUF. Dette vil åpne for egne opptaksprøver på visse studier, noe som er meget positivt. Med dette kan en plukke bort de som ikke passer til studiene, og heller få dem til å velge noe som passer dem bedre. For selv om de teoretiske kunnskapene er viktige på høyere utdanning, er f.eks. menneskelige og praktiske kunnskaper også viktige på visse studier. Det nytter selvfølgelig ikke å være sykepleier med over 4. i snitt, hvis en ikke kan behandle sine pasienter med respekt og omtanke. En kan også være en glimrende statsviter, selv om en ikke er god i gym eller matte.
Hvis en ønsker en individtilpasset skole er det bare et parti igjen å stemme på, nemlig FrP. Vi vil fortsette kampen mot det kollektivistiske synet som preger dagens skolepolitikk, med eller uten Høyres hjelp.
