
08.10.2003
ARBEIDERPARTIET
Trond Giske (Ap), leder i Familie-, kultur- og administrasjonsfraksjonen
Statsbudsjett for Barne- og familiedepartementet:
Kutt i investeringstilskuddet til barnehagene
Investeringstilskuddet til barnehagene kuttes samtidig som barnehageutbyggere skal få momskompensasjon. Regjeringen har forutsatt at dette skal gå i null, men ser da bort i fra at kommunene i dag har hatt mulighet for et viss momskompensasjon. I realiteten innebærer dette et kutt i tilskuddet til etablering av nye barnehager. Arbeiderpartiet anslår dette til ca 70 millioner kroner.
Ikke godt nok på barnevern
Barnevernet trenger mer ressurser. Dette viser blant annet en rapport fra Riksrevisjonen om tilsyn av barn i fosterhjem og barnevernsinstitusjoner. I forslag til statsbudsjett blir dette ikke fulgt opp godt nok, og Arbeiderpartiet er bekymret for at dette vil føre til dårligere tilbud til de aller svakeste.
Kuttene i bevilgningene til fylkesmannsembetene er også foruroligende når det gjelder barnevernet. Et godt tilsyn med barnevernet er avgjørende for kvaliteten på dette området. Dette tilsynet kan bli dårligere som en følge av disse kuttene.
Mangel på prisjustering og kutt
Arbeiderpartiet var imot at Regjeringen fjernet småbarnstillegget fra 1. august i år og at de viderefører dette i budsjettforslaget for neste år.
Arbeiderpartiet konstaterer at Regjeringen ikke prisjusterer barnetrygd, fødselspenger og adopsjonsstøtte. Dette innebærer at barnefamilier kommer dårligere ut.
Bryter vedtak om tippemidler
Da nøkkelen for tippemidlene ble endret, innebar dette kraftig økning til Frifond-ordningen (støtte til frivillige barne- og ungdomsorganisasjoner). En uttrykkelig forutsetning for stortingsvedtaket var at de ordinære bevilgningene på statsbudsjettet til dette formålet skulle opprettholdes. Regjeringen bryter med dette vedtaket ved å foreslå et kutt på 11,5 millioner kroner på denne posten. Dette innebærer at den samlede satsingen på dette blir mindre. Samtidig kutter Kulturdepartementet åtte millioner kroner på sin bevilgning til Frifond.
