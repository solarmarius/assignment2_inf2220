
Oslo, 15. mai 2002
Erna Solberg
Mer til kommuner og fylker
Kommunesektoren får økte inntekter på mellom 2 og 2,5 milliarder kroner i 2003. Dette er en realvekst på 1,25 prosent. Disse midlene kommer i tillegg til økte bevilgninger på vel 900 millioner kroner i revidert nasjonalbudsjett for 2002. I forhold til saldert budsjett for 2002 øker inntektene med mellom 2,9 og 3,4 milliarder kroner.
- Regjeringen prioriterer et bedre tjenestetilbud innen eldreomsorgen, psykiatrien og barnehagesektoren, sier kommunal- og regionalminister Erna Solberg.
750 millioner kroner av den samlede inntektsøkningen kommer som frie inntekter, som et tillegg til økningen i frie inntekter på 900 millioner kroner i revidert nasjonalbudsjett.
En større andel av kommunesektorens frie inntekter vil gå til større byer og vekstkommuner.
- De store byene har store rus- og psykiatriutgifter som ikke fanges godt nok opp i inntektssystemet, sier Erna Solberg. ­ Vi vil også sørge for at kommuner med vekst i folketallet vil få raskere kompensasjon gjennom inntektssystemet.
