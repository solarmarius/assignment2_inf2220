
torsdag 13. april 2000 14:55:12
Pressemelding fra Venstres stortingsgruppe:
Forenklings-regnskap i alle etater og kommuner
Prosjektet "Et enklere Norge" var ett av sentrums-regjeringens viktigste tiltak for en systematisk forenkling og fornyelse av offentlig sektor. Sentrumspartiene vil foreslå at alle statlige etater, fylkeskommuner og kommuner, avgir årlige regnskap for arbeidet med å gjøre virksomheten enklere for brukerne.
"Modernisering og fornyelse av offentlig sektor" ble omtalt med et eget avsnitt i Voksenåsen-erklæringen, og er fulgt opp på en lang rekke politikkområder. Det mest omfattende grepet var prosjektet "Et enklere Norge", med godt over hundre delprosjekter på alle saksfelt.
Sentrumspartiene forventer at regjeringen Stoltenberg vil videreføre dette arbeidet, og vi vil aktivt bidra til å legge trykk bak dette. Prosjektets hovedområder var:
1. Enklere for enkeltpersoner og næringsliv i kontakt med det offentlige - modernisering av forvaltningen.
2. Forenkling av regelverk og forskrifter, med særlig vekt på næringslivet, og
3. Økt handlefrihet til kommunene.
Sentrumsregjeringen tok betydelige skritt for større åpenhet, utvidet offentlighet og styrket service i det offentlige. Offentlige etater er til for innbyggerne,, ikke motsatt. Sentrumspartiene vil videreføre dette arbeidet.
Sentrums-regjeringen nedsatte oppgavefordelingsutvalget til å vurdere arbeidsdelingen mellom forvaltningsnivåene. Sentrumspartiene vil følge opp dette, med sikte på en enklere og mer rasjonell forvaltning. Partiene mener det fortsatt er behov for et regionalt nivå.
Sentrums-regjeringen satte i verk tidenes mest systematiske arbeid for å redusere skjemaveldet for næringslivet. Partiene vil bidra til at dette arbeidet vil gi de tiltenkte resultater, med en 25 prosents reduksjon i arbeidsbyrden med skjemaer innen to år.
Under parolen "Et nyskapende Norge" tok regjeringen mange viktige skritt innen forskning, utdanning og næringspolitikk, for å vri politiske virkemidler over mot nyskapning, entreprenørskap og teknologiutvikling. Vi peker spesielt på IT-politikken og handlingsplanen for små bedrifter. Sentrumspartiene vil sørge for at dette arbeidet videreføres.
