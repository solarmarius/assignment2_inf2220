
Fredag 6. mai 1994
Kristelig Folkeparti:
MODERATE ENDRINGER I FORMUESKATTEN
- RAMMER IKKE VANLIGE BOLIGER
De endringer i formueskatten som Regjeringen, i forståelse med Kristelig Folkeparti, fremmer i forslaget til Revidert Nasjonalbudsjett, er svært moderate. I stedenfor å trekke inn 700 millioner kroner, slik det har vært annonsert, trekkes det nå inn bare 260 millioner. Boliger av vanlig standard er skjermet mot økingen av toppsatsen. Det sier Kristelig Folkepartis fraksjon i Stortingets finanskomité, representantene Odd Holten og Einar Steensnæs.
Forslaget til endringer i formueskatten er en oppfølging av budsjettforliket mellom KrF og Arbeiderpartiet høsten 1993. Holten og Steensnæs avviser at samarbeidet mellom KrF og Arbeiderpartiet representerer noe brudd på den avtalen KrF inngikk med Høyre og Senterpartiet i 1991. Avtalen mellom disse tre partiene om en lettelse på 800 millioner står fast, understreker de.
Endringen i formueskatten skjer ved at toppsatsen økes med 0,2 prosent for nettoformuer på mer enn 570.000 kroner i klasse 2 og 530.000 kroner i klasse 1. Denne endringen vil først ha virkning for gjeldfrie boliger med en salgsverdi høyere enn 1,9 millioner kroner i klasse 2 og 1,7 millioner i klasse 1.
-Det betyr at boliger av vanlig standard skjermes mot øking i formueskatten, sier Holten og Steensnæs, som minner om at likningsverdien av en bolig bare er mellom 20 og 30 prosent av boligens salgsverdi.
I Regjeringens forslag til Revidert Nasjonalbudsjett blir verdien på all eiendom utenom boligeiendom, fritidseiendom og skog økt med 10 prosent. Dette gir en inntekt på 70 millioner til staten. Disse takstene har ikke vært justert siden 1987. Regjeringen foreslår også å øke avgiften på den del av prisen på nye biler som ligger over fra 260. til 280.000 kroner. Dette vil gi staten 60 millioner i årlige økte inntekter. Holten og Steensnæs understreker at den nye bilen skal koste svært mye mer enn 280.000 kroner før denne avgiftsøkningen blir merkbar for bilkjøperen.
KrFs finanspolitikere minner om at hele skattereformen og formuebeskatningen vil bli evaluert når Regjeringen legger fram sitt forslag til statsbudsjett for 1995. Eventuelle justeringen av formueskatten da bør i hovedsak skje ved en utvidelse av grunnlaget for formueskatten, og ikke ved å endre satsene.
-Budsjettforliket mellom KrF og Arbeiderpartiet høsten 1993 har bidratt til en gunstig økonomisk utvikling med lav prisstigning og lave renter, og økt sysselsetting. Også ved denne korsveien ser KrF utfordringen i å bringe budsjettet i samsvar med de økonomiske realiteter, selv om vi er klar over at det kan bli vanskelig å komme fram til et opplegg som samler bred enighet i Stortinget, sier Odd Holten og Einar Steensnæs til slutt.
