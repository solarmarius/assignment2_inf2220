
Oslo, 13/09 - 01
P R E S S E M E L D I N G
KrFU setter krav til ny regjering!
KrFUs sentralstyre anbefaler KrF å innlede regjeringsforhandlinger med Venstre og Høyre. En ny regjering må arbeide for en mer framtidsrettet miljøpolitikk og en mer målrettet fordelingspolitikk nasjonalt og internasjonalt.
KrFU setter klare betingelser til en ny regjering. En ny regjering må:
- arbeide for en ny og mer framtidsrettet miljøpolitikk. En ny regjering må si nei til forurensende gasskraftverk, nei til olje- og gassvirksomhet i Barentshavet og den må arbeide for at Norge gjennom nasjonale tiltak skal oppfylle de forpliktelsene vi har påtatt oss i Kyoto-protokollen. En ny regjering må dessuten arbeide for et bedre kollektivtilbud med lavere priser.
- arbeide for en mer sosial fordelingspolitikk både nasjonalt og internasjonalt. En ny regjering må følge den forpliktende opptrappingsplanen for bistand som sentrumsregjeringen la fram, der målet er å få opp bistandsprosenten til 1% av BNI innen 2005. Videre må en ny regjering arbeide for sletting av utviklingslandenes gjeld og bedre handelsvilkår for fattige land.
Nasjonalt må en ny regjering arbeide for å bedre levekårene for marginaliserte grupper, blant annet enslige forsørgere og barn som lever i fattigdom. Skattesystemet må være sosialt utjevnende og en klar fordelingspolitikk må sikre at alle gis samme muligheter for utvikling - for eksempel ved at skolen gjøres gratis.
Kristelig Folkeparti må søke det samarbeidet som gir partiet best muligheter til å prege samfunnsutviklingen. Det viktigste er ikke hvem man samarbeider med, men hva man samarbeider om. Det uttaler sentralstyret i KrFU.
