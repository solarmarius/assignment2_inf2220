
Oslo, 15/04 - 02
Totalforbud av røyk på utesteder!
Alle har rett til å oppholde seg i røykfrie omgivelser. Derfor må det innføres totalforbud mot røyking på utesteder, uttaler landsstyret i Kristelig Folkepartis Ungdom, samlet i Oslo 12-14. april.
Røyking på utesteder er et særlig problem for de som arbeider på utesteder. Ifølge organisasjonen Tobakksfritt vil mellom 750 og 900 av dagens servitører dø som en følge av røyking om de blir værende i yrket sitt. På grunn av passiv røyking er denne yrkesgruppen særlig utsatt for å få kreft og hjerte-/karsykdommer. Det er et samfunnsansvar å sikre denne gruppen et forsvarlig arbeidsmiljø.
Røyking på utesteder er også et problem for Norges om lag 120 000 astmatikere og allergikere. Mange av disse sjeneres så alvorlig av passiv røyking at de vanskelig kan oppholde seg på røykfulle utesteder. Dermed er de utelukket fra mange sosiale sammenhenger.
Totalforbud mot røyking på utesteder er innført både i California, Australia og Taiwan, og forbud er på trappene i Sverige og Irland. I California resulterte det i en omsetningsøkning på utestedene. Også i Norge er det stadig større forståelse for at alle har rett til å kunne oppholde seg i røykfrie omgivelser. Fagforeningene og helseorganisasjonene som har uttalt seg om saken, er alle for et totalforbud. De eneste som er kategorisk mot, er tobakksbransjen selv.
Sigaretter er et produkt som dreper hver andre faste kunde. I tillegg dør det like mange nordmenn av passiv røyking som det gjør i trafikkulykker. Røyking er vår tids viktigste enkeltårsak til sykdom og tidlig død, både nasjonalt og globalt. I tillegg til hensynet til luftkvaliteten viser erfaringer fra USA at totalforbud kan få ned antall røykere. Totalforbud mot røyking på utesteder vil derfor være et bidrag til en bedre folkehelse, uttaler landsstyret i Kristelig Folkepartis Ungdom.
