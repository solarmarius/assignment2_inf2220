
7.12.2003
Venstres landsstyre
Skatteincentiver for såkornkapital
Tilgang på såkornkapital i størrelsesorden 100.000 - 2 mill. kroner har ofte avgjørende betydning i startfasen av en bedrift. Slike investeringer gjøres ofte av investorer med kunnskap og litt penger som kan trå til i startfasen av en virksomhetsetablering.
Flere land har innført skatteincentiver for private investorer som investerer i bedrifter under etablering. Storbritannia har en ordning der privatpersoner kan trekke fra investeringer i såkornbedrifter på skatten dersom en respekterer en viss bindingstid. I den britiske ordningen er det i tillegg skattefrihet på gevinster og tapsfradrag ved konkurs. Den britiske ordningen har vært kritisert for å være noe byråkratisk.
Venstres Landsstyre foreslår derfor at det utredes å gi skattelette for investeringer i bedrifter i startfasen for å få fart på nyskapingen i norsk næringsliv. Det er viktig at ordningen ikke blir byråkratisk, og det er viktig at den ikke kan misbrukes ved kunstige selskapskonstruksjoner.
