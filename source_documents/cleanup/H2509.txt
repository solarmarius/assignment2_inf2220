
Fredag 15. april 1994
Komitéleder Jon Lilletun (KrF):
ADVARER MOT Å VEDTA ENDA EN MILLIARD-REFORM
-Jeg vil på det sterkeste advare mot at Stortinget vedtar enda en milliard-reform, og innfører obligatorisk skolestart for 6-åringer. Kristelig Folkepartis syn på dette spørsmålet ligger fast. Vi ønsker at Norge, som de øvrige nordiske land, skal ha et frivillig pedagogisk tilbud til 6-åringene. Det sa lederen for Stortingets kirke-, utdannings- og forskningskomité, KrFs nestleder Jon Lilletun, da Folkeaksjonen for 6-åringer fredag overleverte Stortinget 30.000 underskrifter som protesterer mot forslaget om obligatorisk skolestart for 6-åringer.
Jon Lilletun viste til at det allerede er vedtatt store reformer i skolen der det er usikkerhet og uenighet om finansieringen. Enda en reform i milliard-klassen vil øke uroen i skolen og usikkerheten i kommune-Norge, fryktet han. Han minnet også om at det er et flertall i folket som ikke ønsker at det skal bli innført obligatorisk skolestart for 6-åringer.
-Regjeringen vil bruke 100 friske millioner på obligatorisk skolestart for 6-åringer, men det vil ikke være nok til å sikre finansieringen. Resten skal tas fra barnehager og spesialundervisning. Det virker helt klart for meg at dette er en reform barna vil tape på, ikke tjene på, sier Jon Lilletun i en kommentar til den underskriftskampanjen Folkeaksjonen for 6-åringer har stått for.
