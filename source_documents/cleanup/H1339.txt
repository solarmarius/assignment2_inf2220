
11.03.1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim
Uføre slipper tilbakevirkende skatt!
- Jeg er veldig glad for at Finansministeren nå utsetter iverksettelsen av beskatning av uførepensjonister med individuelle pensjonsavtaler etter skatteloven, (IPA). Så vidt jeg vet har premiefritaket for uføre, som det her er snakk om, juridisk sett vært skattepliktig i flere år, men ifølge Aftenposten var det først i fjor man bestemte seg for å kreve inn skatten, og man bestemte seg også for kreve den inn for 1998. Dette fant jeg høyst urimelig, sier Alvheim.
- Jeg tok derfor kontakt med Finansministeren, fordi det ikke kunne være riktig at å iverksette denne beskatningen, som er en endring av det uførepensjonistene til nå har levd med, uten at de er blitt gjort oppmerksom på dette før man begynner innkrevingen.
Alvheim forteller at Finansministeren nå lover å se på saken, og at man uansett ikke vil kreve inn skatt for 1998 og 1999. - Ved å utsette beskatningen til år 2000 slik at alle de det gjelder kan bli informert om saken på forhånd, får de en mulighet til å tilpasse sin økonomiske situasjon etter den nye praksisen, sier Alvheim som avslutningsvis gjentar at han er svært glad for den løsningen saken har fått.
