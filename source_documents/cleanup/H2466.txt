
Onsdag 10. august 1994
Skattepolitisk talsmann Einar Steensnæs (KrF):
Pressestoff
SKATTETRYKKET HØYT NOK FOR DE FLESTE
- SKJEVHETER I SAKTTEREFORMEN MÅ RETTES OPP
-Når Skattereformen av 1992 skal evalueres i forbindelse med fremleggelsen av statsbudsjettet til høsten, bør ikke dette være en anledning til å skjerpe det alminnelige skattetrykket. Det trykket er stort nok allerede. Det bør derimot være et mål å rette opp de skjevhetene som fremdeles hefter ved reformen, og finne ordninger som fører faktiske inntekter og formuer fram til beskatning. Det kan i sin tur bidra til å dempe skattetrykket for enkeltpersoner. Det er med dette utgangs-punktet Kristelig Folkepartis skattepolitiske talsmann Einar Steensnæs tar fatt på høstens største skattepolitiske utfordring.
-Mange av de mest åpenbare skjevhetene i skattesystemet ble tatt i forbindelse med reformen i 1992, men det er ennå urettferdigheter og skjevheter som det må gjøres noe med. Dette har KrF forpliktet seg til. Blant annet har det vist seg at beskatningen av aktive eiere i små familiebedrifter faller urimelig ut, sier Einar Steensnæs.
SOLIDARISK SKATTLEGGING
Kristelig Folkepartis skattepolitiske talsmann sier at "yte etter evne - motta etter behov" må være den ideologiske målestokken på partiets skatte- og avgiftspolitikk.
-Jeg tror folk flest har et solidarisk forhold til det å yte til fellesskapet, og det er da også den gjennomsnittlige skatteyter - sliterne i samfunnet - som samlet sett bærer de største byrdene på vegne av fellesskapet. Jeg synes det er nokså påfallende at det ofte er folk med de høyeste inntektene og største formuene som er mest høyrøstede når de klager over skattene her i landet. Ut fra en rettferdighetsfilosofi vil KrF bidra til at felleskapsbyrdene fordeles jevnt utover etter skatteevne, sier Einar Steensnæs.
Steensnæs legger ikke skjul på at dersom man klarer å føre de faktiske inntektene og formuene fram til beskatning, tror han det vil være mulig å senke det generelle skattetrykket.
JUSTERING ELLER OMLEGGING?
En viktig vurdering under evalueringen av skattereformen vil være om man fortsatt skal bruke kildemodellen for utregning av skatt for personlig næringsdrivende, eller gå over til den såkalte uttaksmodellen. KrF var i sin tid med og sikret flertall for kildemodellen, der næringsinntekten blir delt i en kapital- og en personinntektsdel. Kildemodellen er ofte blitt skarpt kritisert av blant andre representanter for næringslivet. Uttaksmodellen deler ikke opp næringsinntekter, men legger eierens private kapitalforbruk til grunn for beskatningen.
-Jeg synes det er interessant å registrere at det bastante ropet etter uttaksmodellen ser ut til å ha stilnet. Selv NHO har kommet med signaler om at man mener kildemodellen, med visse justeringer, er til å leve med. De er vel heller ikke blinde for de store praktiske og økonomiske konsekvensene det vil medføre dersom man skal foreta en total omlegging av skattesystemet, sier Einar Steensnæs.
Valget av kildemodellen skjedde under sterk debatt, også innad i KrF, og Einar Steensnæs sier han ser både positive og problematiske sider ved å innføre uttaksmodellen.
-Stortingsgruppa i sin alminnelighet og finansfraksjonen i særdeleshet er åpne for argumenter, og ønsker synspunkter på dette, ikke minst fra KrF-ere som har erfaring med egen næringsvirksomhet, sier KrFs skattepolitiske talsmann til slutt. (KrF-Press)
