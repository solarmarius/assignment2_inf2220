
28.10.2003
SP
Skattelistene gir feil informasjon: FOSS FORSVARER FEIL PÅ 11.7 MILLIARDER I SKATTELISTENE
Finansminister Per Kristian Foss har ved svar på skriftlig spørsmål bekreftet at skattelistene som gjengis i mange aviser i oktober, gir feilaktig inntrykk av at de som mottar aksjeutbytte betaler skatt av denne inntekten. I skattelistene er oppført en skatt som tilsvarer 28% av utbetalt aksjeutbytte til tross for at denne inntekt er fritatt for skatt på aksjeeiers hånd. Dette innebærer at over 300.000 personer står oppført med en til dels langt høgere skatt enn den de betaler.
- Jeg mener det må være en selvfølge at et offentlig dokument som skattelistene fra Skattedirektoratet ikke inneholder feil. I dag gir de inntrykk av at en stor gruppe mennesker med høge inntekter bidrar langt mer til fellesskapet enn det de gjør. Det oppgitte aksjeutbytte til privatpersoner for 2002 er 42 milliarder kroner. Dersom finansministerens opplysninger stemmer, er skatten som betales av de som fikk dette aksjeutbytte 11.7 milliarder kroner lågere enn det skattelistene angir. Jeg forventer at finansministeren nå tenker seg om, og gir beskjed om at skattelistene neste år ikke angir annen skatt enn den Skattedirektoratet mener skal betales, sier Senterpartiets finanspolitiske talsmann Morten Lund
