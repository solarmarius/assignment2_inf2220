
30.1.2005
Stortingsrepresentant Steinar Bastesen, Kystpartiet
Ludvigsen er "ressurspirat"
Fiskeriminister Svein Ludvigsen hevder at han ikke har privatisert fiskeressursene, og heller ikke gjort kvotene evigvarende for stadig færre og større fiskebåtrederier. De fleste andre i næringen, deriblant jeg, oppfatter det annerledes. Fiskeriminister Ludvigsen og resten av Bondevikregjeringen omtales nå som "ressurspiratene" i norsk politikk.
Det er ikke bare vår evigvarende fiskeressurs, med en førstehåndsomsetning på 10 milliarder kroner i året, som skal privatiseres av "ressurspiratene". Det samme skal norske vassdrag og norske energiverk, vår største fastlandsnæring med en omsetning på 30 milliarder kroner i året. Selvsagt er det viktig for Ludvigsen og de andre "ressurspiratene" i Regjeringen å tildekke denne enorme verdioverføringen fra norske borgere til enkeltaktører. Professor Rögnvaldur Hannesson ved Norges Handelshøyskole er ideologen bak Høyres og Bondevikregjeringens privatiseringspolitikk. Han gir i Bergens Tidende Ludvigsen sin fulle støtte for forslaget om at eierne av den havgåande fiskeflåten skal få samle seg større kvoter ved å kjøpe fra andre, og eie de ekstra kvotene til evig tid. Han sier det er flott at Ludvigsen vil få lovfestet dette allerede i vår.
I innlegg i aviser hevder fiskeriminister Ludvigsen at fordelingen mellom kystfiskeflåten og havfiskeflåten skal ligge fast. Fordelingen har i flere år vært at ca. 70 prosent av kvoteandelene i torskefiskeriene har gått til kystflåten, og ca. 30 prosent til havfiskeflåten. Riksrevisjonen har i en nylig gjennomgang av dagens fiskeripolitikk konludert med at havfiskeflåten i perioden 1990 - 2002 utgjorde 2 - 3 prosent av den norske fiskeflåten. Havfiskeflåten tok opp i underkant av 80 prosent av landets samlede fangst, mens kystflåten tok opp vel 20 prosent. Totalfangsten økte med 72 prosent i samme periode.
Riksrevisjonen slår også fast at undersøkelsen viser at kapasiteten har økt til tross for strukturforandringen. Selv om det er innført kvoter som begrenser fangsten, har fartøyeierne likevel valgt å bygge ut fangstkapasiteten. Riksrevisjonen påpeker at virkemidlene for å redusere antall fartøyer og begrense fartøyutbyggingen enten ikke har vært tilstrekkelig, eller har vært praktisert på en slik måte at målet om redusert kapasitet ikke er oppnådd.
Havfiskeflåten årlige totale fangstmengde på 80 prosent av landets fiskeressurser har selvsagt sammenheng med at de pelagiske fiskeriene utgjør enorme verdier i norsk fiskerinæring.
Lederen i Fiskebåtredernes Forbund, Sigurd Teige, stilte i sin tale til årsmøtet spørsmål om vi snart var kommet på et nivå der det ikke lengerer er fornuftig å presse frem mer strukturering dersom vi ønsker en levende og pulserende kyst. Han mener det er grunn til å frykte en utvikling som fører til at bare noen få hender med de største lommebøkene blir igjen i næringen, kanskje nedsyltet i gjeld etter å ha kjøpt fiskerettigheter for milliarder av kroner. Det har jeg fryktet lenge, Teige.
Teige frykter at investorene skal overta fiskerinæringen. Jeg har til stadighet påpekt at blir retten til å fiske så dyr at bare store investeringsselskaper har råd til å kjøpe konsesjoner, er ikke deltagerloven, som Ludvigsen mener beskytter norske fiskere, verdt papiret den er skrevet på. Men tror Teige og de store fiskebåtrederne at de kan forlange politisk beskyttelse, når de selv har hatt et råkjør mot og fått opphevet beskyttelsen til kystfiskerne, som har vært den viktigste målgruppen for norsk fiskeripolitikk etter krigen? Hvor skal fiskebåtrederne hente støtten? I Nord-Norge, ute i samfunnet hos velgerne? Teige vil bare få støtte av "ressurs-piratene" i Bondevikregjeringen en kort stund. Deltagerloven beskytter fremdeles fiskerne. - Den er allerede under press, og det har de siste årene haglet med dispensasjoner, skriver redaktør Gunnar Grytås i Fiskeribladet.
Kurt Bakken, en sentral fiskeritillitsmann i Nord-Norge, lover kamp dersom landsstyret i Norges Fiskarlag støtter forslaget om evige kvoter til havfiskeflåten, og vil kjempe hardt mot at Fiskarlaget skal støtte forslaget. - Da kommer jeg til å foreslå for styret i Støtt Fiskarlag at vi legger ned aktiviteten i laget til en normal situasjon er opprettet. Samarbeidsrådet Nord går i mot å innføre en ny strukturordning som gir storbåtrederne ekstra kvoter uten tidsbegrensning. Hele kystbosettingen er tuftet på at kystflåten skal ha førsteretten til ressursene, og at ressursforvaltningen skal tilpasses kystflåten. Havfiskeflåten skal være et supplement for å jevne ut råstoffleveransene i dårlige tider. Nå har man laget en ressursforvaltning og ressursfordeling hvor det i praksis er stikk motsatt, mener han.
Jeg kan for egen del si at Norges Fiskarlag slår en solid spiker inn i sin egen kiste hvis laget går inn for å gi ekstra og evige kvoter til havfiskeflåten.
Ifølge Ludvigsen tar jeg feil. Jeg tror ikke Hannesson, Grytås, Teige og Bakken og resten av fiskerinæringen tar feil.
Ludvigsen er en "ressurspirat". Hvor mye redelighet man kan forvente av ham og de andre "ressurs-piratene" som står bak Bondevik-regjeringen, oppdager man når man leser innlegget han har sendt til en rekke aviser.
