
Fredag 1. desember 1995
Finanspolitisk talsmann Odd Holten, KrF:
PROVOSERENDE OG UFORSTÅELIGE KUTTFORSLAG
-Det er en del av kuttforslagene i regjeringens salderingsproposisjon som er både provoserende og uforståelige. Det gjelder blant annet forslagene til kutt i over-føringene til kommunene og fylkeskommunene, og forslagene til kutt i kirkebudsjettet. Det sier Kristelig Folkepartis finanspolitiske talsmann Odd Holten. Regjeringens salderings-proposisjon ble lagt offisielt fra idag.
-Når regjeringen foreslår kutt i utjevningstilskuddet til kommunene med 130 millioner i forhold til det Stortinget har vedtatt, er dette stikk i strid med KrFs politikk på dette området. Vi ønsker å plusse på overføringene til kommunene, slik at de får bedre mulighet til å utføre de oppgavene de er pålagt. KrF vil også fremme forslaget fra vårt alternative budsjett om å styrke eldreomsorgen med ytterligere 500 millioner, og arbeide for å beholde adopsjonsstøtten på dagens nivå, sier Odd Holten.
Holten stiller seg også undrende til at regjeringen foreslår å kutte bevilgningene til de yrkeshemmede med 200 millioner, og kutte 430 millioner i attføringsmidlene. -Dette er de mest sårbare av de gruppene som befinner seg utenfor det vanlige arbeidsmarkedet. Regjeringen kutter med andre ord hos de svakeste blant de svake. Det er et spesielt underlig signal når det kommer fra en regjering utgått fra Arbeiderpartiet, sier han, og legger til at det samme gjelder de endringsforslag regjeringen kommer med i forhold til Kommunalbanken, der de flytter 1,1 milliard fra reservefond til statskassa.
Kristelig Folkeparti vil ikke akseptere at utgiftene på én milliard til den nye Bosnia-aksjonen tas fra forsvarsbudsjettet, understreker Odd Holten. Noe vil kunne tas fra bevilgningene til det FN-engasjementet som nå avsluttes, men det meste må kunne inndekkes på annen måte, sier han.
Odd Holten minner om at KrFs alternative budsjett har en like god balanse som regjeringens forslag, og har funnet plass til 10,6 milliarder til oljefond, selv om KrFs inndekning er litt annerledes. -Jeg registrerer at regjeringen har fulgt opp vårt forslag om å prisjustere avgiftene på alkohol og tobakk, noe som gir en inntekt på 210 millioner.
-Det er nokså provoserende at regjeringen har tatt ut igjen den økningen i kirkebudsjettet på 7,4 millioner som kom på plass under fagkomiteens arbeid, og man spør seg selvfølgelig hva regjeringens motiv kan være. De områdene som får merke kniven er kirkemusikk, sjømannsmisjonen, mellomkirkelig arbeid, etterutdanning av presten og det kirkehistoriske senteret på Bømlo. Vi kommer også til å fremme forslag om at det skal gis arealtilskudd til frikirkebygg, sier han.
Odd Holten synes det ble lagt opp til en underlig behandlingsprosedyre når lederen i regjeringspartiet onsdag kom med lekkasjer fra et budsjettdokument som ikke skulle passere statsråd før to dager senere.
-Nå foreligger altså det offisielle dokumentet, og vi kan forholde oss til det. KrF vil også i behandlingen av salderingsproposisjonen legge vårt eget alternative budsjett til grunn, understreker Odd Holten (KrF-Press/NPE).
