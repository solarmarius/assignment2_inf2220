
Dato: 26.02.04
Stortingsrepresentant Øyvind Korsberg (FrP)
FrP tar opp statlig styring av lokaldemokratiet
Fremskrittspartiet reagerer på at Regjeringen og fylkesmennene utallige ganger overstyrer lokaldemokratiet. Nå vil stortingsrepresentant Øyvind Korsberg (FrP) ta opp problemstillingen med statsråden.
- Fremskrittspartiet har lenge kjempet for at lokaldemokratiet skal få sterkere mulighet til å styre over de reelle lokaldemokratiske problemstillingene. Mange partier nøyer seg med å lokaldemokratiet styre over vanskelige økonomiske prioriteringer (ofte for saker pålagt fra staten). Samtidig ser de bort fra alle de problemstillingene relatert til for eksempel arealbruk og næringsutvikling, hvor lokalpolitikerne overstyres av fylkesmenn og staten, sier Korsberg i en kommentar.
Korsberg har varslet følgende spørsmål til Stortingets spørretime neste onsdag:
"På KS' Landsting i januar sa Jennie Johnsen, 2. nestleder i regjeringspartiet Venstre, at "Staten er lokaldemokratiets største fiende." Sett i lys av statens overstyring av lokaldemokratiet i saker som bruk av snøscooter, strandsonen, nasjonalparker og verneområder, Plan- og bygningsloven - hva vil Statsråden gjøre for å imøtekomme bekymringene som fremkommer på vegne av hans regjeringskollegaer i partiet Venstre?"
