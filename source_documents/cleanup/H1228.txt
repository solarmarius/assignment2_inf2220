
Stortinget, 26. april 2001
Oddvard Nilsen
Passasjeravgiften må fjernes
Med de store avstandene vi har i Norge er det viktig å ha et godt flytilbud til en overkommelig pris for bedrifter og vanlige forbrukere. Flyprisene i Norge er blitt urimelige høye på grunn av at stortingsflertallet har innført passasjeravgift. I 2001 er det ventet at passasjeravgiften vil tilføre en fra før velfylt statskasse om lag 1,5 mrd kr. Høyre var imot innføringen av passasjeravgiften og har siden foreslått at den skal fjernes, men uten å oppnå flertall for det.
Tidligere var passavgiften ulik på innenlands - og utenlandsruter, men ettersom dette var konkurransevridende påla ESA Norge å ha den samme avgiftssats på innenlands - og utenlandsruter. Det er verdt å merke seg at ESA på ingen måte har pålagt Norge å ha passasjeravgift, men når stortingsflertallet har vedtatt passasjeravgift fastholder ESA at den ikke må være konkurransevridende. Stortingsflertallet vedtok en felles avgiftssats for passasjeravgift som trådte i kraft 1. april, men de fleste av flyrutene i Nord-Norge er unntatt passasjeravgift. Et slikt unntak anser ESA for å være i strid med bestemmelsene om statsstøtte.
I stedet for å innføre passasjeravgift på de resterende flyrutene er tiden nå inne for å avvikle passasjeravgiften. Høyre vil i Revidert budsjett derfor foreslå at Regjeringen i neste års statsbudsjett fremmer et opplegg for avvikling av passasjeravgiften.
