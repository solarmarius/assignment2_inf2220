
Onsdag 6. juli 1994
Næringspolitisk talsmann Lars Gunnar Lie (KrF):
Pressestoff fra Kristelig Folkeparti
GEBYRKARUSELLEN KVELER SMÅVERKSEMDENE
-Frå næringskomiteen si side vert vi nøydd til å sjå nærare på dei utslaga gebyr-politikken får overfor dei små verksemdene. Den norske gebyrkarusellen vert svært dyr for desse verksemdene, og det verkar ikkje rimeleg at det skal koste like mykje å registrere i Brønnøysund-registeret ei to-mannsverksemd som ein fabrikk med tusen tilsette. Det seier Kristeleg Folkeparti sin næringspolitiske talsmann Lars Gunnar Lie.
Lars Gunnar Lie seier det er eit paradoks at ein på den eine sida ynskjer at det skal verte etablert små og mellomstore verksemder for å halde sysselsetjinga oppe, medan ein på den andre sida legg opp til ein dokument- og gebyrjungel som sjølv ein næringspolitisk Tarzan kan gå seg vill i.
-Ein- og to-mannsverksemder med små marginar risikerer at det som kunne gje overskot og grunnlag for ny-investeringar, vert borte i gebyr-sluket, seier han.
-Det er ein føresetnad for auka sysselsetjing at næringslivet kan produsere med overskot. Gjer dei ikkje det, er dei ikkje liv laga. Frå Stortinget si side må vi leggje forholda til rette slik at næringslivet kan produsere dei varene vi treng, seier han.
PRIMÆRNÆRINGAR
Som representant frå Sogn og Fjordane, kjem Lars Gunnar Lie frå eit fylke der den direkte og indirekte sysselsetjinga knytt til primærnæringane ligg svært høgt, heile 40 prosent.
-Men samstundes er Sogn og Fjordane eit fylke med fleire store industri-verksemder, knytt til smelteverks- og aluminiumsverksemd. For desse er energi- og elektrisitetsprisane eit bokstaveleg tala heitt stikkord. Eg kan vel vedgå at eg ikkje er berre glad for det vi måtte gjere med desse prisane i samband med Revidert Nasjonal-budsjett, men det er slike piller ein må svelge av og til, og eg fekk ho ned, seier Lars Gunnar Lie.
REINDIRFT
Som saksordførar for reindriftsmeldinga nøler ikkje Lars Gunnar Lie med å rekne reindrift blant primærnæringane. Han er særleg bekymra for beitetilhøva på Finnmarks-vidda.
-Vi må finne fram til ordningar som avgrensar reintalet slik at slitasjen på vidda ikkje vert meir enn ho kan tåle, seier han.
Heile næringskomiteen skal på synfaring til Finnmark i august, men Lars Gunnar Lie dreg på ei privat lita synfaring i desse dagar.
-Primært er vi i Finnmark for å vitje sonen vår som bur i Alta, men eg reknar med å få tid til litt sondering på eiga hand også, seier han.
FRÅ SENTRAL-EUROPA TIL FINNMARK
Nei-mannen Lars Gunnar Lie har fått røynsla for at det er langt frå Sentral-Europa til Finnmark.
-Den siste oppgåva mi før ferien var å vere med i Noreg sin delegasjon til Europa-rådet sin sesjon i Strasbourg. Det var ein interessant sesjon, der folketalsutviklinga var eit hovudtema. Ordskiftet dreidde seg om flyktningepolitikk, eldreutvikling og regulering av fødselstala. I samband med det siste, vart det lagt fram eit resolusjonsframlegg om abort som dei kristendemokratiske partia fekk moderert, slik at det vart meir i tråd med det vi står for. Den kristendemokratiske blokka samla seg om nokre endringsframlegg, som så fekk fleirtal, seier Lars Gunnar Lie.
Tilhøva for kurdarane var eit anna sentralt tema på Eruopa-rådsmøtet.
-Det kom sterke innlegg frå alle land unntatt Tyrkia sjølv, der Tyrkia si hand-saming av dei kurdiske parlamentarikarane vart sterkt fordømt. Eg kan jo nemne at den Europaråds-komiteen eg sit i, miljøkomiteen, nyleg avlyste ei komitéreise til Tyrkia avdi kurdiske parlamentarikarar er fengsla og er fråteken immuniteten sin, seier Lars Gunnar Lie til slutt. (KrF-Press)
