
7. mai 2001
Ranveig Frøiland
- Bred oppslutning om kvalitetsreform av høyere utdanning
- Det er bred oppslutning om de viktigste punktene i Regjeringens forslag til kvalitetsreform av høyere utdanning. Det viser dagens åpne høring i Stortingets kirke-, utdannings- og forskningskomite om stortingsmeldingen Gjør din plikt - krev din rett, sier komiteleder Ranveig Frøiland i denne pressemeldingen fra 7. mai 2001. Stortingsmeldingen er for tiden til behandling i komiteen.
- Det er bred oppslutning om de viktigste punktene i Regjeringens forslag til kvalitetsreform av høyere utdanning. Det viser dagens åpne høring i Stortingets kirke-, utdannings- og forskningskomite om stortingsmeldingen Gjør din plikt - krev din rett, sier komiteleder Ranveig Frøiland. Stortingsmeldingen er for tiden til behandling i komiteen.
I den åpne høringen deltok en rekke representanter fra universitets- og høgskolerådet, studentorganisasjoner, fagbevegelse og NHO.
- Det er bred enighet om at høyere utdanning fortsatt skal være offentlig styrt. Når det gjelder studiefinansiering, gradsstruktur, avtaler mellom student og institutt og ansettelse av instituttbestyrer og dekan, er det bred oppslutning om Regjeringens forslag i fagmiljøene. Dette er først og fremst gledelig for studentene, som med Regjeringens forslag vil få en kraftig økning i utdanningsstøtten og mer kvalitetsorientert og effektiv læring, sier Frøiland.
Regjeringen foreslår at utdanningsstøtten økes til 80.000 kr årlig i form av høyere stipend, noe som vil bidra til at studentene kan bruke mer tid på studier og mindre tid på ekstrajobbing. Studieåret skal utnyttes bedre, og det blir mer fokus på kvalitet i undervisningen. Den gamle cand.mag.-graden blir erstattet med en bachelor-grad på tre år, og den høyere graden (master) får en varighet på to år.
- Reformen vil legge forholdene bedre til rette for studentenes læring og gjennomføring av studiet, både i forhold til kvalitet og økonomi. Institusjonene skal være forpliktet til å gi et godt tilbud og god oppfølging. Samtidig skal den enkelte student ha klarere forpliktelser i forhold til gjennomføring og fremdrift av studiet. Slik vil vi gjenreise heltidsstudenten, sier Ranveig Frøiland.
