
16. februar 2001
Astri Aas Hansen
- Vi må bekjempe vold mot kvinner
- I fjor ble det anmeldt 555 voldtekter, 19 prosent flere enn året før, og 126 voldtektsforsøk, en økning på hele 48 prosent, viser tall fra Statistisk sentralbyrå. På tross av rekordhøye anmeldelser, regner en med at bare et mindretall av voldtektene faktisk anmeldes. Over 70 prosent av voldtektsanmeldelsene henlegges. Bare en prosentdel ender i domfellelse, skriver Astri Aas-Hansen, nestleder i Arbeiderpartiets kvinnebevegelse, i dette @-kvinnebrevet fra 16. februar 2001.
I fjor ble det anmeldt 555 voldtekter, 19 prosent flere enn året før, og 126 voldtektsforsøk, en økning på hele 48 prosent, viser tall fra Statistisk sentralbyrå. På tross av rekordhøye anmeldelser, regner en med at bare et mindretall av voldtektene faktisk anmeldes.
Over 70 prosent av voldtektsanmeldelsene henlegges. Bare en prosentdel ender i domfellelse.
Hvilket signal gir dette til alle kvinner? Vold mot kvinner er ikke så farlig. Uansett kan du ikke regne med å bli trodd. Ikke anmeld det. Glem det! Av hensyn til deg og din familie.
Slik blir ansvaret plassert hos kvinnen. Vold og voldtekter forblir et privat problem for den enkelte kvinne. Men det er det ikke! Dette er et alvorlig samfunnsproblem. Vold mot kvinner skal aldri aksepteres, men bekjempes. En viktig forutsetning for at volden mot kvinner skal kunne bekjempes på en effektiv måte, er at vi tar i bruk et bredt spekter av virkemidler. Både det forebyggende arbeidet og støtteapparatet rundt voldsutsatte kvinner må styrkes. Samtidig er et skarpt lovverk viktig for å markere at samfunnet tar avstand fra og reagerer sterkt mot all form for vold mot kvinner. Et skarpt lovverk er også viktig for å øke tryggheten for voldsofre.
Ap har gått inn for en rekke endringer i straffelovens bestemmelser om seksualforbrytelser, for å styrke kvinners vern mot seksuelle overgrep. Disse endringene blir vedtatt i Stortinget våren 2000:
· Straffelovens voldtektsbestemmelse er utvidet. Også den som skaffer seg seksuell omgang ved annen truende atferd og den som har seksuell omgang med noen som er bevisstløs eller av andre grunner ute av stand til å motsette seg handlingen, skal dømmes for voldtekt. Det samme skal den som tvinger en annen til å foreta overgrep på seg selv.
· Grov uaktsom voldtekt er kriminalisert. Ikke bare den som skjønte at han tvang eller truet en annen til seksuell omgang, men også den som burde skjønt det, skal dømmes for voldtekt.
· Straffelovens bestemmelse om misbruk av stilling er utvidet slik at det er enklere å strafforfølge personer som misbruker stilling, avhengighetsforhold eller tillitsforhold til å skaffe seg sex.
· Injurielovgivningen er endret. Den som anmelder et påstått overgrep skal ikke kunne dømmes til å betale erstatning til den som påstås å være overgriper, med mindre anmelderen burde skjønt at han ikke var overgriper.
Ap mener at de aller fleste som dømmes for å ha begått seksualforbrytelser, får en alt for mild straff. Ap mener derfor at domstolene bør skjerpe straffeutmålingen.
I tillegg til at lovverket gjøres strengere, må hjelpen og støtten til de som utsettes for kriminelle handlinger bygges ut. Politiets arbeidsmetoder må rettes inn mot å avdekke og dokumentere hjemmevold, og rutinene for registrering og rapportering må bedres. Alle politidistrikt skal ha god kompetanse i forhold til seksuelle overgrep og familievold. Ap vil at de rettslige prosessene i forbindelse med voldtektssaker skal gjennomgås. Vi vil sikre at den praksisen som følges ikke oppleves unødig byrdefull for den fornærmede. Vi vil heve kompetansen om voldtekter og konsekvensene av overgrep blant alle typer fagpersonell, både innenfor politi, helsevesen og i andre instanser som skal yte støtte og hjelp.
Ap ønsker at det skal være rutiner for volds- og voldtektsmottak ved alle legevakter. Det må legges vekt på dokumentasjon av skader, og den som er blitt rammet, må settes i kontakt med andre hjelpeinstanser som krisesenter, barnevern og politi. Vi vil at det over hele landet skal finnes et tilfredsstillende tilbud om krisesenter.
Den viktigste siden er likevel forebyggingen. Hvordan kan vi hindre at kvinner blir utsatt for vold? Her er det avgjørende at også menn kommer på banen, viser seg som ansvarlige personer og tar avstand fra vold og trakassering av kvinner. At menn sier at det ikke bare er kvinners ansvar å si nei. At også menn reagerer på menns uakseptable adferd. Når andre menn misbruker sin makt eller sin stilling. I bekjempelsen av vold mot kvinner må menn vise seg som våre allierte.
