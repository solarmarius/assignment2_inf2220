
14. mai 2001
Thorbjørn Jagland
J@glandbrev
- Det eneste som kan hindre en utvidet konflikt nå i Makedonia er en fler-etnisk dialog og politisk samarbeid, hånd i hand med imøtegåelse av de legitime krav fra den betydelige albanske minoriteten i landet. Problemstillingene ligner på hverandre i Midt-Østen og på Balkan. Mangel på dialog og tillit skaper fiendeskap, skriver Thorbjørn Jagland i dette @-brevet fra 14. mai 2001.
Jeg befinner meg nå i Kosovo. Hit har jeg kommet etter å ha besøkt Midt-Østen og deltatt på et nettverksmøte i Jordan, bestående av likesinnede land som arbeider for å fremme menneskerettigheter og menneskelig sikkerhet. Canada og Norge gikk i spissen for å danne dette nettverket. Forløperen var våre to lands arbeid for å få istand konvensjonen om antipersonellminer.
Jerusalem og Gaza by var åsted for møte med begge parter i Midt-Østen konflikten. Temaet var den nylig avlagte rapporten fra Mitchell-komiteen, eller fact-finding-komiteen som ble oppnevnt av president Clinton og FNs generalsekretær etter toppmøtet i Sharm el sheik i oktober i fjor. Toppmøtet ble holdt for å få slutt på volden som startet på tempelplassen 28. september. Komiteen representerer således det internasjonale samfunn, og rapporten har, lenge før den er offentliggjort, allerede fått bred støtte fra samtlige europeiske land.
Mitchell-rapporten er nå mottatt av begge parter. Palestinerne er svært fornøyde, israelerne noe tilbakeholdne. Partene skal innen 15. mai levere sine skriftlige kommentarer til USAs president. Deretter skal han og Kofi Annan publisere sine kommentarer. For tiden driver jeg og de andre medlemmene av komiteen et intenst arbeid for å samle støtte til rapporten. Den representerer sannsynligvis en siste sjanse til å unngå en dramatisk forverring av konflikten.
Man må være klar over at de sosiale forholdene i de palestinske områdene forverres dag for dag. Under disse forhold rekrutteres stadig nye ungdommer til steinkasting og selvmordsaksjoner. Stadig mer våpen kommer inn til Gaza til de mer ytterliggående gruppene. Situasjonen er i ferd med å komme ut av kontroll.
Derfor haster det. Dersom partene lar den anledning som Mitchell-rapporten har gitt dem, og som bygger opp om det egyptisk/jordanske initiativ gå fra seg, er det vanskelig å se at en alvorlig konfrontasjon kanskje med regionale virkninger kan unngås.
Fra Tel-Aviv reiste vi til Jordan for å møte delegasjoner fra 13 land til diskusjoner rundt problemstillingen enkeltmenneskets sikkerhet - human security - som er blitt et internasjonalt begrep etter at nettverket har satt det på dagsordenen. Der man tradisjonelt har tenkt på sikkerhet ensbetydende med sikkerhet for staten, der ser vi nå behovet for å fokusere mer på enkeltmenneskets situasjon og sikkerhet innenfor staters grenser. Ikke uten grunn når vi vet at 90 prosent av alle konflikter i verden foregår intern i statene, mellom folkegrupper eller mellom nasjonale/lokale myndigheter og en eller flere minoriteter.
Derfor må vi nå etterspørre en bredere strategi for å skape fred. Dagens konfliktbilde tvinger oss til å innse at det er etter man har fått i stand våpenhvile at det virkelige arbeidet begynner. Det er da man skal rydde miner og få håndvåpen under kontroll. Det er da man skal demilitarisere og re-integrere soldater. Det er da det sivile samfunn skal opp på fote, og institusjonsbygging og demokrati står på dagsorden.
Det er dette det internasjonale samfunn forsøker i Kosovo. KFOR-styrkene garanterer sikkerhet for innbyggerne. Oppgavene spenner fra å skyte løshunder som representerer en stor fare for særlig barna, til å rulle opp kriminell aktivitet og å kjøre serbiske barn til skolen slik at de unngår trakassering fra albanerne.
FN står for rene politioppgaver og oppbygging av sivile institusjoner. De frivillige organisasjoner står for humanitær hjelp og langsiktige utviklingsprosjekter.
Utfordringene for Kosovo er mange. Kjernespørsmålet er Kosovos framtidige status: Uavhengighet og etablering av egen stat eller fortsatt å være en del av Jugoslavia med utstrakt selvstyre. Det internasjonale samfunn bygger på sikkerhetsrådets resolusjon 1244 - altså den siste løsningen. Første skritt er å holde provinsvalg slik at demokratisk valgte politikere kan overta styringen av provinsen. På mitt møte med FNs representant i Pristina i dag, opplyste han at han i kveld vil erklære på fjernsyn at rammeverket for å holde valg på provinsforsamling vil bli underskrevet i morgen og at valgdato også blir kunngjort i den samme fjernssynstalen.
Jeg reiser i skrivende stund til Beograd. En viktig oppgave nå er det å få serberne til å delta i valgene slik at den nye politiske forsamlingen blir representativ. Dette vil jeg formidle klart til lederne i Beograd. Dette er den eneste måten å sikre et multietnisk Kosovo. Norge har på grunn av historiske tradisjoner og hjelp vi gav til opposisjonen i Jugoslavia under valget i fjor, gode kontakter til de nye lederne i Beograd. Jeg vil derfor legge stor vekt på å få lederne der til å gi et klart signal til den serbiske befolkningen om å delta i valgene. Også i den delte byen Mitrovica vil jeg oppfordre de serbiske lederne til å gjøre mer for å få den serbiske befolkningen til å gå inn i en dialog.
Også i Makedonia er forholdene svært spent. Mangel på rettigheter og deltakelse for den albanske befolkning har splittet den albanske minoriteten og de makedonske myndighetene. Denne splittelsen har de siste ti-årene vært synlige på den politiske arena. Nå har konflikten fått albanske ekstremister til å ta til våpen - det er fare for at spenningen sprer seg til områdene rundt.
Det er nødvendig med fasthet overfor ekstreme albanske grupper, men igjen; man må se på årsakene. Det eneste som kan hindre en utvidet konflikt nå i Makedonia er en fler-etnisk dialog og politisk samarbeid, hånd i hand med imøtegåelse av de legitime krav fra den betydelige albanske minoriteten i landet.
Problemstillingene ligner på hverandre i Midt-Østen og på Balkan. Mangel på dialog og tillit skaper fiendeskap.
