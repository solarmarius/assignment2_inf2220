
12. august 1999
Norske offshoreselskaper vil drive oljeutvinning
Kristelig Folkeparti positiv til nye aktører på sokkelen
Både Aker Maritime og UMOE olje&gass har nylig presentert planer der de vil søke myndighetene om å få delta i utprøving og drift av produksjonsanlegg av olje på små felt på norsk sokkel.
- En slik utvidelse av forretningsområdet til norsk verkstedsindustri kan bety en bedre utnyttelse av oljereservene samtidig som det vil sikre sysselsettingen og hindre tapping av viktig kompetanse i selskapene. Kristelig Folkeparti er derfor positiv til selskapenes planer. Det sa KrFs nestleder, stortingsrepresentant Einar Steensnæs på en pressekonferanse i Haugesund torsdag.
- Norsk sokkel er nå inne i en mer moden fase der det er små og mellomstore funn som dominerer. Mellom 150 og 200 mindre funn er det ikke gjort utbyggingsvedtak om. Med varierende oljepriser og en teknologi som er utviklet for å ta ut olje i større reservoarer, blir mange lisensbelagte felt liggende uvirksomme over lengre tid. Dette er dårlig ressursutnyttelse, sa Steensnæs.
Det vil være interessant å slippe til også mindre selskaper med nødvendig kapital og kompetanse som er interessert i å ta ut oljereservene i små felt og drive haleproduksjon (restproduksjon) når konvensjonelt utstyr har tatt ut hovedmengden av olje i de større feltene. Både Aker Maritime og UMOE olje&gass har bred erfaring i produksjon av oljeinstallasjoner, og selskapenes planer er derfor svært interessante, sa Steensnæs.
KrFs nestleder minnet også om at Regjeringen har satt av 100 mill. kr til prosjektrettet teknologiutvikling i petroleumssektoren. Disse midlene må kunne brukes i denne sammenheng, mente Steensnæs. Dette vil kunne utvikle selskapenes kompetanse til å presentere løsninger også for et internasjonalt marked.
Situasjonen for den oljerettede verkstedsindustrien er for tiden vanskelig. Inntjeningen har vært dårlig. Utover høsten er det varslet nye permitteringer, og flere verft er planlagt for salg og utflagging. Et nytt forretningsområde innenfor utvinning av små felt, utprøving av produksjonsanlegg og haleproduksjon vil gi nye muligheter og sikre viktig sysselsetting og hindre at verdifull kompetanse forsvinner ut av bedriftene.
- Dette er viktige momenter for Kristelig Folkepartis positive holdning, sa Einar Steensnæs på pressekonferansen i Haugesund.
