
Nr. 24 - 1. september 2003
Valkampinformasjon fra Arbeiderpartiet
Fortsatt utdeling av importerte roser
Etter mandagens møte med Primaflor, grossisten for en vesentlig del av rosene til valgkampen, har Arbeiderpartiet besluttet å fortsette med utdeling også av importerte roser. Samtidig oppfordres alle rose-importører til å melde seg inn i Initiativet for Etisk Handel.
- I møtet kom det fram at grossisten selvsagt var like opptatt av å overholde internasjonale regler for slik import som Arbeiderpartiet, sier kontorsjef Karl Erik Høegh.
I Zambia, som har en arbeidsledighet på over 70 prosent, er roseproduksjon en viktig eksportartikkel. - Zambia er også ett av Norges hovedsamarbeidsland for bistand, og det er derfor viktig at vi importerer fra dem det de kan produsere, for eksempel roser, tekstiler og fiskevarer, påpeker Høegh.
Arbeiderpartiet og importøren er enige om at en bør satse på flere tiltak for ETISK HANDEL, også av roser. Ideen om forbruk for rettferdighet bygger på den grunnleggende tanke at arbeiderne i de første leddene i produksjonskjeden skal få anstendige lønninger, og at det gjennom produksjon og handel skapes positive ringvirkninger, og utviklingseffekter i lokalsamfunnet. Å øke andelen rettferdig handel er derfor en bedre måte å hjelpe på enn å nøye seg med tradisjonell u-hjelp.
- I møtet i dag oppfordret vi Primaflor til å slutte seg til Initiativ for Etisk Handel som ble etablert i november 2000 av Handels og Servicenæringens Hovedsorganisasjon (HSH), COOP Norge, LO og KirkensNødhjelp, opplyser Høegh. Målsettingen er å legge til rette for at norsk import skal bidra til sunn sosial og økonomisk utvikling i opprinnelseslandene. Arbeiderpartiet vil også oppfordre de andre blomsterkjedene i Norge som Interflora, Floriss med flere, også å slutte seg til Initiativ for Etisk Handel.
- De importerte rosene Arbeiderpartiet har kjøpt, er sertifisert gjennom den internasjonale miljøordningen MPS som også stiller krav om sosiale forhold. De siste dager oppslag har vist oss at denne sertifiseringen ikke er bra nok, spesielt i forhold til de ansattes arbeidsvilkår. Vi vil derfor be regjeringen jobbe for å styrke kravene til sertifisering.
Norsk LO har samarbeid med Zambisk fagbevegelse, og vi vil i sammen med disse ta et initiativ til at forholdene til arbeiderne på rosefarmene settes under lupen. På bakgrunn av dette å de forsikringer vi har mottatt av importøren vil Arbeiderpartiet dele ut roser, også importerte, i framtida, sier kontorsjef Karl-Erik Høegh.
Trenger du mer informasjon?
Fra 11. august til 15. september skal alle henvendelser til Arbeiderpartiet sentralt rettes til partikontoret som videreformidler din henvendelse til riktig person. Dette er en ordning som skal sikre deg best mulig service uansett hva det gjelder og på hvilket tidspunkt du tar kontakt. Partikontoret har ordinært telefonnummer 24 14 40 00, men fra og med 11. august til og med 15. september kan du få kontakt med partiet fra kl. 05.00 til kl. 23.30 dersom du ringer 24 14 41 00. På vår hjemmeside finner du blant annet valgkamprelaterte nyheter, aktiviteter og reiserute for blant andre Jens Stoltenberg.
Hilsen
Arbeiderpartiet
