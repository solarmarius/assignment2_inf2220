
2003
Nordland Høyre
Fylkesvalgprogram 2003-2007
Verdigrunnlag
HØYRE vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et nasjonalt og internasjonalt samarbeid. (Høyres formålsparagraf)
HØYRE bygger sin politikk på tillit til det enkelte menneske, personlig ansvar og valgfrihet. Trygghet for den enkelte krever spredning av makt, vern om eiendomsretten, bevaring av natur og miljø, gode vilkår for verdiskapning og vern av varige verdier.
HØYRE tror på fremskritt gjennom enkeltmenneskers prøving og feiling fremfor tilpasning til en sentralstyrt visjon eller til politiske vedtak om hvordan fremtiden skal bli. HØYRE ser med glede på det mangfoldige samfunn hvor vi er forskjellige både i utseende, kultur, livssyn og i de valg vi foretar i det daglige liv som enkeltmennesker.
Overordnede mål
NORDLAND HØYRE går til valg på fire hovedprinsipper:
Nordland fylkeskommune skal løse sine viktigste oppgaver først: Utdanning, samferdsel og rollen som regional næringsutviklingsaktør i partnerskap med kommuner, næringsliv, SND og andre regionale aktører.
Det viktigste er at oppgavene blir gjort på en god måte, når du har behov for tjenesten, ikke hvem som utfører den. Derfor vil HØYRE modernisere fylkeskommunen og kvalitetssikre tjenestene gjennom konkurranseutsetting.
HØYRE ønsker å gi mer valgfrihet til den enkelte innbygger. HØYRE vil arbeide for økt valgfrihet innenfor utdanning og for fritt skolevalg.
HØYRE vil flytte makt og innflytelse fra det offentlige til innbyggerne. Brukerstyring og medvirkning i beslutningsprosessene vil bli videreutviklet.
Nordland - en del av Europa
Norge vil i økende grad måtte forholde seg til Europa og et utvidet og styrket EU-samarbeid. EØS-avtalen innebærer at Norge importerer EU-lovgivning uten at Norge får delta i utformingen. Dette er et demokratisk problem. Det er bare ved medlemskap i EU at Norge kan ha innflytelse på lovgivningen.
HØYRE vil arbeide for at Norge blir medlem av EU så raskt som mulig. Integrasjonen i EU og utvidelsen av unionen gjør at Norge risikerer å bli satt utenfor enda flere viktige beslutninger. EØS-avtalen er ikke tilstrekkelig til å ivareta Norges interesser og innflytelse i Europa. Inntil Norge er blitt medlem av EU, er det likevel viktig at EØS-avtalen ikke svekkes, og at Norge i større grad retter norske utenrikspolitiske ressurser inn mot å påvirke beslutningene i EU og EØS.
En stadig mer globalisert verden vil også prege utviklingen i Nordland i fremtiden. Derfor er det svært viktig at Nordland engasjerer seg i internasjonalt arbeid. Arbeidet mot Nord-vest Russland må videreføres. Samtidig må Nordland knytte seg sterkere opp mot Europa. En sterkere tilknytning til EU vil være en klar fordel for videre utvikling av Nordland.
Det internasjonale engasjement skal fremme befolkningens trivsel og sikkerhet. Det skal også bidra til økt nærings- og kompetanseutvikling i vårt nærområde.
Nordland Høyre vil:
arbeide for at Norge blir medlem i EU.
få avklart grensedragningene i Barentshavet.
innføre et enklere system for bruk av russisk arbeidskraft.
arbeide for å få et bedre næringslivsrettet samarbeid i Nord-vest Russland og de baltiske landene.
Den fylkeskommunale drift
HØYRE går primært inn for avvikling av fylkeskommunen. Før det endelige vedtaket om å avvikle fylkeskommunen blir en realitet, vil HØYRE jobbe for å redusere antall fylkestingsrepresentanter til et lavest mulig nivå. Dette gjøres for å redusere utgiftene til politisk virksomhet i takt med reduksjonen av de fylkeskommunale ansvarsområdene.
Inntil så skjer forvalter fylkeskommunen store ressurser på vegne av befolkningen. HØYRE ønsker at disse ressursene skal forvaltes best mulig og gjør i dette programmet rede for den utviklingen vi ønsker fylkeskommunen skal ha videre.
Fylkeskommunens tilbud skal imøtekomme befolkningens behov. Dette krever stram økonomistyring og disponering av ressursene der behovet til enhver tid er størst. Fylkeskommunen skal ha en drift som har kvalitet, effektivitet og nøkternhet i alle ledd. Overfor befolkningen skal fylkeskommunen fremstå som en serviceinstitusjon. Det viktigste for HØYRE er ikke hvem som produserer tjenestene, men at kvaliteten er god og at brukerne har mulighet til å påvirke hvordan tjenestene skal være. I tillegg er det viktig at tjenestene produseres så effektivt som mulig slik at innbyggerne får mest mulig ut av felles ressurser.
Nordland HØYRE vil åpne for at fylkeskommunale virksomheter kan gå over til selvstendige enheter, for eksempel organisert som stiftelser eller aksjeselskap. Bl.a. videregående skoler kan organiseres som selvstendige virksomheter.
Nordland Høyre vil:
føre en ansvarlig og nøktern økonomisk politikk.
vri ressursbruken fra administrasjon til tjenesteyting.
redusere antall helttidspolitikere og fylkestingsrepresentanter.
prioritere drift av nødvendige og lovpålagte oppgaver.
føre en aktiv politikk overfor sentrale myndigheter.
konkurranseutsette egnede tjenester.
åpne for at fylkeskommunale virksomheter kan organiseres som selvstendige enheter.
Fylkeskommunens ansatte
De ansattes kompetanse er fylkeskommunens største ressurs. For HØYRE er det viktig at de ansatte også opplever dette og blir satt pris på. Nordland HØYRE vil at fylkeskommunen skal føre en profesjonell personalpolitikk, der det bl.a. legges vekt på:
oppfølging og videreutvikling av personalpolitiske retningslinjer.
gode tilbud om karriereplanlegging, opplæring og etterutdanning.
medbestemmelse og trivsel på arbeidsplassen.
åremålstilsetting i ledende stillinger.
Nordland fylkeskommune som regional utviklingsaktør
Rammen for "den nye fylkeskommunen" er gitt i St.meld.nr. 19 (2001-2002): Fylkeskommunen - en sentralt aktør i regionalt partnerskap.
Regjeringen ønsker at fylkeskommunen skal bli fornyet og styrket i rollen som regional utviklingsaktør. Fokus må derfor flyttes fra styring og kontroll til en utviklingsrolle for fylkeskommunene basert på partnerskap og samarbeid. Fylkeskommunene skal gis økt myndighet i forvaltningen av distrikts- og regionalpolitiske virkemidler. Fra før har fylkeskommunene et betydelig ansvar innenfor videregående opplæring, samferdsel, kultur og regional planlegging, som er viktige for regional utvikling.
Fylkeskommunen har en viktig ombudrolle på vegne av innbyggerne i fylket som berettiger samhandling med alle private, offentlige og frivillige aktører. Fylkeskommunen vil få større frihet til å foreta vurderinger basert på lokale og regionale forhold. De vil få ansvaret for å prioritere mellom formål og være generelt førende for SND's innsats på regionalt nivå. For SND innebærer forslaget at føringene i sterkere grad vil komme fra fylkeskommunen i stedet for fra staten.
HØYRE vil videreutvikle samarbeid og partnerskap med næringsliv, høyskoler og SND. Fylkeskommunen har fått større handlingsrom og skal selv fordele midlene til ulike formål. Dette gir større frihet, men også større ansvar. HØYRE vil utføre dette lederskapet gjennom en felles forståelse av hvordan regionale utfordringer skal møtes.
Landsdelsutvalget må rustes opp til et mer slagkraftig politisk organ.
Nordland Høyre vil:
tenke samordning mellom ulike aktører i næringsutviklingsarbeidet.
skape legitimitet og eierskap til regionens samlede utfordringer.
lytte for å forstå andre aktørers behov, spesielt næringslivets.
være pådriver for utlokalisering av statlige arbeidsplasser.
ha fokus på strategier og langsiktige utviklingsoppgaver mer enn på enkeltprosjekt.
at fylkeskommunen skal ha en utviklerrolle i partnerskap med kommuner og private og offentlige aktører.
stimulere til kommunesammenslåinger og samtidig bidra til økt interkommunalt samarbeid.
delta i nasjonale nettverk og samarbeide over fylkesgrensene - Landsdelsutvalget vil her ha en viktig rolle.
Næringsliv - verdiskapning - økonomisk vekst
Grunnlaget for vårt næringsliv ligger i de rammebetingelser som til enhver tid eksisterer. Den fremtidige verdiskapningen i Nordland bygger på foretaksomhet og innsatsvilje i et mangfold av store og små bedrifter.
Nordland må fremstå som et attraktivt fylke for investeringer og utvikling av nye ideer og virksomheter. Verdiene næringslivet skaper, er grunnlaget for samfunnets velstand. For å bidra til økt nyskapning må det frigjøres ressurser, både i form av arbeidskraft og kapital, fra offentlig og privat sektor. Enkeltpersoners initiativ og tiltakslyst er grunnleggende for å sikre vekst og fornyelse både av næringsliv og samfunn. For at næringspotensialet i hele fylket skal kunne tas i bruk, er det en forutsetning at nye kommunikasjonsløsninger er tilgjengelige, eksempelvis bredbånd.
Nordlands rike naturressurser danner sammen med den verdiskapning som skjer i næringslivet, det økonomiske fundament for vår felles velferd.
Et godt arbeids- og næringsliv er en forutsetning for å kunne beholde og videreutvikle velferdsnordland.
Det er gjennom vårt eget arbeid i bedrifter av ulike slag at vi skaper overskudd som kan brukes i det offentlige tjenestetilbud. Bedriftsbeskatningen bør derfor i større grad enn i dag tilfalle hjemstedskommunen.
Nordland Høyre vil:
legge til rette for et lønnsomt næringsliv ved å påvirke den sentrale skatte- og avgiftspolitikken. Det skal lønne seg å arbeide, både for den enkelte og for bedriften.
forenkle regelverket for de som vil skape nye bedrifter eller utvide eksisterende.
bedre samspillet mellom fylkeskommunen og næringslivet når det gjelder utdanning og lærlingeordning.
målrette fylkeskommunens støtteordninger hvor hovedsiktemålet er å redusere avstandskostnadene, f.eks. gjennom forsert utbedring av "flaskehalser" på veinettet og generelle utbedringer av stamveinettet.
stimulere til nettverksbygging innen næringslivet og mellom næringsliv og offentlig virksomhet i Nordland.
arbeide for at SND i større grad tilpasses fylkets næringsstruktur med mange små bedrifter.
arbeide for at både store og små kommuner skal være aktuelle for lokalisering av nye enheter ved rasjonalisering av offentlige arbeidsplasser ved hjelp av IT.
legge til rette for opprettelse av næringshager slik at vi oppnår en styrking av kompetanseorientert virksomhet og arbeidskraft i distriktene og skaper en arena for unge etablerere.
stimulere til bedre service i statlige, fylkeskommunale og kommunale virksomheter, ved effektivisering av informasjon til innbyggere og næringsliv, blant annet ved etablering av samlokaliserte servicetorg og IT-løsninger.
arbeide for at ved frivillige kommunesammenslåinger beholder kommunene selv den økonomiske gevinsten dette gir.
tilrettelegge slik at offentlige og private bedrifter får tilgang til bredbånd.
bidra til etablering av flere kompetansearbeidsplasser i fylket.
arbeide for lokalisering av statlige arbeidsplasser til Nordland.
satse på at den kraftkrevende industrien kan videreutvikles ved å sikre stabil forsyning og konkurransedyktige rammevilkår.
satse på at mineralressursene i fylket blir brukt med tanke på å legge grunnlaget for industriell virksomhet.
Fiskeri og havbruk
Nordland fylke er i dag landets største fiskerifylke og et av landets viktigste oppdrettsfylker. Over tid opplever fiskerne og industrien store variasjoner i rammevilkårene som følge av forhold som de ikke har kontroll over. Nordland HØYRE mener at aktørene i næringen må få størst mulig forutsigbarhet i forhold til egen drift. Dette gjelder spesielt kommunikasjoner, tilgang til arbeidskraft, riktig og god utdanning, kvoter, råstoff og tilgang på kapital.
Fiskeriforskningen må i større grad samarbeide med fiskeindustrien i Nordland for å utnytte det potensialet som ligger i næringen. Dette vil gi industrien rask tilgang til ny teknologi, noe som er et konkurransefortrinn for fiskeindustrien.
HØYRE vil arbeide for å videreutvikle Nordland som Norges ledende fiskerifylke, med en variert fiskeflåte, internasjonalt konkurransedyktig fiskeindustri og en havbruksnæring som stadig tar i bruk nye muligheter innenfor teknologi og oppdrett.
En overordnet målsetning i det fylkespolitiske arbeid er å sikre kontroll med ressursuttak og bevaring av fiskeressursene. Dette må sikres gjennom internasjonale avtaler.
Oppdrett er en fremtidsrettet næring som gir store muligheter for fylket. Nordland HØYRE vil derfor bidra til at oppdrettsnæringen får gode rammevilkår . Nordland HØYRE vil arbeide for at forskningen på nye arter som egner seg for oppdrett intensiveres.
Med vår langstrakte kyst og geografiske plassering ligger forholdene ypperlig til rette for fortsatt vekst og økt verdiskapning, både innenfor tradisjonell fiskerinæring og havbruk.
Nordland Høyre vil:
legge til rette for en fornuftig utnyttelse av naturressursene.
være pådriver for modernisering av fiskeflåten og arbeide for bedre finansiering av fiskefartøy.
arbeide for at Nord-Norge blir en region med henblikk på kjøp og salg av fiskefartøy med kvoterettigheter.
iverksette eget informasjons- og rekrutteringsprogram for å sikre at flere ungdommer ser mulighetene og søker seg til fiskerirelaterte utdanninger innenfor videregående skole og høyskole/universitets nivå.
arbeide for aktiv bruk av rekrutteringskvoter for å sikre ungdom adgang til næringen.
bedre forholdene for samarbeid mellom fiskeri, havbruk, undervisning og forskningsmiljø.
stimulere til bruk av nye forskningsresultater og FOU-kontrakter i alle ledd av næringen.
sikre større tempo i utbyggingen av fiskerihavner i takt med utviklingen i fiskeflåten.
utvikle fylkets større fiskerihavner slik at de kan møte fremtidens krav i forhold til EØS-regler, effektive transportløsninger og næringens behov.
påvirke sentrale myndigheter for å unngå at EØS-reglene gir urimelige tilpasningskrav for næringslivet.
legge til rette for at biprodukter blir ilandført og videreforedlet.
arbeide for å belyse problemstillinger knyttet til introduserte arter som har etablert seg i våre områder (f.eks. kongekrabbe og kråkeboller) og balansen i det biologiske mangfold.
Landbruk
Landbruket er en av fylkets viktigste næringer og basis for bosettingen i mange bygdesamfunn. Landbruket er en viktig næring i Nordland, både som ren primærnæring og gjennom de arbeidsplasser som kommer i tilknyttede næringer. Jordbruket er tillagt et betydelig ansvar for bosetting, biologisk mangfold og matvaresikkerhet, samt bevaring av kulturlandskapet.
HØYRE vil gi landbruket vekstmuligheter, slik at Nordland også i fremtiden skal ha et sterkt og konkurransedyktig landbruk med gode rammevilkår.
Landbrukspolitikken styres i stor grad av sentrale politiske beslutninger. Fylkeslandbruksstyret har imidlertid innflytelse på praktiseringen av viktige lovregler og landbrukspolitiske virkemidler. Nordland HØYRE vil styrke eiendomsretten i landbruket, og vil derfor liberalisere reglene for omsetning av landbrukseiendommer. I fylkeslandbruksstyret vil vi arbeide for at kjøper og selger av slike eiendommer får avgjøre kjøpesummen.
HØYRE vil arbeide for at lokal administrasjon i kommunene skal overta forvaltningen av våre naturgitte fortrinn, i stedet for statlige land- og skogbruksbyråkrater.
Nordland Høyre vil:
profilere våre naturgitte fortrinn: ren natur, rent vann og ren luft.
arbeide for omstilling gjennom satsing på nye produkter, produktutvikling og eksport.
videreutvikle næringer som kan kombineres med jordbruk, f.eks. bygdeturisme.
målrette bruken av bygdeutviklingsmidlene for å skape grunnlag for økt sysselsetting og lønnsomhet i bygdenordland.
at hagebruk og gartnernæring må gis vilkår som kan øke produksjonen og bedre lønnsomheten.
øke satsingen på skog som næring.
at eiendomsretten og frivillige avtaler prioriteres i konsesjons- og jordlovsaker.
arbeide for større innflytelse for lokale folkevalgte organer i forhold til statlige landbruksbyråkrater.
opprettholde en variert bruksstruktur.
arbeide for snarlig innføring av Fjelloven i Nordland.
arbeide for etablering av gårdsbarnehager.
at reindriften utvikles til en næring basert på en forsvarlig ressursforvaltning.
at det etableres en lærlingeordning for reindriftsnæringen i Nordland.
Reiseliv/Turisme
Reiseliv har de siste årene vært satsingsområde, og er blant næringer i fylket som representerer et stort potensiale for nye aktiviteter og arbeidsplasser. I Nordland finnes natur- og opplevelsesmuligheter, som i økende grad etterspørres i andre deler av verden. HØYRE vil legge forholdene til rette for en høy kapasitetsutnyttelse av nye og eksisterende reiselivsanlegg og gjøre Nordland til et enda mer attraktivt turistfylke, samtidig som kultur og natur bevares.
Gjennom tiltak som fører til økt etterspørsel og tilrettelegging for nyetableringer, vil HØYRE videreutvikle reiseliv som satsingsområde. HØYRE ønsker videre satsing på å bygge merkevaren "Nordland" nasjonalt og internasjonalt. Stamveinettet og gode kommunikasjoner for øvrig er viktige forutsetninger for reiselivet.
Nordland Høyre vil:
profilere Nordland som reisemål i nasjonal og internasjonal sammenheng.
arbeide for å utvide produktspekteret innenfor næringen.
støtte tiltak for økt lønnsomhet i næringen gjennom sesongutvidelse og helårsturisme.
støtte private initiativ og samarbeidstiltak for utvikling av tilbud innen aktivitets- og opplevelsesturisme.
bedre utnyttelsen av hurtigruten i kombinasjon med reiselivstilbud i fylket.
arbeide for økt kapasitet på kortbanenettet for å imøtekomme reiselivsnæringens behov.
høyne kompetansen gjennom økt satsing på utdanning, og dermed bidra til kvalitetsheving i alle ledd i næringen.
Energi
Nordland er landets største kraftfylke og har store olje- og gassressurser på sokkelen. Næringen har et stort potensiale for Nordland. For Nordland HØYRE vil det være en overordnet målsetting at utnyttelsen av disse ressursene i størst mulig grad danner grunnlag for aktivitet og næringsutvikling i fylket og på den måten kommer innbyggere og næringsliv til gode.
I forbindelse med at oljeutvinning kan komme i gang i Barentshavet, er det viktig å bygge opp en skikkelig beredskap som kan håndtere eventuelle ulykker eller oljeutslipp utenfor kysten vår.
Når en skal bygge opp en slik beredskap er det nødvendig med et nært samarbeid med Nord-vest Russland.
Nordland Høyre vil:
gjennom de mulighetene konkurransen i kraftmarkedet gir:
- arbeide for at fylkets næringsliv og befolkning skal være sikret tilstrekkelig og billigst mulig tilgang på energi
- at fylkets kraftkrevende industri fortsatt skal være sikret en stabil og rimelig kraftforsyning.
være en pådriver for bærekraftig energiomlegging gjennom valg og beslutninger knyttet til energibruk og produksjon på en miljøeffektiv måte.
bruke kraftmarkedets egne mekanismer aktivt for å fremme god energibruk.
ha et større tempo i letevirksomheten på Nordlandssokkelen. Det er en klar forutsetning at aktiviteten skal gi ringvirkninger på land.
arbeide for ilandføring av gass til Nordland, og bl.a. videreforedle gassen ved etablering av gasskraftverk.
videreutvikle oljeforsyningsbasen i Sandnessjøen og helikopterbasen i Brønnøysund slik at de er tjenlige enheter for Nordlands engasjement innen oljesektoren.
satse på økt energiøkonomisering i den fylkeskommunale bygningsmasse.
Forsvarspolitikk
Forsvaret i Nord Norge har alltid hatt en stor betydning i å bekrefte Norges suverenitet og råderett over ressursene i hav og på land. Ved knapphet på fiskeressurser, og at mulighetene for oljeutvinning i Barentshavet er nært forestående, er forsvarets tilstedeværelse viktigere enn noensinne. HØYRE mener at et sterkt forsvar er nødvendig for å sikre Norges interesser og den beste garanti for vår nasjonale sikkerhet. Stabilitet i forsvarspolitikken og tilpasningsevne til endrede sikkerhetspolitiske rammer er nødvendig for et fleksibelt, tidsriktig og effektivt forsvar. Suverenitetshevdelse og overvåkning av egne områder, evne til forsvar av landet og bidrag til internasjonale operasjoner er viktige oppgaver for Forsvaret. Norges forsvar og sikkerhet må også i fremtiden være fast forankret i NATO.
Nordland HØYRE vil derfor arbeide for et sterkt forsvar som mer effektivt også skal kunne bidra til å håndtere kriser, nasjonalt og internasjonalt. Samarbeid med våre allierte er avgjørende for å oppnå dette.
Nordland HØYRE vil arbeide aktivt for at den pågående omleggingen og moderniseringen av Forsvaret blir gjennomført. Nordlands strategiske beliggenhet gjør at forsvaret har mange sentrale funksjoner i fylket. Nordland HØYRE vil arbeide for å bevare og videreutvikle Nordlands posisjon innenfor det norske forsvar.
Nordland Høyre vil:
arbeide for å styrke Kystvaktens funksjon. Spesielt den havgående flåten bør prioriteres. Kystvaktens rolle med oppsynet i Barentshavet må derfor også styrkes.
arbeide for en sterk Landdelskommando Nord på Reitan, som skal være krisestyringskommando for nordområdene. Revurdere lokalisering av Hovedforsvarskommandoen til Jåtta.
arbeide for å opprettholde forsvarets engasjement i fylket.
arbeide for at forsvarets innkjøp og vedlikeholdsoppgaver i større grad gjennomføres lokalt etter anbud.
arbeide for en modernisering av Heimevernet slik at de blir bedre rustet til å utføre sine viktige oppgaver knyttet til territorialforsvaret.
Samferdsel
HØYRE vil ha en sterkere satsing på samferdsel som kan øke effektiviteten og konkurransekraften i norsk næringsliv. Det er en klar sammenheng mellom gode transportløsninger og et konkurransedyktig næringsliv. Store avstander i landet, flaskehalser i veinettet og lange transportveier til markedene i utlandet gjør det nødvendig å satse på investeringer i veier, havneanlegg og øvrig infrastruktur. Det må i størst mulig grad åpnes for at private kan ta deler av disse investeringene. HØYRE vil derfor øke bevilgningene til veiinvesteringer betydelig.
Samferdselsbevilgningene til Nordland må styrkes kraftig. En hovedoppgave i kommende periode vil være å fortsette arbeidet med å få statens investeringer på veisektoren i Nordland opp på et nivå som står i forhold til fylkets veilengde. Målsetningen i perioden må være en betydelig standardheving på stamveinettet gjennom Nordland.
Nordland Høyre vil:
påvirke sentrale myndigheter slik at Nordland får en utbygd E6 gjennom fylket som tilfredstiller dagens transportbehov.
prioritere arbeidet med å legge fast dekke på fylkesveiene.
trygge trafikantene ved økt satsing på rassikring og styrke arbeidet med forebyggende trafikksikkerhet.
fortsatt satse på utbygging av gang- og sykkelveier samt lette forholdene for funksjonshemmede i trafikken.
stimulere til økt konkurranse i luftfarten for å øke tilbudet og redusere billettprisene.
videreutvikle bruk av anbud ved fylkets kjøp av samferdselstjenester.
arbeide for å øke fergetilbudet i fylket.
at Hurtigruten fortsatt skal utvikles som et godt passasjer- og godstilbud for kysten og som en av grunnpilarene i reiselivet i Nordland.
arbeide for raskere opprusting av Nordlandsbanen.
Kultur
Kulturlivet er en viktig faktor for trivsel og livskvalitet for den enkelte i fylket. Nordland har i dag et rikt kulturliv. I en tid med store forandringer gir kulturarven en særlig viktig forankring. Kunst og kultur er av avgjørende betydning for utviklingen av den enkeltes personlighet og livskvalitet. En aktiv kulturpolitikk er også viktig for å skape lokal identitet og tilhørighet. Et godt kulturtilbud er grunnleggende for god trivsel, godt bomiljø og for utviklingen av et lokalsamfunn. Kulturaktivitetene skaper i seg selv en rekke arbeidsplasser, og i samspillet mellom kultur og næring finnes mange interessante utviklingsmuligheter for ny aktivitet og arbeid for flere ulike yrkesgrupper.
De frivillige organisasjonene er en av grunnpilarene i kulturarbeidet. Nordland HØYRE vil styrke samarbeidet med organisasjonene for å skape økt kulturell utfoldelse i hele fylket.
For Nordland HØYRE er det et overordnet mål å prioritere bruken av fylkeskommunens kulturmidler til utøvende virksomhet på bekostning av byråkratisk prosjektarbeid.
Nordland Høyre vil:
at mest mulig av den fylkeskommunale støtten som gis til frivillige organisasjoner, bevilges på en slik måte at organisasjonene selv kan prioritere bruken av midlene.
arbeide for økte offentlige midler til idretten, fylkets største "folkebevegelse".
gi kulturbaserte næringer gode vilkår i fylket.
innføre stipendordning for spesielt talentfulle utøvere innen ulike kulturområder, f.eks. sang og musikk, malerkunst, teater og idrett.
stimulere til aktivt samarbeid mellom fylkets profesjonelle utøvere og de mange gode amatører, for derved å øke både aktivitet og kvalitet innen ulike kulturområder.
prioritere støtte til opprettelse av bokbusser slik at folkebibliotekenes samlinger kan bli tilgjengelig for flest mulig.
aktivt stimulere utvikling av fylkets museer og øvrige kulturinstitusjoner til attraktive møteplasser og kulturspredere i reiselivs- og undervisningssammenheng.
videreføre arbeidet for utvidet bruk at idrett og kulturaktiviteter i forebyggende barne- og ungdomsarbeid.
videreføre arbeidet med tilgjengelighet for alle og bruk av ledsagerbevis slik at funksjonshemmede kan delta i kulturell utfoldelse.
arbeide for realisering av permanent bygg til Nordland Teater.
følge opp prosjektet "Eldre og Kultur" med målsetning: kultur gir helse.
videreutvikle det nordnorske kultursamarbeid innen kunstformidling.
Barn og ungdom
For HØYRE er familien den naturlige byggesteinen i samfunnet. For HØYRE er det derfor viktig at familien gis muligheter til selv å kunne utforme sin hverdag.
For Nordland fylke er den oppvoksende generasjon, dagens barn og ungdom, av særlig betydning. HØYRE er opptatt av at Nordland også i fremtiden skal bestå av unge krefter som vil fortsette å utvikle vårt fylke i positiv retning. Derfor mener HØYRE at det er viktig at barn og ungdom sikres gode oppvekstvilkår, et godt utdanningstilbud og ikke minst utfordrende yrkestilbud.
Ungdom med vilje og pågangsmot er en viktig ressurs for fylkets fremtid. Nordland HØYRE ønsker derfor å satse på dagens ungdom og ta dem på alvor. HØYRE tror at å ta barn og unge på alvor innebærer å gi dem muligheter til selv å kunne utføre valgene som påvirker deres hverdag.
Nordland Høyre vil:
stimulere til at det i alle kommuner opprettes ungdomsråd som disponerer over et visst årlig beløp til fordeling på ungdomstiltak.
at ungdom selv gjennom Ungdommens Fylkesting skal bestemme hvordan for eksempel penger til rusforebyggende tiltak kan anvendes for å få størst mulig effekt.
arbeide for et velfungerende helsetjenestetilbud ved de videregående skolene i Nordland, der elevenes behov for rådgivning og informasjon imøtekommes.
gjøre utdanningstilbudet i Nordland tilpasset de krav som dagens samfunn stiller til utdanning, for å gjøre ungdom best mulig rustet til å møte arbeidsmarkedet.
Utdanning for fremtiden
Vi lever i et kunnskapssamfunn. Kunnskap vil i fremtiden bli enda viktigere for vekst og utvikling i Nordland. I hvilken grad Nordland skal klare å beholde ungdom i fylket, og i hvilken grad næringslivet i fylket skal kunne overleve som mer enn bare råvareprodusenter, vil være avhengig av utdanningen vi kan tilby innbyggerne i Nordland. Kunnskap og kompetanse gir den enkelte trygghet for å kunne møte de utfordringer globaliseringen stiller oss overfor. Vi tilbringer en stadig større del av livet i utdanningssystemet. Alle får mulighet for et utdanningsløp på minimum 13 år. Likevel viser internasjonale kunnskapstester at norske elever ikke oppnår gode nok resultater. HØYRE vil sette fokus på innholdet i utdanningen - på kvalitet og faglighet, og anbefaler skoleeierne å sette skoleutvikling på dagsorden.
Utdanning og kompetanse er et gode for den enkelte og en ressurs for samfunnet. Gjennom etter- og videreutdanning gis alle en mulighet for ny kunnskap og utvikling. Utgangspunktet for HØYRES utdanningspolitikk er ønskene den enkelte har, tilpasset arbeidslivets krav. For HØYRE er det viktig at utdanningstilbudet tilpasses den enkeltes evner og behov.
For å styrke fagutdanningen vil HØYRE at det skal være mulig å konsentrere seg om yrkesfag gjennom å legge større vekt på yrkesrettet teori og praksis. Det må være mulig å gå rett ut i praksis etter grunnskolen. HØYRE vil ha en lærlingeordning som sikrer samfunnet tilgang på dyktige fagfolk.
HØYRE vil satse på entreprenørskap i utdanningssystemet, fra grunnskole til universitet.
Nordland Høyre vil:
arbeide for å øke kvaliteten på all utdanning i fylket.
arbeide for at elevene selv skal kunne velge videregående skole.
gi elevene økt ansvar for egen læring.
finansiere skolene ved at pengene i større grad følger eleven.
arbeide for at de videregående skolene blir selvstyrte med egne driftsstyrer der også elevene er representert.
satse sterkere på internasjonalisering ved at flere elever får ta deler av videregående skole i utlandet og ved å opprette IB-tilbud i Nordland.
innføre systematisk bruk av nasjonale kartleggingsprøver i basisfagene og etablere hensiktsmessige oppfølgingsprogrammer.
søke om en prøveordning for valgfritt sidemål.
gjennomføre brukerundersøkelser om skolemiljø og læringsmiljø.
iverksette veiledningsprogrammer for å bekjempe mobbing.
gi skoletrette elever et mer tilpasset opplæringstilbud.
oppmuntre skolene til å drive forsøksvirksomhet - differensiering, elevstyrt undervisning, alternativ organisering og nye valgfag.
legge til rette for kompetanseutvikling blant skolens personale gjennom bedre målrettet etter- og videreutdanning.
arbeide for ansettelse av rektorer på åremål.
at ansettelse av lærere skjer gjennom ordinære arbeidsintervju ved den enkelte skole.
styrke tilbudene ved landslinjene.
stimulere ledere og lærere gjennom en konkurransedyktig lønnspolitikk med økt innslag av individuell lønn.
initiere debatter om skolens innhold og kvalitet og betydningen av god skoleledelse.
sikre tilstrekkelig kapasitet og kvalitet på lærlingeordningen.
arbeide for å styrke rådgivningstjenesten i den videregående skolen.
at Nordland fortsatt skal ha et utdanningstilbud på videregående nivå som også retter seg mot primærnæringene.
åpne for økt kjøp av utdanningstilbud hos private aktører.
øke antall studieplasser innenfor helsefagene både på videregående og høyskolenivå..
Etter- og videreutdanning
Økende krav til fleksibilitet og kompetanseutvikling stiller krav om stadig oppdatering av kunnskap. HØYRE vil også ha offentlig satsing på etter- og videreutdanning for å få arbeidstakere som har falt utenfor arbeidslivet, tilbake i arbeid.
Nordland Høyre vil:
tilrettelegge for å bruke de videregående skolene i fylket som ressurssentre for etter- og videreutdanning.
bruke IT aktivt i etter- og videreutdanning.
arbeide for et best mulig samarbeid med de frivillige opplysningsorganisasjonene.
Høyere utdanning
HØYRE vil åpne for at institusjoner som tilfredsstiller strenge faglige krav til universitetsutdanning innen visse fag, og som samtidig har en viss faglig bredde, kan gis rett til å bruke betegnelsen universitet. Nordland HØYRE vil på denne bakgrunn arbeide for at Høyskolen i Bodø skal bli universitet.
Nordland Høyre vil:
arbeide for å gjøre høgskolen i Bodø til universitet.
i samarbeid med høyskolene i fylket sikre en god og fremtidsrettet høyere utdanning.
samarbeide med høyskolene i fylket i økt bruk av IT for å kunne tilby en desentralisert utdanning og fjernundervisning.
Miljø
HØYRE mener dagens generasjon har hovedansvaret for å verne om miljøet slik at også kommende generasjoner får gleden av å oppleve fylkets natur og fauna. HØYRE mener at prinsippet om "vern gjennom bruk" må gjelde innenfor miljøpolitikken. Dette gir rom for næringsliv som baserer seg på bruk av naturressurser, samtidig som miljøet vernes mot rovdrift og ødeleggelse.
HØYRE vil legge til rette for at friluftsliv, jakt og fiske skal kunne forenes med en fortsatt bærekraftig bruk av naturen. En viktig del av arbeidet innenfor miljøvern består i å gi den oppvoksende generasjon kjennskap og tilhørighet til naturen gjennom aktiv bruk av den. HØYRE vil på bakgrunn av dette jobbe for samarbeid mellom fylkets videregående skoler og organisasjonene innenfor jakt, fiske og miljø med sikte på å øke forståelsen av, og interessen for friluftsliv og miljøvern.
Den økte satsningen på olje og gassrelatert virksomhet i Nord-Norge og den store økningen i skipstrafikken langs kysten bidrar til økt risiko for alvorlige ulykker i våre sårbare havområder. På bakgrunn av dette går HØYRE inn for en oppgradering av oljevernberedskapen med sikte på å kunne begrense de miljømessige skadene til et minimum i tilfelle ulykker. Forskning på olje/fisk/miljø er viktig, og Coast Care må utvikles videre. HØYRE vil også vektlegge arbeidet med å stille høye krav til hvilke Lete- og utvinningsmetoder oljeindustrien skal kunne benytte når de opererer utenfor Nordlandskysten, slik at hensyn til miljø og fiskerinæring blir ivaretatt på en best mulig måte.
Nordland Høyre vil:
arbeide for at Nordland fylkeskommune stiller klare miljøkrav til egen virksomhet og til leverandører og anbydere.
stimulere til økt gjenbruk og resirkulering.
kreve at oljeindustrien utenfor Nordlandskysten benytter seg av de mest miljøvennlige Lete- og utvinningsmetoder.
sikre en god oljevernberedskap som verner våre fiske- og kystområder i forhold til skipstrafikk og oljevirksomhet.
arbeide for videre utvikling av informasjons- og forskningssenteret for olje/ fisk/ miljø Coast care i Nordland.
overføre flest mulig beslutninger om miljøvern til kommunene for å sikre en lokalt forankret styring.
gi kommunene større selvråderett i spørsmål knyttet til scooterkjøring i utmark.
støtte den norske aksjonen mot det britiske atomgjenvinningsselskapet Shellafield.
stimulere til økt samarbeid mellom de videregående skolene og organisasjonene innenfor jakt, fiske og miljø med sikte på å øke forståelsen av og interessen for friluftsliv og miljøvern.
sikre et godt utbygd kollektivtilbud i de største byer og tettsteder.
Tannhelsetjenesten
Tannhelsetjenesten er i dag en fylkeskommunal oppgave. Etter at øvrige helsetjenester i all hovedsak er overtatt av staten, er det ikke lenger naturlig at fylkeskommunen har ansvaret for tannhelsetjenesten. Nordland HØYRE vil derfor arbeide for at denne oppgaven overtas av kommunene, alternativt av staten.
