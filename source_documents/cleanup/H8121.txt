
22.1.2004
Arbeiderpartiet, Kristelig Folkeparti, Senterpartiet, Sosialistisk Venstreparti og Venstre
Enige om KS-samarbeid
Arbeiderpartiet, Kristelig Folkeparti, Senterpartiet, Sosialistisk Venstreparti og Venstre er blitt enige om en politisk plattform for samarbeid i Kommunenes Sentralforbund (KS) foran landstinget i Stavanger 27 - 28. januar neste uke. Opplegget ble presentert på en pressekonferanse i Oslo torsdag.
Les hele saken på Arbeiderpartiets hjemmeside http://www.dna.no/
Vedlagt følger avtalen om politisk plattform og fordeling av posisjoner.
- - - - - -- -- - - -- - - - - - -
Politisk plattform for KS-samarbeidet
Den politiske plattformen er vårt politiske grunndokument, som legger retningslinjer for våre partiers arbeid i Kommunenes Sentralforbund.
Lokaldemokrati/lokalt selvstyre:
KS skal bidra til å styrke og revitalisere det lokale og regionale selvstyre med utgangspunkt i følgende hovedprinsipper:
· Oppgaver som krever utøvelse av lokal-/regionalpolitisk skjønn skal legges til folkevalgt organ.
· Beslutninger skal tas på lavest mulig effektive nivå, for å oppnå best resultater.
Mye av den nasjonale velferdsmodellen er utviklet på bakgrunn av norske kommuners (Ordet kommuner brukes som fellesbegrep for fylkeskommuner og primærkommuner) kreativitet og erfaring. Vi ønsker at norske kommuner også i dag skal ha rollen som velferdsinnovatører. KS skal innta en ledende posisjon i debatten om lokaldemokrati og struktur og vil bidra til en vurdering av om og eventuelt hvordan kommune- og fylkesstrukturen eller andre samarbeidsformer kan bidra til et styrket og reelt lokalt selvstyre med kompetanse og ressurser til å:
· Skape funksjonelle, levedyktige lokalsamfunn, kommuner, byområder og regioner/fylker.
· Yte gode og effektive tjenester til befolkningen.
· Gi innbyggerne gode muligheter for demokratisk deltakelse.
Vi ønsker en debatt om kommune- og regionalstruktur i Norge, men debatten er for viktig til å gjøre den kun til et spørsmål om økonomi. Debatten må ta utgangspunkt i hvordan vi kan utvikle og styrke demokratiet i Norge, hvordan vi kan plassere makt, myndighet og ansvar nærmest mulig folk og hvordan vi kan yte velferdstjenester av best mulig kvalitet.
Lokalpolitiske vedtak må respekteres. KS legger til grunn at eventuelle endringer av kommune-/fylke-/regioninndelingen fortsatt skal bygge på frivillighet .
Lokaldemokratiet er av og for befolkningen. Kommunal forvaltning skal ha maksimal åpenhet knyttet til møter, dokumenter og beslutningsprosesser. Kommunal sektor skal organiseres på en måte som sikrer folkevalgt styring og offentlig innsyn.
Omstilling i norske kommuner:
Velferdstjenestene vil i årene som kommer, øke i omfang. KS skal være en pådriver for modernisering av offentlig sektor, men ønsker å prioritere andre metoder enn konkurranseutsetting og privatisering av grunnleggende velferdstjenester. Kvalitet og effektivitet må sees i sammenheng og ikke gå på bekostning av hverandre. Når staten krever omstilling av kommunesektoren, ønsker vi å kreve det samme tilbake. Vi ønsker økt lokal samordning av a-etat, trygdeetat og de kommunale sosialetater. Denne samordningen må i større grad enn i dag skje på kommunenes premisser, da kommunene som lokale velferdsprodusenter har bedre forutsetninger for å finne gode lokale løsninger enn staten.
Kommuneøkonomi:
Samarbeidspartnerne er enige om at det i mange år har vært en ubalanse mellom de forventningene staten har hatt for de kommunale velferdstjenestene og de økonomiske rammene som står til disposisjon. Norske kommuner har likevel skjermet innbyggernes tilbud i mange år. Konsekvensene har blitt at mange kommuner i dag går med underskudd. De samarbeidende partiene vil derfor jobbe for at kommunene og staten inngår en forpliktende plan for blant annet nedbetaling av gjeld og opprusting av eiendommer. Den økonomiske balansen må gjenopprettes. Vi ønsker at den etablerte konsultasjonsordningen mellom regjeringen og KS videreutvikles til en avtalebasert ordning. Kommunal sektor ønsker å ta på seg et større ansvar for velferdsytelsene. Det er viktig å få en felles forståelse av hva store reformer koster og å skaffe en lokal forankring når større reformer gjennomføres. Lokalt handlingsrom forutsetter større kontroll over egne inntektsmuligheter og utgifter enn kommunesektoren har i dag, og må bygge på et tydeligere økonomisk ansvarsprinsipp. Vi ønsker å utvikle kommunesektoren som en aktiv boligpolitisk aktør.
Arbeidsgiverpolitikk:
Gjennom KS skal vi bidra til at våre medlemmer skal videreutvikle effektiv tjenesteproduksjon. For å nå dette målet er det viktig å ha trygge og velfungerende arbeidsplasser og myndiggjorte medarbeidere. Gjennom KS skal vi bidra til at våre medlemmer skal skape gode arbeidsplasser. Vi vil særlig fokusere på behovet for økt arbeidskraft innen helse- og sosialsektoren som i dag er stort, og som vil øke i årene som kommer. Som arbeidsgiverorganisasjon ønsker KS å styrke innsatsen for etnisk og kjønnsmessig likestilling. Deltidsarbeid skal først og fremst være en mulighet. Noen opplever imidlertid deltidsarbeid som en begrensning. For KS er det et mål å redusere bruken ufrivillig deltid. Vi skal jobbe for at våre medlemmer aktivt følger opp IA-avtalen (avtalen om et inkluderende arbeidsliv). Vi skal jobbe nært sammen med de ansatte og deres organisasjoner for å videreutvikle og fornye kommunesektoren. Kommunalt ansatte skal oppmuntres til å delta med sin kunnskap i den offentlige debatt.
KS har nå et helhetlig ansvar for pedagogisk personale og vil i framtida sikre en lærerstab med høy faglig kompetanse.
Gode pensjonsordninger er viktig for de ansatte og har stor betydning for rekrutteringen til kommunesektoren. KS vil bistå med klare og oversiktlige avtaler for pensjoner, slik at kommunene kan oppnå trygge ordninger og rimeligst mulige pensjonskostnader, også over tid. KS er bevisst på at kommune-Norge forvalter store verdier gjennom sine pensjonsordninger og mener det er viktig å beholde innflytelse og styring over denne kapitalen.
Internasjonalt:
Som kommuner i et av verdens rikeste land, ønsker vi å ta ansvar internasjonalt. Gjennom valg av handelspartnere, og ved å bruke sin innflytelse som kunde, overfor leverandører og produsenter, skal kommunene bygge opp under en internasjonal anerkjent etisk norm som bidrar til at varer produseres etisk forsvarlig.
Det norske velferdssystemet vokste fram med grunnlag i sterke kommuner og et levende lokaldemokrati. EØS-avtalen og utviklingen i EU påvirker i økende grad rammevilkårene for norske kommuner. KS skal styrke sin rolle som aktør i det europeiske arbeidet. KS vil også bidra til økt samarbeid i kommunenes internasjonale arbeid. Samarbeidet med kommunesektoren i de nordiske landene må videreutvikles gjennom erfaringsutveksling og fellestiltak.
Vi ønsker å ta ansvar for en offensiv integreringspolitikk i forhold i forhold til etniske minoriteter ved aktiv bosetting i kommunene. Staten må på sin side ta ansvar for at det gis kostnadsdekning for kommunenes tiltak i bosetting og integrering av flyktninger og asylssøkere.
Bærekraftig utvikling:
Løsningene på miljøutfordringen ligger på mange måter lokalt. Kommunene skal ta ansvaret for en bærekraftig utvikling sammen med staten og sikre forankring hos innbyggerne. KS skal være pådriver for utvikling og formidling av verktøy som skal måle og motivere til økt satsing på bærekraftig utvikling lokalt.
Ap SP SV KrF V
- - - - - - - - - - - - -
Fordeling av posisjoner
Avtale mellom Ap,Sp,SV,KrF og Venstre om fordeling av verv i Kommunenes Sentralforbund for landstingsperioden 2004-2008 inngått 22.januar 2004:
Sentralstyre:
Leder: Ap
Nestleder: Sp
Sentralstyremedlemmer totalt:
Ap: 3
Sp: 3
SV:2
KrF: 1
V: 1
Varamedlemmer: Hver partigruppe har vararepresentanter for sine medlemmer i sentralstyret. V avgir 1. vararepresentant til KrF. SP avgir 1. vararepresentant til KrF.
Arbeidsutvalg:
Partene er enige om at AU utvides til 6 medlemmer.
Det gir følgende fordeling av de 4 plassene denne samarbeidskonstellasjonen vil disponere:
Ap: 1
Sp: 1
SV: 1
KrF: 1
Hver partigruppe har vararepresentant for sine medlemmer i AU. KrF avgir 2. vararepresentant til V.
Landsstyret:
Det skal velges 18 direktevalgte representanter til landsstyret. Partene er enige om følgende fordeling:
Som motytelse mot avgitte sentralstyreplasser, sikres Ap en landsdekkende gruppe, landstingsvalgte og fylkesstyreledere sett under ett. Sp avgir den plassen som er nødvendig.
Det gir følgende fordeling av de faste landsstyreplassene som skal velges på landstinget:
Ap: 7
Sp: 2
SV: 2
KrF: 1
Vararepresentanter:
Hver gruppe tar ansvar for sine vararepresentanter. KrF får 5. vararepresentant for Ap.
Partiene tar et felles ansvar for den totale kjønnsmessige og geografiske fordelingen av medlemmer i sentralstyre og landsstyremedlemmer valgt av landstinget.
Ap SP SV KrF V
