
2003
Sosialistisk Venstreparti
Vedtekter for Sosialistisk Venstreparti
Navn og formål
§ 1
Sosialistisk Venstrepartis mål er en sosialistisk samfunnsordning i Norge. Partiets grunnsyn er nedfelt i partiets vedtekter og program.
Medlemskap
§ 2
Medlemskap er åpent for alle, uavhengig av statsborgerskap og bosted, som:
a) er enig i partiets grunnsyn
b) er fylt 15 år
c) ikke er medlem av andre partier eller deres ungdomsorganisasjoner.
Medlemskap tegnes bare individuelt. Hvert medlem skal tilhøre lokallag der slike finnes. Stemmerett har de som har betalt kontingent. Som dokumentasjon aksepteres medlemslister sentralt fra eller at man kan vise kvittering for innbetalt kontingent. Kontingent for hvert år betales innen utgangen av året. Medlemmer beholder likevel sine medlemsrettigheter dersom de betaler årskontingenten innen 1. juli året etter.
Tillitsvalgte
§ 3
Rotasjon tilstrebes i valg til tillitsverv. Dette gjelder både lokalt og sentralt, i valg til partiets egne organer og ved utpeking av representanter i folkevalgtes ombud.
§ 4
I alle valg av tillitspersoner skal en tilstrebe likevekt mellom menn og kvinner. Ved valg til representative organer på fylkes- og landsplan velges minst 40% av hvert kjønn.
§ 5
Valgte personer kan fratas sine tillitsverv av samme forsamling som har valgt dem i lovlig innkalte, ordinære eller ekstraordinære møter, og når saken er satt på kunngjort dagsorden, utsendt 1 uke før møtet.
Før det treffes vedtak skal den som saken gjelder gjøres kjent med anklagen og gis høve til å uttale seg i de instanser som innstiller og/eller avgjør saken.
§ 6
Dersom noen som er valgt av landsmøtet, misbruker sitt verv eller åpenbart skader partiet, kan vedkommende suspenderes fra vervet. Vedtak om suspensjon fattes av landsstyret med 2/3 flertall.
Midlertidig vedtak om suspensjon fattes av sentralstyret med 3/4 flertall. Før det treffes vedtak om suspensjon, skal den saken gjelder gjøres kjent med anklagen og gis høve til å uttale seg i de instanser som innstiller og/eller avgjør saken.
Lokallaget
§ 7
Partiets grunnorganisasjon utgjøres av lokallaga, som dekker geografisk avgrensede områder. Fylkesstyret kan godkjenne egne lokallag for arbeidsplasser og skoler. Stemmerett ved valg av representanter er knyttet til det lag der kontingenten er betalt.
§ 8
Lokallaget ledes av et styre på minst tre medlemmer.
§ 9
Lokallagene holder ordinære årsmøter innen utgangen av januar. Årsmøtet kunngjøres med minst 30 dagers varsel. Saker som ønskes behandlet på årsmøtet, må sendes styret innen 14 dager etter kunngjøring. Innkalling til årsmøtet med dagsorden utsendes senest en uke før møtet.
Årsmøtet skal behandle beretning, revidert regnskap, budsjett, arbeidsplan, innkomne forslag og foreta valg av styre og revisor.
Alle medlemmer i lokallaget har stemmerett på årsmøtet. Styrets medlemmer har ikke stemmerett i avstemninger om regnskap og beretning.
§ 10
I tillegg til §§ 7-9 kan årsmøtet i lokallagene fastsette egne vedtekter for forhold som ikke reguleres av disse vedtektene.
Kontaktutvalg
§ 11
I kommuner med to eller flere lokallag skal det etableres et kontaktutvalg for å samordne og iverksette lokallagas felles organisatoriske, politiske og kommunalpolitiske arbeid.
Lokallagene fastsetter selv hvor mange representanter kontaktutvalget skal bestå av samt retningslinjer for arbeidet.
Fylkeslaget
§ 12
Partiets fylkeslag omfatter alle lokallag i fylket og har sitt navn etter dette.
§ 13
Fylkesstyret, eller representantskapet for de fylkeslag som innfører det, er fylkeslagets høyeste myndighet mellom fylkesårsmøtene.
Fylkesstyret består av et ev. arbeidsutvalg, et antall medlemmer fra forskjellige lokallag i fylket, dessuten SU-representant, faglig kontaktperson/leder og kvinnepolitisk kontaktperson/leder. For øvrig fastsettes antall fylkesstyremedlemmer av fylkesårsmøtet.
Fylkesstyret skal virke som et koordinerende organ for å styrke lagas og partiets virksomhet. Fylkesstyret skal arbeide for å danne nye lag der det er grunnlag for det.
§ 14
Fylkeslagets høyeste myndighet er fylkesårsmøtet, som avholdes innen utgangen av februar. Fylkesstyret eller fylkesmøtet/representantskapet kan dersom det foreligger særlige grunner fastsette annet tidspunkt for fylkesårsmøtet.
Lokallaga velger representanter til fylkesårsmøtet etter forholdstall fastsatt i egne fylkesvedtekter.
Fylkesårsmøtene er åpent for alle medlemmer, men bare de valgte utsendingene har stemmerett. Fylkesstyrets medlemmer har ikke stemmerett i avstemninger om regnskap og beretning.
§ 15
Kunngjøring av fylkesårsmøtet sendes lokallagene senest 30 dager før møtet. Saker som ønskes behandlet på fylkesårsmøtet, må sendes fylkesstyret innen 14 dager etter kunngjøring. Innkalling av årsmøtet med dagsorden utsendes senest en uke før møtet.
Fylkesårsmøtet skal minst behandle beretning, revidert regnskap, arbeidsplan, budsjett, innkomne forslag og foreta valg av fylkesstyre med varamedlemmer og revisor.
Ekstraordinære fylkesårsmøter innkalles av fylkesstyret, eller når lokallag som representerer en tredel av medlemmene i fylket krever det. Lokallagene avholder nye valg på representanter til ekstraordinært årsmøte i henhold til § 14. Ekstraordinært årsmøte behandler kun de saker som det er innkalt for å behandle.
§ 16
Fylkeslag som innfører representantskap fastsetter i sine egne vedtekter regler for sammensetning og saksbehandling.
§ 17
I tillegg til §§ 12-16 kan fylkesårsmøtet fastsette vedtekter for forhold som ikke er regulert i disse vedtektene. Fylkesårsmøtet kan også fastsette retningslinjer for lokallag, herunder, bedrifts- og skolelag, og kontaktutvalg i fylket
Landsmøtet
§ 18
Landsmøtet er partiets høyeste myndighet og holdes hvert annet år i tida mars-april.
Landsmøtet kunngjøres med minst tre måneders varsel, samtidig som foreløpig dagsorden sendes ut. Ekstraordinært landsmøte innkalles når landsstyret finner det påkrevet, eller når fylkeslag og/eller lokallag som representerer minst en tredel av medlemmene krever det.
§ 19
Ordinært landsmøte består av inntil 300 valgte representanter fra lokallaga og av landsstyrets medlemmer. Landsstyret fastsetter representantantallet og fordeler representantene på fylkene i forhold til innbetalt kontingent ved siste årsskifte, minimum 5 og maksimum 30 representanter pr. fylke.
Fylkeslederen representerer fylket. Fylkesårsmøtet velger de øvrige delegatene etter forslag fra laga, og ut fra hensyn til medlemstall, distriktsmessig fordeling og kjønnsfordeling i delegasjonen.
Valgene til flere landsmøter ses i sammenheng, slik at lag som ikke representeres på ett landsmøte, tilgodeses på det neste.
§ 20
Det ordinære landsmøtet skal behandle:
· godkjenning av beretning,
· godkjenning av revidert regnskap,
· uttalelser,
· valg.
Landsmøtet behandler forslag til programdokumenter fra landsstyret. Landsmøtet behandler også saker fremmet av landsstyret og som er nevnt i innkallingen, og saker fremmet av lokal- eller fylkeslag seinest seks uker etter kunngjøring. Saksliste sendes sammen med landsstyrets innstillinger ut seinest fire uker før landsmøtet. Lands­møtet gjør endelig vedtak om saksliste og forretningsorden.
Ekstraordinært landsmøte behandler kun de saker som er nevnt i innkallingen.
Landsstyret vedtar frister for medlemmer og lokal- og fylkeslag for innsending av forslag til uttalelser og til endringer i programdokumenter. Landsmøtet kan med alminnelig flertall av de avgitte stemmer akseptere å behandle forslag til uttalelser innkommet etter denne fristen.
Medlemmer av landsstyret har ikke stemmerett ved behandling av beretning eller regnskap.
Bortsett fra ved valg og endring av vedtektene krever vedtak alminnelig flertall av de avgitte stemmer. Et forslag anses som falt dersom det er avgitt like mange stemmer for og mot forslaget.
§ 21
Landsmøtet velger representanter til de verv som er fastsatt i disse vedtektene. Valg skjer skriftlig dersom det kreves. En kandidat er valgt dersom vedkommende får mer enn halvdelen av de avgitte stemmer, der blanke stemmer telles med. Ved stemmelikhet i siste valgomgang foretas det loddtrekning blant de kandidater som har fått like mange stemmer.
Landsstyret oppnevner før landsmøtet en forberedende valgkomite som legger fram for landsmøtets valgkomite sitt forslag til de valg landsmøtet skal foreta.
Landsstyret
§ 22
Landsstyret er partiets høyeste myndighet mellom landsmøtene, og består av sentralstyret, av 19 medlemmer valgt på fylkeslagenes årsmøter, og av seks medlemmer valgt av landsmøtet. Landsmøtet velger kvinnepolitisk leder og faglig leder blant landsstyrets medlemmer.
Fylkene velger på fylkesårsmøtet ett medlem og tre varamedlemmer i prioritert rekkefølge til landsstyret for landsmøteperioden. Disse skal være to av hvert kjønn. Når det er nødvendig for å få en tilfredsstillende kjønns­fordeling kan lands­møtet vedta å endre rekkefølgen mellom de fire valgte medlemmer og varamedlem­mer fra ett eller flere fylker. Samme fylke kan ikke to ganger på rad få byttet sitt valgte landsstyremedlem med et varamedlem. Landsstyret kan godkjenne at et fylke bytter landsstyremedlem i løpet av landsmøteperioden.
Sentralstyrets varamedlemmer er varamedlemmer til landsstyret i den rekkefølge de er valgt. SUs nestleder er varamedlem for SUs leder. For de siste seks medlemmene av landsstyret velges personlig vara.
Landsstyrerepresentanten valgt på fylkeslagets årsmøte skal være medlem i fylkesstyret og/eller rep­resentant­skapet.
§ 23
Landsstyret holder minst seks møter i året. Landsstyret vedtar sin egen møteplan. Ekstraordinære møter innkalles når sentralstyret eller minst en tredel av landsstyrets medlemmer krever det. Ordinære møter i landsstyret innkalles med minst en måneds varsel.
Landsstyret vedtar selv sin forretningsorden.
Landsstyret vedtar partiets aktivitetsplan og budsjett, og fastsetter honorar til tillitsvalgte i partiet. Landsstyret godkjenner stortingsgruppas reglement.
Sentralstyret
§ 24
Sentralstyret leder partiet mellom landsstyremøtene. Det velges av landsmøtet og består av leder, en eller to nestledere, partisekretær, av SU-leder og av fire øvrige medlemmer. Landsmøtet velger fire varamedlemmer til sentralstyret i prioritert rekkefølge.
Sentralstyret vedtar selv sin forretningsorden.
Sentralstyret ansetter funksjonærer på partikontoret. Sentralstyret vedtar/godkjenner lønns- og arbeidsavtalen etter forhandlinger med de tillitsvalgte. Disse gjelder for både stortingssekretariatet og partikontoret.
Alminnelige bestemmelser
§ 25
Representanter i folkevalgte ombud (storting, fylke, kommune) er til enhver tid bundet av partiets program dersom de ikke har reservert seg etter godkjenning av landsstyret. Landsstyret kan fatte vedtak som er bindende for stortingsgruppa.
Fylkesstyret sammen med fylkeskommunale representanter har ansvaret for partiets politikk i fylkeskommunale organ. I saker hvor det ikke oppnås enighet kan fylkesstyret fatte bindende vedtak for partiets representanter i fylkeskommunale organ. Tilsvarende kan lokallagsstyret fatte bindende vedtak i kommunale organ. Saka skal være satt opp på dagsorden, og fylkestingsgruppa/kommunestyregruppa skal være innkalt til møtet.
Et vedtektsfestet organ kan vedta å avholde uravstemning blant medlemmene om spørsmål som organet selv eller underordet organ har fullmakt til å fatte vedtak om. Organet kan samtidig vedta om resultatet av uravstemningen skal være bindende, og i tilfelle om det skal settes forutsetninger som må innfris for at vedtaket skal være bindende.
Landsstyret kan vedta rådgivende uravstemning om spørsmål som det tilligger landsmøtet å fatte vedtak om. På samme måte kan styret i et lokallag eller fylkeslag vedta rådgivende uravstemning om spørsmål som det tilligger årsmøtet i laget å fatte vedtak om.
De saksbehandlingsregler som gjelder når et organ skal fatte realitetsvedtak i en sak, gjelder tilsvarende når organet behandler forslag om å avholde uravstemning for å avgjøre saken.
§ 26
Medlemmer som har høve til det, bør være fagorganisert.
§ 27
Partikontingentens størrelse og fordelingen mellom organisasjonsleddene avgjøres av landsstyret. Medlemmer av SU kan betale laveste kontingentsats.
Alle medlemmer som er oppnevnt i heltids eller deltids tillitsverv på grunnlag av partiets representasjon i Stor­tinget, i fylkesting eller kommunestyrer, betaler partiskatt av det honorar eller den lønn som følger med tillits­vervet. Det betales ikke partiskatt av betaling for tapt arbeidsfortjeneste. Partiskatten tilfaller det organisa­sjons­ledd i partiet som tilsvarer det offentlige organet som velger til tillitsvervet.
Landsstyret vedtar satser for partiskatt sentralt. Lokal- og fylkeslag utformer selv vedtekter om partiskatt og frivillige bidrag. Lokal- og fylkeslag kan også bestemme at det skal betales partiskatt av honorar for andre enn heltids eller deltids tillitsverv.
§ 28
Observatører fra Sosialistisk Ungdom (SU) skal ha møte- og talerett på møter i partiets organer der annet ikke er regulert av disse vedtektene. Fylkeslag og lokallag i SV kan i egne vedtekter gi SU utvidete rettigheter på møter i lagets organer.
Til landsmøtet innkalles 8 delegater fra SU med fulle rettigheter.
§ 29
Under forutsetning av at laget bygger på SVs prinsipprogram gis Sosialistisk Studentlag rett til inntil fire delegater på SVs landsmøte. Antallet knyttes til medlemstall slik at laget har rett til én delegat per påbegynte 100 medlemmer, dog maksimalt fire delegater.
§ 30
Landspartiets regnskaper revideres av offentlig godkjent revisor. Revisor tilsettes av landsstyret. Landsstyret vedtar alle honorarer for revisor. Ved alle årsmøter i partiets instanser velges: 2 revisorer og 1 vararevisor som skal påse at partiets regnskaper føres på en betryggende måte. Revisorene må gjennomgå regnskapet før årsmøtet holdes.
§ 31
Landsstyret kan etter søknad gi dispensasjon for å gjennomføre prøveordninger med annen organisering en det som er fastsatt i disse vedtektene.
§ 32
Disse vedtekter kan bare endres av landsmøtet med 2/3 flertall av de avgitte stemmer. Forslag til slik endring må fremmes seinest seks uker før landsmøtet.
