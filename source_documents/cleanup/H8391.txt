
Dato: 18.05.04
Stortingsrepresentant Ulf Erik Knudsen, FrP
FrP KREVER SVAR OM BARNEHAGEREFORMEN:HVOR HAR DET BLITT AV BARNEHAGEMILLIARDENE?
Seks milliarder nye og friske kroner er lagt inn for å fullfinansiere barnehagereformen, men hvor er det blitt av pengene? Dette vil Fremskrittspartiet stortingsrepresentant Ulf Erik Knudsen ha svar på fra barne- og familieministeren i morgendagens spørretime i Stortinget onsdag 19. mai.
Fra 2001 og frem til i dag har barnehageutgiftene økt fra 4,5 milliard til 10,8 milliarder. Det vil si at det er over doblet på 3 år. - Samtidig kan vi i flere lokalaviser lese om kommuner som påstår at Stortinget nok en gang har tredd en reform nedover hodene på dem, som de ikke får økonomisk kompensert for, sier stortingsrepresentant Ulf Erik Knudsen.
I tillegg til at kommunen klager, hører vi om mange private barnehager som mener at de ikke har fått de pengene de skulle ha, og som hevder de forskjellsbehandles i forhold til de offentlige. Som følge av dette truer flere barnehager med å stenge i sommermånedene, eller til og med avvikle driften.
- Dette var på ingen måte intensjonen da det ble inngått et forlik mellom "barnehagekameratene" (AP, SP, SV og FrP) og regjeringspartiene. I onsdagens spørretime vil jeg derfor kreve svar av Statsråden om hvor det har blitt av disse pengene, og hvordan hun vil sørge for at pengene når frem til det de var tiltenkt, nemlig sørge for lavere kostnader i barnehagene, sier Knudsen.
Lurer seg unna?
Fremskrittspartiet frykter at Regjeringen forsøker å lure seg unna barnehageforliket. I forliket som ble vedtatt i Stortinget 16.06.03 står det i klartekst at private og offentlige barnehager skal ha økonomisk likebehandling. Dette er nå i Regjeringens forslag endret til "likeverdig behandling", og Regjeringen har i sitt forslag til revidert statsbudsjett utdypet begrepet likeverdig behandling til at det ikke nødvendigvis betyr likt kronebeløp.
- Dette er en meget beklagelig uthuling av de formuleringer som Stortinget er blitt enig om, sier Ulf Erik Knudsen som er Fremskrittspartiets representant i familiekomiteen på Stortinget.
