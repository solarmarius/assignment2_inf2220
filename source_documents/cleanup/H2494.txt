
Torsdag 13. januar 1994
Stortingsrepresentant Valgerd Svarstad Haugland (KrF):
"DET PERFEKTE MENNESKE" - ØNSKEDRØM ELLER SKREKKVISJON?
-Ideen om å finne fram til "det perfekte menneske", uten arvelige sykdommer eller andre skavanker, er blitt satt på dagsorden i det siste. Når man samtidig hører om tvangssterilisering av mennesker med arvelige sykdommer i Kina, og og systematisk abortering av fostre med blodsykdommen Middelhavsanemi på Kypros, er det grunn til å spørre seg om "det perfekte menneske" er en ønskedrøm eller skrekkvisjon. Det sa stortingsrepresentant Valgerd Svarstad Haugland på et møte i Vestby KrF torsdag kveld. Svarstad Haugland er nestleder i Kristelig Folkeparti, og partiets sosial-politiske talskvinne på Stortinget.
-Idag får praktisk talt alle gravide tilbud om ultralydudersøkelse av barnet de bærer. Som kvinne og mor ser jeg klart verdien i den gode opplevelsen ved å se et bilde av barnet ditt for første gang, selv om det bare er på en skjerm. Men det er jo ikke derfor slike undersøkelser blir foretatt. Er vi, både som mennesker og samfunn, forberedt på å ta imot alle de informasjonene som en slik undersøkelse kan gi? sa Valgerd Svarstad Haugland i foredraget sitt.
-En slik undersøkelse kan avdekke tilstander som kan behandles, men den kan også avdekke tilstander som ikke kan behandles. Dermed er vi inne i problematikken med abortpress og funksjonshemmedes menneskeverd med en gang, sa hun.
Svarstad Haugland sa at hun ikke kunne se noen stor prinsipiell forskjell mellom kampanjen helsemyndighetene på Kypros fører mot sykdommen Middelshavanemi, og det tilbudet som norsk helsevesen gir gravide, og som mer eller mindre åpenlyst føres mot barn med ulike tilstander og sykdommer. I begge tilfeller er det gradering av menneskeverdet som skjer, slo Valgerd Svarstad Haugland fast.
-Behandlingen av ny lov om fostervannsdiagnostikk vil være en avgjørende prøve på om Norge på en effektiv måte vil verne seg mot at "kypriotiske tilstander" skal kunne bli en del av norsk helsepolitisk hverdag, sa Valgerd Svarstad Haugland i Vestby i Akershus torsdag kveld.
