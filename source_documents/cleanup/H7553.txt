
Oslo 26. august 2003
SV
Maktutredningen lagt frem idag: Enorm utfordring for det politiske liv og partiene.
Maktutredningen som ble lagt frem i dag konkluderer med at folkestyret taper makt for andre grupper i samfunnet. Dette er en enorm utfordring for politiske partier. Vi gjør ikke en god nok jobb med å engasjere mennesker og presentere tydelige og framtidsretta alternativer for velgerne, sier Bård Vegar Solhjell, partisekretær i SV.
Maktutredningens sluttrapport ble i dag lagt fram. Hovedkonklusjonen er at folkestyret taper i alle ledd. Internasjonalisering, rettsliggjøring, privatisering og ekspertvelde svekker folkestyret og politikkens plass.
- Samtidig som demokratiet spres til stadig flere land i verden, går engasjementet rundt det ned i Norge. Det er et paradoks. Politiske partier må ta disse signalene alvorlig og sette demokratispørsmål øverst på dagsorden, sier partisekretær i SV, Bård Vegar Solhjell.
Solhjell peker på at utfordringene som står overfor politikerne er mange:
- Politiske partier oppfattes som gammeldagse, og blant mange har de lav tillitt.
- Politiske partier må finne nye måter å styre markedskreftene på. Det er viktig for samfunnsutviklingen at argumenter og stemmer skal telle mer enn penger
- Lokaldemokratiet må gis makt og ressurser til å få et reelt handlingsrom.
Ikke minst det siste er viktig i lys av det kommende kommunevalget. Politiske partier må klare å skape visjoner og ideer som er viktige og engasjerende hvis vi skal ha betydning i framtida, sier partisekretær i SV, Bård Vegar Solhjell.
