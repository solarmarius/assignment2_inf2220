
17.4.2005
Venstres landsmøte 2005
JA TIL GOD OFFENTLIG SKOLE - JA TIL VALGFRIHET -
EVALUERING AV FRISKOLELOVEN
Venstre vil ha en sterk offentlig skole med høy kvalitet. Vi ønsker ikke noe "frislipp" eller kommersialisering av private friskoler. Dersom den offentlige skolen er god, er det heller ingen grunn til å frykte at elevene vil velge den bort. Venstre frykter ikke friheten, og vil bidra til at flest mulig fortsatt velger den offentlige skolen.
Konkurranse fra alternative skoler kan bidra til å skjerpe offentlige skoler og gi andre typer tilbud. Elevenes og foreldrenes valgfrihet er viktig for Venstre. Vi ønsker ikke at private skoler eksklusivt skal være for religiøse minoriteter og rikfolk, slik de sosialistiske partiene vil. Viktige internasjonale skoler og radikale alternativer er også blant dem som vil rammes hvis den gammeldagse privatskoleloven skal gjeninnføres. Det er ikke lenger mulig å knytte friskoleretten til alternativ pedagogikk eller livssyn alene, da det er åpnet for et mangfold av alternative metoder i den offentlige skolen.
Den nye friskoleloven er gitt meget strenge rammer. Venstre vil understreke forbudet mot kommersiell drift. Dette kan ikke omgås ved regnskapsmessige triks av noen art. Loven setter videre klare grenser for pris, det er forbud mot siling av elever, det er mye strengere krav til skolenes kvalitet, og til at de følger likestillingsloven, læreplaner og andre sentrale retningslinjer. Venstre forutsetter at kontrollen med dette blir streng.
Det er viktig at kommuner og fylkeskommuner har styring og forutsigbarhet i forhold til sin skolestruktur og drift. Venstres landsmøte har forståelse for at en stor mengde søknader om å etablere friskoler, kan skape problemer for lokale folkevalgte. Det er legitimt for disse å uttrykke skepsis mot et for stort innslag av friskoler. For å unngå et ukontrollert frislipp, er det viktig at godkjenningene dimensjoneres hensiktsmessig og at lokale folkevalgtes syn blir tillagt vekt.
Etter at loven har virket i to år, må resultatene evalueres og eventuelle lovendringer vurderes. Friskoler skal være et supplement til den offentlige skolen, ikke overta for den. For Venstre er det viktig at elevene alltid skal ha mulighet til å velge en offentlig skole.
For mer informasjon: www.venstre.no 
