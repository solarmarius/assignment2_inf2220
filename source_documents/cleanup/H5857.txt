
15.05.2002
Ny regjering - ny politikk
Gruppeleder for KrF Audun Holsbrekken er, slik jeg kjenner ham, en fornuftig kar og med evner til å tenke selv. Men når jeg leste innlegget hans i avisa Gudbrandsdølen Dagningen forleden, så var min første tanke at dette må være skrevet med påholden penn. Så ukritisk og til dels selvutslettende går det ikke an å være, skriver Audun Tron, gruppeleder for Ap i fylkestinget
Gruppeleder for KrF Audun Holsbrekken er, slik jeg kjenner ham, en fornuftig kar og med evner til å tenke selv.
Men når jeg leste innlegget hans her forleden, så var min første tanke at dette må være skrevet med påholden penn. Så ukritisk og til dels selvutslettende går det ikke an å være. Han starter med å forklare at velgerne ønsket en ny politisk kurs. Så vidt jeg vet så er det flertall på Stortinget for den distriktspolitikk som AP, SV og SP står for og som KrF og V også stod for over for sine velgere 10. september.
Men KrF og V har forlatt sine programmer til fordel for regjeringsmakt sammen med Høyre og med støtte av FrP. Men det er det ikke velgerne som har bestemt. Det er det Bondevik som har bestemt, motivert av sitt inderlige ønske om å få være statsminister igjen.
Med et dominerende Høyre i regjeringen er Bondeviks statsministerdrøm redusert til å være møteleder.
Men Bondevik kan umulig lese protokollene fra møtene i Regjeringen. Hvis han hadde gjort det, ville han raskt registrere at de sammenfaller lite med det programmet KrF gikk til valg på, spesielt når det gjelder distriktspolitkk
Det statsbudsjett som ble vedtatt sist høst, var ille for distriktene. Og det gikk ikke lenge før sentrale KrF-politikere rundt omkring i landet aksjonerte. Bondevik slukket den påbegynnende brann med å love at distriktene skulle få hånd om flere virkemidler. Statsbudsjettet inneholdt vesentlige kutt i bevilgningene til SND, med den konsekvens at SND må kutte 20 % av sin virksomhet. I tillegg var det vesentlige kutt på andre distrikts- og regionalpolitiske virkemidler. Kommunale næringsfond som kommunene hadde gjort seg stor nytte av i sitt utviklingsarbeid, ble kuttet helt. Andre virkemidler av betydning for distriktspolitikken ble kraftig redusert.
Så skulle en tro at dette var en nødvendighet for å kunne "flagge" noen av fanesakene til Høyre i valgkampen, bl.a. skattelette.
Men når skattekronene nærmest renner inn i statskassa, så hadde vel de fleste håpet at Bondevik ville sørge for å få på plass igjen viktige virkemidler for å kunne etterleve nasjonalt uttrykt målsetting om "å ta hele Norge i bruk".
Men, nei det skjer ikke. Kommunalministerens distriktspolitiske redegjørelse, statens tilbud i jordbruksforhandlingene og revidert nasjonalbudsjett, bekrefter at den varslede nedbygging av distriktene slik vi så det i statsbudsjettet. det var ikke en engangsforeteelse, men en ny politisk kurs.
Og derfor blir det riktig som Holsbrekken påpeker at vi har fått en ny regjering, og vi har fått en ny politikk. Men som dessverre betyr en kraftig forverring for distriktenes muligheter.
Det som er trist er at Audun Holsbrekken, som en fremtredende politiker som distriktene har hatt tillit til, stiller seg bak denne politikken. Det er trist for Holsbrekken og det er trist for distriktene, som dermed har mistet en som vil kjempe for distriktenes framtid.
