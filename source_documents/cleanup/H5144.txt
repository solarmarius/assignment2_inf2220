
03.05.93 - 04.05.93
Royal Christiania Hotell, Oslo
LANDSSTYREMØTE 3/5-93
Møtet behandlet følgende saker:
1. Strategi for full sysselsetting - velferdsstatens framtid, v/Thorbjørn Jagland og Sigbjørn Johnsen.
2. Strategisk Plan for 1994/1995.
3. Oppnevning av æresmedlemmer.
Landsstyret vedtok uttalelse om:
"Trygghet for framtida"
Den viktigste oppgaven på 90-tallet er å skaffe arbeid til alle og å trygge velferdssamfunnet. Selv om Norge har den laveste arbeidsledigheten i Norden, er ledigheten et stort problem for den enkelte og for samfunnet.
For at Norge skal kunne klare de økende miljøutfordringene, velferdsoppgavene og sikre folketrygdens økonomi, må flere komme i arbeid i stedet for at staten betaler for for å gå ledig. For å få til dette, må vi både ha økt verdiskapning og en rettferdig fordeling av landets ressurser. De med den sterkeste ryggen skal bære den tyngste børa. Bare på den måten kan vi skape trygghet for framtida.
Vi har lagt et godt grunnlag i økonomien for å kunne klare oppgaven:
- Prisstigningen er den laveste siden 60-tallet.
- Rentene går ned både i de private bankene og i statsbankene.
- Konkurranseevnen er betydelig forbedret.
I tillegg har vi satset betydelig på offentlige investeringer i for eksempel veier, jernbane og utdanning som vil bety mye for verdiskapningen i framtida. Vi ser tendenser til at nedgangen i sysselsettingen har stanset opp.
Solidaritetsalternativet
Solidaritetsalternativet består av en fortsatt solidarisk inntektspolitikk, omfordeling av statens midler og sikring av det offentliges inntekter. Alle som har arbeid og inntekt, må vise solidaritet med de som ikke har.
Norge må fortsette den linjen som Arbeiderpartiets regjering har fulgt. Gjennom langsiktig satsing med vilje til nytenking, omstilling og omfordeling kan vi sakte med sikkert gjenvinne den fulle sysselsetting. Vi vil redegjøre for hvordan nye arbeidsplasser skal skapes gjennom årlige sysselsettingsbudsjett, som også viser hvilke virkemidler som er nødvendig. Arbeiderpartiet ber velgerne om støtte for et slikt solidaritetsalternativ. I denne sammenheng vil vi legge vekt på følgende 4 viktige punkter:
1. Rettferdig fordeling - solidarisk lønnspolitikk
Den største ulikheten i vårt samfunn går mellom de som har arbeid og de som ikke har. Derfor er det viktigste bidraget til rettferdig fordeling å skaffe arbeid til alle.
Fagbevegelsen har gitt et betydelig bidrag til den positive utviklingen vi nå ser i økonomien gjennom de solidariske inntektsoppgjørene. De moderate lønnsoppgjørene har bidratt til lav prisstigning og sikret lønnstakerne økt kjøpekraft.
Urimelige lønnsforskjeller og fallskjermer i næringslivet har bidratt til å utforme den solidariske inntektspolitikken. Derfor har Arbeiderpartiet gjennomført utvidet skattlegging av frynsegoder og forslag om full offentlighet om lederlønninger, frynsegoder og fallskjermer i årsoppgjøret. Dette kommer i tillegg til at skattereformen bidro til å få faktiske inntekter og formuer fram til beskatning. For å bidra ytterligere til en rettferdig fordeling og en fortsatt oppslutning om den solidariske lønnspolitikken går Arbeiderpartiet inn for å trekke inn en milliard i nye skatteinntekter fra folk med høye inntekter, frynsegoder og store formuer.
- Vi vil innføre en særskilt arbeidsgiveravgift på de høyeste inntektene, på summen av lønn, frynsegoder og pensjonsinnskudd. Forslag til satser og beløp vil bli foreslått i revidert nasjonalbudsjett.
- Vi vil øke formuesskattesatsene på store formuer. Samtidig må det forhindres at formueskattgrunnlaget uthules.
Denne solidaritetsmilliarden skal brukes til å skape nye arbeidsplasser. Dette vil både skape en mer rettferdig inntektsfordeling og skape nye muligheter for de arbeidsledige.
2. Fra overføringer til aktiv sysselsetting
Det andre punktet i vårt solidaritetsalternativ er å omfordele statens penger fra overføringer til aktiv sysselsetting. Statens økonomi er fra før av presset. Derfor kan vi ikke bare fortsette å øke statens underskudd. Vi må omfordele penger. Dette vil gi flere penger til arbeidsplasser både i offentlig og i privat sektor. Vårt mål er å omfordele 5 milliarder. I denne uttalelsen redegjøres det for de viktigste prinsippene. Regjeringen vil senere komme tilbake til en mer fullstendig politikk for å omfordele statens utgifter fra overføringer til aktiv sysselsetting.
a) Målrettede støtteordninger
Barnetrygden har økt reelt med 40 prosent fra 1986 til 1992 på de ordinære barnetrygdsatsene. I tillegg kommer småbarnstillegget. Derfor mener vi at det er forsvarlig å holde satsene uendret i 1994.
Vi vil sørge for mer målrettede støtteordninger. Vi går inn for at bare de som er virkelige eneforsørgere får ekstra barnetrygd. Mange aleneforsørgere er fortsatt blant de som har dårligst økonomi. Det bør foretas en gjennomgang av deres økonomiske situasjon.
Foreldrepermisjonen er nå utvidet til 52 uker med 80 % lønnskompensasjon, eller 42 uker med 100 % lønnskompensasjon. Det gjør at småbarnstillegget i barnetrygden kan fjernes det første året. Et beløp tilsvarende småbarnstillegget legges på toppen av engangsstønaden til hjemmearbeidende.
b) Krav til innsats
Vi vil ikke endre arbeidstakernes rettigheter i sykelønnsordningen. Men vi mener at det er nødvendig å oppnå nye innsparinger i utgiftene til sykefravær. Arbeidet som partene i arbeidslivet har gjort for å redusere sykefraværet har gitt resultater og må fortsette. På den måten bidrar de som har jobb og inntekt til å bedre mulighetene for de som ikke har.
c) Sterkere sysselsettingseffekt av næringsoverføringer
Vi vil fortsette gjennomgangen og omleggingen av næringsstøtten, og legger blant annet opp til en moderat reduksjon av landbruksstøtten. Dette frigjør midler til økt verdiskapning og ny sysselsetting i distriktene. Ensidig norsk reduksjon i verftsstøtten er ikke aktuelt.
d) Mer effektiv bruk av statens penger
Vi vil sørge for en bedre bruk av statens midler som er i omløp i statens egne foretak og banker, slik at de gir nye arbeidsplasser.
3. Nye arbeidsplasser - økt velferd
Innsparingen i overføringer og de foreslåtte endringene i skatten vil gjøre det mulig å satse enda mer mot ledigheten samtidig som velferden økes og framtida trygges. Vi snakker her om ekstra innsats utover den store satsingen som allerede gjøres, eller er fremmet forslag om, på disse og mange andre områder, som for eksempel jernbane, vei og barnehager.
De nye midlene skal blant annet brukes til:
- Styrke omsorgen for de eldste og mest pleietrengende eldre, blant annet gjennom et eget program for utbygging av heldøgns omsorgstilbud.
- En handlingsplan med arbeids- eller opplæringstilbud for ungdom under 25 år.
- Økt statlig tilskudd til kommunalt vedlikehold for å trygge og utvikle arbeidsplasser i bygg og anleggsektoren.
- Styrke arbeidsmarkedstiltakene, særlig for de langtidsledige.
- Økt satsing på miljøarbeidsplasser.
- Fortsatt sterk innsats i barnevernet og barnehageutbygging.
4. Tiltak mot kontraktører, svart arbeid og urimelig overtid
Svart arbeid og kontraktørvirksomhet er en alvorlig trussel mot ordnede forhold i arbeidslivet. Allerede igangsatte tiltak skal forsterkes og videreføres. Stadig økt bruk av overtid og dobbeltarbeid kommer i stedet for nytilsetting når arbeidsoppgavene øker. Vi ser det som en viktig oppgave å få kontroll over denne utviklingen. Vi støtter LO og NHOs intensjonsavtale for å redusere bruken av overtid. Det er viktig at dette konkretiseres og følges opp lokalt. Det skal satses for å få bukt med unødvendig bruk av overtid i kommuner og i staten. Arbeidsmiljølovens bestemmelser om overtidsbruk skal følges opp og kontrollen styrkes.
