
Fredag 10. april 1992
Enstemmig stortingsgruppe:
OPPSTANDELSEN VIKTIGST I PÅSKEEVANGELIET
Det er enstemmighet blant Kristelig Folkepartis stortingsrepresentanter om at oppstandelsen er det viktigste i påskeevangeliet. Dette går fram av en liten spørrerunde partiets pressetjeneste har foretatt blant gruppens medlemmer.
Alle de 14 KrF-representantene på Stortinget svarte at oppstandelsen er det viktigste i påskeevangeliet. Et par av dem mente at langfredagens budskap om korsfestelsen og påskemorgens budskap om oppstandelsen må ses under ett, men vektleggingen av påskemorgen og oppstandelsen er likevel helt entydig.
Stortingsrepresentantene ble også spurt om hvordan de helst vil tilbringe påskeferien. De fleste ville ha familiepåske, noen på hytter, andre hjemme hos seg selv. Lars Gunnar Lie (Sogn og Fjordane) røper at han har en drøm om en gang å kunne feire påske i Roma, mens Borghild Røyseland (Rogaland) forteller at under "normale" forhold ville hun brukt påskeferien til å reise på bibelkurs.
