
12.06.01
Morten Lund,
Pressemelding fra
SP SIKRET BEDRE FORSVAR I NORD-NORGE
- Høyre og Ap svekker forsvaret i nord ved å legge fellesoperativt hovedkvarter til Jåttå utenfor Stavanger. Jeg er skuffet over at Senterpartiet ikke fikk gjennomslag for å legge hovedkvarteret til Reitan, sier Odd Roger Enoksen. Endelig avgjørelse på plassering av hovedkontoret blir truffet under voteringen i Stortinget i morgen, 13. juni.
Det er i Nord-Norge hovedutfordringene for det nasjonale forsvaret ligger. SP fikk kjempet gjennom en langt større tilstedeværelse i nord enn det Regjeringen foreslo. Hadde det ikke vært for Senterpartiet, ville den fremtidige forsvarsstrukturen blitt en svært dårlig løsning for Nord-Norge, sier Enoksen. Regjeringen har lidd et kraftig nederlag når det gjelder omstillingsplanen for forsvaret. Sentrumspartienes forslag til ny struktur har fått nærmest fullt gjennomslag.
Regjeringens forslag om framtidas Sjøforsvar fremstod som helt uansvarlig og utilstrekkelig i forhold til de utfordringer Norge står overfor - særlig i nord. Senterpartiet er derfor tilfreds med vedtaket om at de 14 MTB-ene av Hauk-klassen skal beholdes og etter hvert avløses av nye MTB-er av Skjold-klassen. Regjeringens forslag om å fjerne missiltorpedobåtene helt fra Sjøforsvarets struktur fikk ikke engang Arbeiderpartiets støtte.
Sentrum fikk også gjennomslag for en ekstra mobiliseringsbrigade i Trøndelag og at Heimevernet får beholde 83.000 soldater i motsetning til regjeringens forslag på 60.000 soldater. Regjeringens forslag ville ført til at andelen av de vernepliktige som fullfører førstegangstjenesten falt til om lag 40 % om noen år. Sentrumspartiene fikk kjempet igjennom en mer reell verneplikt med at minst 1000 flere soldater hvert år skal gjennomgå førstegangstjenesten. Dette er ikke godt nok, men en klar forbedring.
