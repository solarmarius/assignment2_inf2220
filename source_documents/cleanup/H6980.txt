
Vedtatt på landsmøtet i 2002.
Vedtekter for Det norske Arbeiderparti
§1 Formål
Det norske Arbeiderparti vil skape et rettferdig samfunn som sikrer alle menneskers likeverd. Vi bygger på verdiene frihet, likhet og solidaritet. Vi ønsker en verden uten krig og fattigdom, der frie og likestilte mennesker har innflytelse på sine livsvilkår, der menneskene lever i harmoni med naturen, og der kapitalistisk utbytting bekjempes.
Vi i Arbeiderpartiet vil videreutvikle vårt land som et demokratisk samfunn, og vi samarbeider med mennesker som kjemper for demokrati og menneskerettigheter i andre deler av verden. Arbeiderpartiet vil stimulere toleranse og mangfold og bekjempe alle former for diskriminering. Vi vil bygge på et samvirke mellom arbeid og kapital, og ut fra vårt grunnsyn vil vi utvikle folkets vilje til samfunnsansvar og samfunnsmakt.
For å virkeliggjøre formålet vil Det norske Arbeiderparti søke oppslutning i demokratiske valg. Våre sosialdemokratiske verdier skal være retningsgivende for vårt politiske arbeid.
§2 Medlemskap
Medlem kan enhver bli som er enig i partiets formål.
§3 Partiavdelingene
Som avdelinger i partiet blir tatt opp bostedslag, interesselag, faglige partilag på arbeidsplasser, studentlag ved høyere utdanningsinstitusjoner (SSF-lag), kvinnelag og ungdomslag (AUF-lag) når disse godkjenner partiets programmer og vedtekter.
§4 Kommunepartiene
1. Er det flere partiavdelinger i samme kommune, danner disse en fellesorganisasjon, kommunepartiet.
2. Består kommunepartiet av flere avdelinger, kan det dannes representantskap
3. Kommunepartiets navn skal være Arbeiderparti med kommunens navn foran.
§5 Fylkespartiene
1. Kommunepartiene i samme fylke danner et fylkesparti.
2. Fylkespartiets navn skal være Arbeiderparti med fylkets navn foran.
3. Oslo Arbeiderparti utgjør et eget fylkesparti.
4. Fylkespartiene er Det norske Arbeiderpartis organisasjonsenheter.
§6 Landsmøtet
1. Landsmøtet er partiets høyeste myndighet. Det holdes ordinært halvannet til to og et halvt år etter siste landsmøte. Nøyaktig tidspunkt fastsettes av landsstyret. Ekstraordinært landsmøte holdes når landsstyret bestemmer det, eller når fylkespartier som representerer minst 2/5 av partiets medlemmer, krever det.
2. Landsmøtet består av 300 representanter. Svalbard Arbeiderparti skal ha en representant av disse, så sant minst et partilag er aktivt på Svalbard. De resterende 299 representanter fordeles på fylkespartiene i forhold til det gjennomsnittlige antall medlemmer det er betalt kontingent for de siste to år forut for landsmøtet.
3. Ordinært landsmøte skal kunngjøres senest sju måneder før det trer sammen. Forslag som en vil ha behandlet på landsmøtet, må være vedtatt innsendt av en partiavdeling, et kommuneparti, årsmøte i AUFs fylkeslag eller av et fylkespartis årsmøte eller representantskapsmøte. De skal sendes inn til sentralstyret senest fire måneder før møtet.
Slike forslag fra en partiavdeling, et kommuneparti eller årsmøte i AUFs fylkeslag skal sendes inn til sentralstyret gjennom fylkespartienes styrer. Landsstyret har forslagsrett.
Alle forslag, uansett forslagstiller, som medfører endring i partiets vedtekter må være innsendt til sentralstyret senest fire måneder før landsmøtet.
4. Representantene til landsmøtet velges på møter i fylkespartiene. Hvor særlige forhold gjør seg gjeldende, kan representanter til landsmøtet velges av kommunepartiene etter fordeling foretatt på fylkespartienes møter.
Representantenes fullmakter blir laget av fylkespartiets styre og skal sendes sentralstyret senest åtte uker før landsmøtet tar til. Før landsmøtet trer sammen, skal fullmaktene være gjennomgått av en nemnd som sentralstyret oppnevner.
5. Landsstyret og det sentrale kvinnepolitiske styrets medlemmer deltar på landsmøtet med
tale- og forslagsrett, men uten stemmerett. Partiets stortingsgruppe og sametingsgruppe velger en representant for hver påbegynt 10. medlem. Disse har tale- og forslagsrett, men ikke stemmerett.
6. Sentralstyret fastsetter regler for reisefordeling mellom de valgte utsendingene.
7. Landsmøtet vedtar selv arbeidsordning og saksliste for møtet.
Sakslista skal inneholde:
a) innstilling fra fullmaktskomite
b) valg av møtets funksjonærer og komiteer
c) framlegg av årsberetningene
d) framlegg av godkjente årsregnskaper i landsmøteperioden
e) framlegg av revisors årlige revisjonsberetninger og kontrollkomiteens årlige beretninger i landsmøteperioden
f) prioriterte politiske og organisatoriske saker i landsmøteperioden
g) behandling av de framlegg som er kommet inn
h) valg av sentralstyre, sentralt kvinnepolitisk styre og kontrollkomite.
8. Samme år som det er landsmøte, holdes det landskvinnekonferanse. Den består av 150 representanter. Svalbard Arbeiderparti skal ha en representant av disse, så sant minst et partilag er aktivt på Svalbard. De resterende 149 representanter fordeles på fylkene etter samme prinsipp som deltakelse på partiets landsmøte. Representantene velges på fylkespartienes årsmøter. Det sentrale kvinnepolitiske styret og ledermøtet deltar på landskvinnekonferansen med tale- og forslagsrett. Landskvinnekonferansen skal fatte politiske vedtak. Landskvinnekonferansen har forslagsrett overfor partiets landsmøte.
§7 Landsstyret
1. Landsstyret er partiets høyeste myndighet mellom landsmøtene. Det har ansvaret for at partiets virksomhet blir drevet i samsvar med vedtektene og landsmøtets vedtak.
2. Landsstyret består av partiets sentralstyre, to representanter fra AUF og to representanter fra kvinnebevegelsen, som velges av AUF og kvinnebevegelsen selv, og to representanter fra hvert av fylkespartiene. Fylkespartienes representanter skal være den til enhver tid sittende leder og en av nestlederne/styremedlemmene, slik at begge kjønn blir representert. Kvinnepolitisk leder vurderes som kandidat på linje med en av nestlederne/ styremedlemmene. Fylkespartiene velger også to varamedlemmer til landsstyret.
I tillegg deltar en representant fra partiets sametingsgruppe med tale- og forslagsrett, men uten stemmerett.
3. Landsstyret har møte når sentralstyret bestemmer det, eller når minst halvparten av de øvrige medlemmene krever det.
4. Samme landsstyremøte som bestemmer tidspunkt for landsmøtet bestemmer også tidspunkt for landskvinnekonferansen.
5. Landsstyret velger valgkomitè for de valg som skal foretas på landsmøtet.
6. Revisor framlegger sin revisjonsberetning, og kontrollkomiteen framlegger sin beretning for landsstyret. Landsstyret skal godkjenne Det norske Arbeiderpartis årsregnskap og årsberetning senest seks måneder etter regnskapsårets utgang.
7. Utgiftene til landsstyrets virksomhet dekkes av landspartiet.
§8 Sentralstyret
1. Sentralstyret skal lede og ha ansvaret for partiets virksomhet. Det skal se etter at landsmøtets og landsstyrets vedtak blir gjennomført. Det avgjør alle administrasjonsspørsmål.
2. Sentralstyret består av 19 landsmøtevalgte medlemmer, blant disse leder av kvinnepolitisk styre. En representant for AUFs sentralstyre tiltrer sentralstyret med fulle rettigheter.
3. Av sentralstyrets faste medlemmer blir leder, nestleder og sekretær valgt ved særskilt valg.
Blant disse skal det være minst 40 % av hvert kjønn.
4. Sentralstyret utnevner partiets æresmedlemmer etter forslag fra organisasjonen og innstilling fra DnAs administrasjon.
5. Sentralstyret skal behandle Det norske Arbeiderpartis årsregnskap og årsberetning i god tid slik at dette kan godkjennes av landsstyret senest seks måneder etter regnskapsårets utgang.
Alle sentralstyremedlemmene skal undertegne årsregnskapet og årsberetningen. Har et medlem innvendinger mot regnskapet eller beretningen, skal vedkommende undertegne med påtegnet forbehold og gi nærmere redegjørelse i årsberetningen.
§9 Rådgivende uravstemninger
1. Landsstyret kan vedta å søke råd i viktige politiske og organisatoriske saker i form av rådgivende uravstemning blant partiets medlemmer.
2. Landsstyret har ansvaret for at det utarbeides et beslutningsgrunnlag som i tilstrekkelig grad belyser saken som skal avgjøres.
3. Partiets administrasjon har ansvaret for at uravstemningen gjennomføres på en forsvarlig måte, etter nærmere retningslinjer fastsatt av landsstyret.
4. Vurdering av rådgivende uravstemning skal alltid gjøres i forkant av sakers behandling.
§10 Regnskap, revisjon og kontroll
1. Partiets regnskap skal avlegges i samsvar med regnskapsloven og god regnskapsskikk.
2. Landsmøtet velger en kontrollkomité på tre medlemmer med to varamedlemmer. Komiteen står ansvarlig overfor landsmøtet. Komiteen har som oppgave å kontrollere om de økonomiske disposisjoner er gjort i samsvar med gjeldende vedtekter og vedtak fattet av styrende organer. Kontrollkomiteen skal hvert år avgi beretning til landsstyret for foregående kalenderår til landsstyret. Kontrollkomiteen skal legge fram sine årlige beretninger for landsmøteperioden til landsmøtet.
3. Etter innstilling fra kontrollkomiteen tilsetter landsstyret en statsautorisert revisor eller et revisjonsselskap av statsautoriserte revisorer til å utføre revisjonsarbeidet.
4. Kontrollkomiteen og revisor har rett og plikt til å møte på landsmøtet, i landsstyret og sentralstyret når regnskapene blir behandlet.
§11 Suspensjon og eksklusjon
1. Kommunepartiene har rett til å foreslå at enkeltmedlemmer som bryter med partiets vedtekter, retningslinjer og program blir suspendert eller ekskludert. Kommunepartiet kan først gjøre vedtak om suspensjon eller eksklusjon etter at fylkespartiet har uttalt seg om saken. Fylkespartiet uttaler seg på grunnlag av forslag og saksframstilling fra kommunepartiet. Suspenderte eller ekskluderte medlemmer har rett til å anke til sentralstyret innen 3 måneder etter at vedtak om suspensjon eller eksklusjon er fattet. Sentralstyrets vedtak kan kreves lagt fram for landsstyret til endelig avgjørelse, dette krav må fremmes innen 1 måned etter vedtak i sentralstyret. De som foreslås suspendert eller ekskludert, skal ha rett til å bli hørt av alle de instanser som behandler saken. Slik forklaring skal være skriftlig.
2. Suspenderte medlemmer utestenges for den periode som blir bestemt i det enkelte tilfelle.
3. Når kommunepartiene unnlater å gå fram som bestemt i punkt 1, kan fylkespartiene eller sentralstyret suspendere enkeltmedlemmer. Bare landsstyret har rett til å foreta eksklusjon i slike tilfeller, men først skal de høre meningen til det kommuneparti som medlemmet hører til.
§12 Alminnelige bestemmelser
1. Medlemskap i Det norske Arbeiderparti forplikter alle partimedlemmer til å støtte opp om partiets formål.
2. Det er ikke tillatt å danne fraksjoner som arbeider mot partiet og partiets vedtak. Det er uforenlig med medlemskap i partiet å være medlem av eller yte støtte til organisasjoner som i sin virksomhet motarbeider partiets politikk og kandidater.
3. Et partimedlem som er suspendert, kan ikke være medlem av noen partiavdeling.
4. Partimedlemmer som har adgang til det, bør stå tilmeldt Landsorganisasjonen i Norge.
5. De medlemmer som stiller som kandidater ved valg til offentlige tillitsverv, er forpliktet av programmet som partiet har lagt fram for velgerne. Hvis noen med offentlig verv trer ut av partiet, regnes vedkommende ikke som representant for partiet lenger.
6. Regler for valg av utsendinger til partimøter, medlemmer av representantskap o.l. skal gi lik rett for alle partiavdelinger i forhold til medlemstallet.
7. Det norske Arbeiderpartis organer skal gjennom forpliktende samarbeidsformer arbeide aktivt og planmessig for likestilling mellom kjønnene.
8. Ved ansettelser i partiet skal en etterstrebe en balanse mellom kvinner og menn.
9. Ved alle valg, nominasjoner og oppnevninger skal begge kjønn være representert med minst 40 prosent.
10. I organer der AUF er representert på bakgrunn av bestemmelser i disse vedtektene, regnes representantene fra AUF ikke med når bestemmelsen i dette punkt skal anvendes.
11. Ved alle offentlige valg skal partiet nytte denne listebetegnelse: Det norske
Arbeiderpartis liste.
12. Partiets stortingsrepresentanter danner en gruppe som behandler alle viktige saker som skal opp til behandling i Stortinget. Sentralstyret sørger for at stortingsgruppa blir konstituert. Sentralstyret skal være representert i gruppestyret og på stortingsgruppas møter.
13. Partiets representanter i storting, regjering, fylkesting, kommunestyre og andre offentlige tillitsverv må følge partiets vedtekter, retningslinjer og program.
14. Valgbarhet til tillitsverv oppnås etter en måneds medlemskap. Oppstår det tvil om valgbarhet, skal kvittert medlemskort fremvises hvor betalingsdato fremgår.
15. Partiavdelinger som i hovedsak gjennomfører sin aktivitet ved bruk av datanettverk, må ved årsmøter og møter med personvalg gjennomføre disse møtene på en slik måte at de som skal delta i debatten og voteringene, er til stede i samme rom når debatt og votering foregår.
§13 Kontingenten
1. Landsmøtet fastsetter medlemskontingenten og bestemmer hvor stor del som skal gå til lokallaget, kommunepartiet, fylkespartiet og landspartiet.
2. Sentralstyret vedtar hvordan kontingenten skal innkreves.
§14 Æresmedlemskap
Partimedlemmer som har gjort en helt ekstraordinær innsats i partiarbeidet, kan utnevnes til æresmedlemmer. Forslag til utnevnelse kan fremmes både av lag, kommunepartier og fylkespartier, og forslaget fremmes med skriftlig uttalelse fra nivået/-ene over, før det kommer til partiets administrasjon, som innstiller på utnevnelsen som endelig foretas av sentralstyret. Æresmedlemmer er fritatt for betaling av medlemskontingent og har for øvrig de samme retter og plikter som andre partimedlemmer.
§15 Direkte medlemskap
1. Fylkespartiene kan ta opp som direkte medlemmer enkeltpersoner som er bosatt i kommuner der det ikke er noen partiorganisasjon.
2. Det norske Arbeiderparti kan ta opp som direkte medlemmer enkeltpersoner når det ikke er naturlig å stå tilsluttet en partiavdeling. I disse tilfellene tilfaller hele kontingenten Det norske Arbeiderparti.
3. Direkte medlemmer i henhold til punkt 1 og 2 kan delta ved uravstemninger på det nivå i organisasjonen en står tilsluttet.
§16 Vedtekter og retningslinjer
1. Organisering av virksomheten i partiavdelingene, kommunepartiene, kommunegruppene, fylkespartiene og partiets kvinnebevegelse skjer etter bestemmelsene i partiets vedtekter og de retningslinjer som er vedtatt av landsmøtet. Disse retningslinjene regnes som en del av partiets vedtekter.
2. Endringer i disse vedtektene kan bare vedtas av et landsmøte. For gyldig vedtak kreves det flertall blant delegatene i landsmøtet.
Endring av partiets formålsparagraf må ha tilslutning fra 2/3 av delegatene i landsmøtet.
