
06.10.2004
Kjetil Bjørklund (SV), forsvarspolitisk talsmann
- Fortsatt millioner å spare i Forsvaret
ØForsvarsbudsjettet øker med over 1 milliard kroner. Det settes av betydelige beløp til administrasjon og internasjonale operasjoner, og investeringene videreføres i dyrt utstyr som ikke gir oss økt trygghet. Dette er ikke forsvarlig, sier forsvarspolitisk talsmann Kjetil Bjørklund
Administrasjonskostnadene i Forsvarsstaben og Forsvarsdepartementet øker betydelig. Disse utgiftene har ingen betydning for norsk sikkerhet, men er rene byråkratiske kostnader. SVs forsvarspolitiske talsmann Kjetil Bjørklund er også svært bekymret for den foreslåtte økningen til internasjonale operasjoner.
- Samtidig båndlegges Telemarksbataljon for mulige operasjoner i NRF store deler av neste år. Eventuelle kostnader til deltakelse i aktuelle operasjoner vil bli foreslått tilleggsfinansiert. Dette viser at de reelle kostnadene til internasjonale operasjoner er langt høyere enn det som framgår i budsjettet. Dette kan ikke SV være med på, sier Bjørklund.
Kostnadene til fregatter, nye MTBer, panservern til hæren og utbyggingen av regionfelt Østlandet er andre eksempler på dyre investeringer, som ikke bidrar til å beskyttelse av Norge. Bevilgningene til Kystvakta er riktignok økt noe, men ikke nok til å opprettholde tilstrekkelig seilingsaktivitet for å kunne overvåke og kontrollere de enorme havområdene.
Forsvarsbudsjettet økes nå for første gang til over 30 mrd kroner, først og fremst pga administrasjonskostnader, investeringer i materiell vi ikke har bruk for og til norske bidrag i utlandet.
- I dette budsjettet ligger det store muligheter til omdisponering til andre samfunnsområder som har mer behov for penger, avslutter Bjørklund.
