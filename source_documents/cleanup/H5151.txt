
28.02.94 - 01.03.94
Hotell Norge, Bergen
LANDSSTYREMØTE 28/2-94
Møtet behandlet følgende saker:
1. Arbeidet i organisasjonen, v/Dag Terje Andersen, Sylvia Brustad og Trond Giske.
2. Forslag til saksliste for det 55. ordinære Landsmøte.
3. Fordeling av representanter til Landskvinnekonferansen 1994 og Landsmøtet 1994.
4. Programarbeidet med velferd og fordeling, v/Hill-Marta Solberg.
5. Det politiske arbeidet, v/Thorbjørn Jagland.
6. EU-forhandlingene, orientering ved Bjørn Tore Godal.
7. Oppnevning av æresmedlemmer.
Landsstyret vedtok uttalelser om:
"Arbeidet i partiorganisasjonen"
Arbeiderpartiets styrke ligger i at det er medlemmer som utformer politikken. Gjennom en aktiv organisasjon og det faglig-politiske samarbeidet har vår politikk forankring blant folk flest.
Målet for organisasjonsutviklingen er å gjøre kommunikasjonen mellom de uilke ledd i partiet enda bedre enn den er i dag. Et parti der både kommune, fylkes- og sentralleddet trekker i samme retning er langt mer slagkraftig, enn et parti der de ulike leddene strides og jobber hver for seg. Politisk og organisatorisk enhet kan bare oppnås gjennom aktiv deltakelse og innflytelse på alle nivåer. Slik skapes forankring og forpliktelse.
Strategisk plan (to-års-planer for hele virksomheten) skal sikre at hele partiet er forpliktet av de hovedoppgavene og målene vi i fellesskap kommer fram til. Det strategiske planarbeidet må evalueres og utvikles videre, slik at samspillet mellom partiets organisasjon og folkevalgte bedres.
Gjennomføringen av DnAs lederskole har lagt et godt grunnlag for det videre arbeidet med lederutvikling i partiet. Nå blir utfordringen å gjennomføre slik skolering i fylker, kommunepartier og lag. Samtidig må vi ivareta den politiske og organisatoriske grunnskoleringen av medlemmene.
Et stort og aktivt parti må hele tiden ha rekruttering av nye medlemmer som en av sine hovedoppgaver. Dette er noe alle tillitsvalgte i partiet har ansvaret for. Dersom vi slurver med medlemsverving og kontingentinnkreving vil vi på sikt miste vår styrke som politisk folkebevegelse.
Organisasjonen er selve fundamentet i partiet vårt. Dersom den svikter, svikter partiet. Organisasjonsarbeidet legger grunnlaget for gjennomføringen av politikken vår.
Valgkampen og valgresultatet var en seier for ansvarlighet og seriøst politisk arbeid. Grunnlaget for seieren ble skapt gjennom arbeid i organisasjonen, der alle fikk være med på å utforme det politiske budskapet vårt. Derfor var valget også en seier for seriøst organisasjonsarbeid. For å beholde det forspranget vi har organisatorisk må vi stadig ha evne til å fornye oss. Vi må vurdere arbeidsformene våre kritisk, slik at vi stadig har mulighet til å bli bedre.
Arbeiderpartiet vil fortsette arbeidet med organisasjonsutvikling gjennom å:
· evaluere og videreutvikle strategisk plan som styringsverktøy politisk og organisatorisk på alle plan.
· gjennomføre lederutviklingen i fylkes- og kommunepartier.
· ivareta den politiske og organisatoriske grunnskoleringen av medlemmene.
· fornye og forbedre arbeidsformene lokalt ved å:
- se på alternative møteformer som i større grad lar seg kombinere med familieliv.
- ta opp arbeidsforholdene for lokale folkevalgte til debatt.
- i større grad satse på prosjektarbeid og aksjonsrettede arbeidsformer. Arbeiderpartiet lokalt skal være et tilbud også for dem som ikke ønsker å engasjere seg i kommune- og fylkespolitikken.
? øke medlemstallet ved å:
- aktivt gå ut og verve medlemmer i fagforeningene for å demme opp for medlemsnedgangen som ellers vil komme som en følge av at det kollektive medlemskapet opphører innen 1997.
- oppsøke tidligere medlemmer som ikke har meldt seg ut, men som ikke har betalt kontingent.
- benytte mulighetene et sentralt medlemsregister gir, til å gjøre kommunikasjonen med medlemmene bedre.
- Kartlegge gjennom undersøkelser hvorfor så mange medlemmer forsvinner i overgangen mellom AUF og partiet. Deretter bruke resultatene fra undersøkelsene i arbeidet med å styrke rekrutteringen av ungdom til partiet.
- Landsstyrets medlemmer skal årlig følge opp og diskutere medlemsutviklingen i fylkespartiene.
? Styrke det fagligpolitiske arbeidet lokalt bl.a. ved å ta initiativ til å opprette lokale samarbeidskomiteer etter modell av det samarbeidet som er utviklet sentralt.
? Videreføre regionsarbeidet med sikte på å bedre kontakten mellom fylkene, mellom hvert enkelt fylke og partikontoret sentralt, og mellom fylkespartikontorer, kommunepartier og lag.
? Gi de kvinnepolitiske utvalgene gode arbeidsmuligheter.
? Prioritere skolering og motivasjonsarbeid for kvinner som et ledd i arbeidet med å øke kvinnerepresentasjon ved neste kommune- og fylkestingsvalg.
"Partiets behandling av EU-saken"
Arbeiderpartiets landsmøte i november 1992 vedtok å støtte en norsk søknad om medlemskap i EF, og at partiet skulle ta endelig stilling til resultatet av forhandlingene om medlemskap når det foreligger:
1. Spørsmålet om å anbefale EU-medlemskap på grunnlag av forhandlingsresultatet skal behandles på landsmøte, enten det ordinære eller et ekstraordinært møte.
2. Når situasjonen i forhandlingene mellom EU og Norge er avklart, kan landsstyret innkalles for å ta beslutning om ekstraordinært landsmøte.
3. Dersom det blir behov for et ekstraordinært landsmøte før det ordinære møtet i november, innkalles de representanter som velges til det ordinære landsmøtet.
Det ble også foretatt en innsamling til fordel for Olympic AID som innbragte kr. 6.355,-.
