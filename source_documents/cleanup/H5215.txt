
12/10-01
Senterpartiets nestleder Åslaug Haga om tildelingen av Fredsprisen for 2001:
Et meget klokt valg
Senterpartiet mener Nobelkomiteen har gjort et meget klokt valg i å tildele årets fredspris til FN og FNs generalsekretær Kofi Annan. Terrorismeangrepene i New York og Washington og den pågående krigen i Afghenistan illustrerer at FN er viktigere og mer nødvendig enn noen gang for å skape en fredligere og mer rettferdig verden.
Prisen er et håndslag til alle nåværende og tidligere FN-medarbeidere som ofte har arbeidet under vanskelige og risikofylte forhold. Den vil virke som en oppmuntring til at FN vil yte maksimalt i den krevende tiden som verdenssamfunnet står overfor.
Det er også gledelig at generalsekretær Kofi Annan personlig fikk prisen sammen med FN som organisasjon. Sjelden har verden sett et menneske som er så dedikert til å skape en bedre organisert verden og som gjennom sitt stillferdige og vinnende vesen evner å få mennesker til å trekke sammen på en unik måte. Kofi Annan har gjennom sin rolle som FNs generalsekretær styrket FNs arbeide både politisk og organisatorisk. Dette er avgjørende viktig i en tid hvor mange er urolige for den internasjonale situasjonen og hvor erkjennelsen av at det er behov for sterkere globale samarbeidsmekanismer er økende.
