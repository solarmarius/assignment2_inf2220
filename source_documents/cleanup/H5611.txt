
28.02.2002
SV setter søkelyset på Telenors arbeidsgiverpolitikk
Kan næringsministeren akseptere at selskapet driver med sosial dumping som særlig rammer kvinnearbeidsplasser ?
Geir-Ketil Hansen som representerer SV i samferdselskomiteen vil i Stortingets spørretime den 6.mars rette søkelyset på Telenors arbeidsgiverpolitikk.
Telenor har vedtatt å legge ned 500 arbeidsplasser innen "Opplysningen" og "Kundeservice" for å bygge opp større enheter. Nedleggingen av arbeidsplasser rammer distriktene og kvinnearbeidsplasser spesielt.
Påstanden om sosial dumping relateres til at det bygges opp sidestilte enheter i Telenor Teleservice AS hvor det ikke er tariff-og pensjonsavtale (Scancall AS) for å legge oppgaver/kontrakter til denne enheten med lavest lønn og arbeidsvilkår.
I forbindelse med nedbemaningen i EDB Business Partner som er eid av Telenor, ble nedbemanningen gjennomført ved at overtallige ble fjernet på to timers varsel. En uverdig personalpolitikk.
Mens Telenor driver denne form for personalpolitikk har regjeringen og partene i arbeidslivet inngått en intensjonsavtale om et mer inkluderende arbeidsliv. Sitat:
Avtalen skal bidra til:
At en får et mer inkluderende arbeidsliv til beste for den enkelte arbeidstaker, arbeidsplass og for samfunnet
Reduksjon i bruken av uføretrygd og i sykefravær
Å ta bedre i bruk eldre arbeidstakeres ressurs og arbeidskraft i arbeidslivet
Sitat slutt:
Omstillingen i Telenor-konsernet har særlig rammet kvinnelige arbeidstakere i aldersgruppen fra 45 år og oppover.
Et sentralt spørsmål i debatten fremover er om statlig eide selskaper og selskaper det staten er majoritetseier skal ha et spesielt ansvar for å følge opp statlig politikk på dette området. Det blir en særlig aktuell problemstilling når denne regjeringen så aktivt går inn for å omgjøre statlig virksomhet til fristilte selskaper.
Geir-Ketil Hansen vil spørre næringsminister Ansgar Gabrielsen hvilke arbeidsgiverpolitikk han mener Telenor som et statlig majoritetseid konsern bør stå for og hva ministeren vil gjøre for å følge opp dette ?
