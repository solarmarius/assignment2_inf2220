
08.10.02
Ingvild Vaggen Malvik, SV
Fagre ord, lite handling!
Olje- og energiminister Steensnæs klarere ikke å tenke nytt i det fremlagte budsjettet. Det står fremdeles for en klar prioritering av den svarte oljeøkonomien.
"På tross av fagre ord om omlegging av Norges energistruktur med fokus på vannbåren varme, energieffektivitet og fornybare energikilder makter ikke ministeren å tenke nytt, og omsette det i reell handling," sier Ingvild Vaggen Malvik.
Tallenes tale er klar. Oljeinvesteringene i Nordsjøen økes med 8,6 mrd til 67,9 mrd neste år.
"Dette er en rykk og napp utvikling som vil øke presset på fastlandsøkonomien neste år. Dessuten vil mange arbeidsplasser i verftsindustrien stå i fare når investeringene igjen faller i 2004-06," sier Vaggen Malvik.
Til tross for at oljeselskapene står for hovedtyngden av investeringene må staten i et stramt budsjett bidra med hele 15,1 milliarder. Videre øker statens driftsutgifter til gass og olje.
"Dette er penger det er behov for mange steder i budsjettet ellers," sier Vaggen Malvik
Vaggen Malvik peker på at det er på tide med en langsiktig offensiv styring av investeringene i Nordsjøen. Dette må balansere Norges globale klimaansvar, hensynet til press i økonomien og stabile arbeidsplasser.
En helt annen problematisk side av budsjettet er satsingen på fornybare energi gjennom det nyopprettede selskapet ENOVA.
"Satsingen til ENOVA forblir på stedet hvil. Realiteten er faktisk en nedgang på en ½ mill i overføringene som ENOVA administrer i forhold til saldert budsjett 2002," sier Vaggen Malvik.
"Med de midlene regjeringen legger inn når man ikke lenger enn halvveis til målet om 10 nye Twh innen 2010. Dette målet, som ikke engang er spesielt ambisiøst, krever langt over dagens ramme på 479 millioner. Hvis ikke regjeringa er villig til å øke rammene til ENOVA bør de åpent flagge at de ikke vil nå målene. I første omgang ville en økning i påslaget i nettariffen fra 0,3 til 0,6 øre/kWh gi ENOVA en realistisk mulighet til å sakke for mye akterut," sier Vaggen Malvik.
Heller ikke på forskningsområdet legges til rette for en overgang til grønn kunnskapsøkonomi basert på fornybar energi og en bærekraftig og fleksibel energiforsyning. Av en økning på 37 millioner til energiforskning er men 2/3 - 29 millioner - dedikert til tradisjonell olje og gass. Videre blir det gitt 50 millioner kroner for å utvikle gasskraftverk med CO2-håndtering. Dette forskutterer en vurdering på om det i det hele tatt er verdt å satse på gasskraftverk med CO2 håndtering.
"Budsjettet har en klar prioritering av petroleumssektoren. Det vil gjøre det ennå vanskeligere å bygge opp en konkurransedyktig næring for fornybare energiteknologier som vindkraft, bioenergi, småskala vannkraft, varmepumper, vannbåren varme og solceller i Norge," sier Vaggen Malvik.
