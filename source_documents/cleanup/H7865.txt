
Dato: 8. oktober 2003
Stortingsrepresentant Harald T. Nesvik (FrP)
- REGJERINGEN BELASTER DE SYKE FOR Å HJELPE DE FATTIGE!!
"Jeg hadde ærlig talt ikke trodd Regjeringen ville fortsette å "ta fra de fattige" og øke belastningen på syke og eldre i dette landet" sier stortingsrepresentant Harald T. Nesvik (FrP) etter å ha lest Regjeringens forslag til sosialbudsjett.
Regjeringen har i dag lagt frem sitt forslag til Budsjett for 2003 og bl.a. sendt ut en pressemelding der de sier at de "trapper opp fattigdomssatsingen". Samtidig fremmer de forslag om å øke utgiftstaket i folketrygdens frikortordning fra 1 350 kr. til 2 500 kr i 2004, egenandelen for røntgenundersøkelse fra 155 til 185 kr og egenandelen for reiser i forbindelse med behandling fra 95 til 110 kr.
- Jeg ser at Regjeringen skryter av den vil gjøre en ekstra innsats for de fattige, sier Nesvik.
- Problemet er jo at det ofte er de samme gruppene som har problemer med helsa og er avhengig av dyre medisiner. Nå skal egenandelene økes betydelig igjen. Regjeringen vil spare ca. 900 millioner kroner på dette mens de vil bruke 239 millioner til det de kaller "fattigdomssatsing" ifølge dagens pressemelding. Dette må bli en vesentlig hindring for et samarbeide mellom regjeringspartiene og FrP om neste års budsjett, sier Nesvik.
