
Fredag 26. august 1994
Kjell Magne Bondevik opplyser:
KrF-henvendelse til Regjeringen
om tidskonto for eldre arbeidstakere
Kristelig Folkepartis Stortingsgruppe har sendt et brev til Regjeringen der det foreslås at den bebudede Stortingsmeldingen om velferdsordningene inneholder en utredning om tidskonto for eldre arbeidstakere. KrF har i sin henvendelse redegjort for hvordan partiet mener hovedtrekkene i en slik ordning kan være.
Det var Kristelig Folkepartis parlamentariske leder, Kjell Magne Bondeviks, som opplyste dette da han fredag besøkte flere kystkommuner i Hordaland.
Bondevik viste til at det er innført en ordning med tidskonto for småbarnsforeldre.
- Kristelig Folkeparti ser for seg en ordning med tidskonto også for eldre arbeidstakere som mer gradvis ønsker å trappe ned sin arbeidsinnsats. Det kan f.eks. være arbeidstakere som ønsker å gå noe ned i arbeidstid når de passerer 60 år, men som i stedet kan tenke seg å fortsette med redusert arbeidstid utover dagens pensjonsalder. Någjeldende regler betyr at de fleste arbeidstakere med oppnådd pensjonsalder eller aldersgrense må gå fra full arbeidstid til null arbeidstid. Dette er ofte en utilfredsstillende situasjon. Dersom man kan redusere arbeidstiden fra fylte 60 år, mot å arbeide utover dagens pensjonsalder eller aldersgrense, kan likevel den totale arbeidstid for arbeidstakerne bli den samme som nå. Ordningen innebærer at man fordeler sin samlede arbeidsinnsats på flere år og unngår en for brå utgang av arbeidslivet.
En slik ordning må baseres på avtale mellom arbeidsgivere og arbeidstakere på de arbeidsplasser hvor slike løsninger er praktisk mulig.
Landet har neppe råd til en generell nedsetting av pensjonsalderen. Men en slik ordning med tidskonto for eldre arbeidstakere vil ikke ha slike økonomiske konsekvenser og kan trolig utformes innenfor dagens økonomiske rammer.
Kristelig Folkepartis Stortingsgruppe har i brev til Statsministeren bedt Regjeringen utrede en slik ordning i forbindelse med fremleggelsen av den bebudede Stortingsmeldingen om velferdsordningene, sa Bondevik.
