
06.02.2002
SPONHEIM OG 13 - 14 KYR
Har landbruksminister Lars Sponheim gjeve dødsstøytet til dei fleste gardsbruka i Møre og Romsdal? Det er ikkje lett å svare på. Statsråden sjølv seier at han vil svare til våren, og han varslar kraftige endringer i strukturen i landbruket. I spørjetimen i Stortinget var Sponheim rimeleg tydeleg på at han ikkje vil byggje vidare på ein struktur med 13-14 mjølkekyr, og at løysinga er at mjølkeproduksjonen må over på færre bønder. Han grunngjev det mellom anna med investeringsbehov i landbruket i åra som kjem og at større eininger er nødvendige for å kome ut med eit brukbart økonomisk resultat.
Visst er det behov for investeringer i landbruket. Mange gardsbruk har trong for oppgradering av driftsbygninger og for investering i utstyr. Utgangspunktet er at på heile 90-talet har bonden hatt ei inntektsutvikling som ikkje har gjeve rom for større investeringer. Men burde ikkje eit bruk med ein mjølkeproduksjon på mellom 60-70 000 liter mjølk vere eit brukbart levebrød?
Gjeldande landbrukspolitikk som er nedfelt i Landbruksmeldinga (St.meld nr.19) slår fast at vi skal ha eit landbruk i heile landet. Meldinga er optimistisk, men dei økonomiske føresetnadene for å nå målet, er det sagt mindre om. Det er jordbruksforhandlingane, storleik og innretning på overføringane år for år som er avgjerande. Her varslar samarbeidsregjeringa ei prioritering som gir grunn til uro. I budsjettet for 2002 er overføringane redusert med 300 mill. kroner, noko som gir ein årsverknad på 600 mill kroner.
Kjenneteiknet på bruksstrukturen i Møre og Romsdal er gjerne at mjølkeproduksjon ligg på 10-15 dyr. Ergo er det svært mange i Møre og Romsdal som kan verte råka av Sponheim sine "visjoner " for framtidas landbrukspolitikk!
Det er og viktig å understreke den viktige rolla norsk landbruk har når det gjeld å ivareta og vedlikehalde kulturlandskapet. Landbruket har oppgåver som går langt ut over å produsere trygg mat av høg kvalitet og sikre ei langsiktig matforsyning. I mange lokalsamfunn er næringa sjølve livsnerven, og eit sterkt og kreativt landbruk skaper nye arbeidsplasser. Og ringverknadene i Møre og Romsdal er m.a. reiselivsnæringa som kan vise fram vakre og velstelt tun og bygder. Hadde t.d. Geiranger vore like attraktivt som reisemål for turistar utan eit levande landbruk? Dersom bruk med mindre enn 13-14 kyr ikkje skal vere "liv laga" i framtida, er eg redd landbruket på Vestlandet vil dø ein stille død med store fylgjer for lokalsamfunn og næringsliv.
UTAN BONDEN TAPER BÅDE BY OG BYGD!
Dette oppropet vart i september i fjor støtta av m.a. ordførar Tonning i Ålesund, fiskeoppdretter Anders Pedersen og hotelldirektør Karl Mjelva. Det syner med all mulig tydeligheit kor viktig det er å gjere felles front for distriktsjordbruket.
Sp vil i Stortinget halde fram med å utfordre Krf og V på landbrukspolitikken. Dei har stått saman men Sp om måla i Landbruksmeldinga, medan Høgre har ved kvart einaste statsbudsjett sett fram forslag om store kutt i jordbruksforhandlingane. Med Høgre som regjeringspartnar, er eg redd for at landbruket i Møre og Romsdal kan gå urolege tider i møte!
