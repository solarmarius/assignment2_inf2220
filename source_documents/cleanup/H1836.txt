
Tirsdag 7. april 1992
Kjell Magne Bondevik (KrF) om oppløsningsrett av Stortinget:
STYRKE FOR DEMOKRATIET AT PARTIENE MÅ FINNE KOMPROMISSLØSNINGER
Etter mitt syn er det en styrke ved det norske demokratiet og folkestyret at det tvinger partiene i Stortinget til å finne kompromissløsninger. Ofte vil det gi resultater som forener ulike interesser. Det sa lederen for Kristelig Folkeparti, stortings-representant Kjell Magne Bondevik, da Stortinget tirsdag drøftet et grunnlovsforslag fra blant andre tidligere statsminister Kåre Willoch om å innføre oppløsningsrett av Stortinget. En slik rett vil kunne skape enda mer et "gallupdemokrati" enn det vi allerede har, fryktet Bondevik, som var glad for at en enstemmig utenriks- og konsti-tusjonskomité går inn for å avvise forslaget.
Kjell Magne Bondevik mente at erfaringene fra land som har oppløsningsrett av nasjonal-forsamlingen, ikke er så entydig positive at det tilsier en slik ordning i Norge også. I situasjoner hvor en regjering føler behov for å sette "hardt mot hardt", mente Bondevik at man kunne bruke adgangen til å stille kabinettspørsmål mer aktivt enn tradisjonen har vært i Norge.
Bondevik advarte også mot å innføre ordninger som styrker regjeringens stilling på bekostning av Stortingets.
-Det vil kunne svekke viljen i Stortinget til å finne løsninger i kinkige og vanskelige saker på tvers av partigrensene. Jeg er slett ikke sikker på at det i det lange løp vil tjene folkestyret, snarere tvert om, sa Kjell Magne Bondevik. Han mente alle var bedre tjent med det ekstra arbeidet det eventuelt medførte å finne løsninger i Stortinget, og at man brukte tid på dette.
