
Dato: 30. november 2004
FrP
- Sametinget er useriøst
Stortingsrepresentant Per Sandberg (FrP) mener Dagbladets avsløringer av økonomisk surr i Sametinget viser hva Sametinget representerer. - Sametinget er en useriøs ordning som aldri burde vært opprettet, sier han.
Det er Dagbladet som avslører at Sametinget i lengre tid har godtatt reiseregninger som neppe burde ha vært godkjent. Det er dette som får Sandberg til å reagere. Han mener det er noe useriøst over hele Sametinget.
- Sametinget er ikke noe annet enn en koseklubb for landets samer. I mange tilfeller kan det være nok å få den næreste familien til å stemme på en, så vips blir du medlem av Sametinget. Dette er ikke et gjennomarbeidet parlamentarisk system, men en useriøs ordning som aldri burde vært opprettet, sier han.
Sandberg mener også Sametinget som institusjon representerer en form for rasisme.
- Det er bare samisk ættede personer som kan sitte i Sametinget. Det betyr at andre norske statsborgere aldri vil få muligheten til å påvirke organet, og det er grunnleggende galt at noen statsborgere skal ha særretter som andre ikke får del i på grunn av opphav. Dette er ikke noe annet enn rasisme, sier han.
FrP har flere ganger fremmet forslag om at Sametinget skal legges ned. - Det er nettopp fordi vi ikke aksepterer at norske statsborgere skal behandles ulikt som følge av opphav. Samer har ikke rett på goder eller fordeler andre ikke har, fremholder Sandberg.
Han er derfor glad for at FrP nå arbeidet for å bli representert i Sametinget. - Motivasjonen er ikke noe annet enn å få slutt på galskapen Sametinget representerer.
