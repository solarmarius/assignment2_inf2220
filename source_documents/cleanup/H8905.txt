
Dato: 17. januar 2005
Stortingsrepresentant John I. Alvheim (FrP)
RETTEN TIL Å TAPPE OG OPPBEVARE NAVLESTRENGSBLOD MÅ SIKRES
I Aftenposten søndag den 16. januar fremgår det at Rikshospitalet har innført forbud mot privat tapping av navlestrengsblod på fødestuene. Eksperter ved Rikshospitalet advarer gravide mot å fryse ned stamceller fra navlestrengsblod i private biobanker. Stortingsrepresentant John I. Alvheim, Sosialkomiteens leder, mener det må være de fødende kvinnenes rett selv å bestemme om de ønsker blod fra navlestrengen til sitt nyfødte barn tappet og nedfrosset for fremtidig bruk.
- Jeg krever at helse- og omsorgsministeren griper inn overfor Rikshospitalet i dette tilfellet. Det kan ikke aksepteres at Rikshospitalet nekter tapping av navlestrengsblod for å sikre stamceller. Jeg har forståelse for at de ikke vil tillate at utenforstående kommer inn for å gjøre dette, men da må Rikshospitalets egne folk gjøre jobben. Så vidt jeg vet er Rikshospitalet det eneste sykehuset som nekter adgang til dette tiltaket.
- Nå har vi nettopp foretatt endringer i lov om bioteknologi for å gi muligheter, i spesielle tilfeller, til å benytte preimplantasjonsdiagnostikk. Dette vil i så fall være basert på bruk av stamceller fra for eksempel navlestrengsblod. Jeg regner med at de fleste husker Mehmet-saken som dreier seg nettopp om dette, sier Alvheim som mener at Rikshospitalets representanter driver desinformasjon i denne saken.
- Fødende kvinner må ha rett til selv å bestemme om navlestrengsblodet skal oppbevares i private biobanker. Jeg aksepterer ikke at Rikshospitalet skal frata dem denne retten. Her må helse- og omsorgsministeren på banen umiddelbart, sier Alvheim
