
Lørdag 21. august 1993
KrF-leder Kjell Magne Bondevik ved Mjøsas bredder:
DETTE SNAKKER IKKE KACI OG GRO OM
Spørsmål som miljø, verdispørsmål og internasjonal rettferdighet kommer ikke fram i duellen mellom Kaci og Gro. Ønsker de ikke å diskutere disse viktige spørsmålene, lurer KrF-leder Kjell Magne Bondevik på tur med Skibladner ved Mjøsas bredder.
Både i profileringen av Høyres Regjeringsprogram og i Arbeiderpartiets krav til sine samarbeidspartier, er miljø, internasjonal rettferdighet og verdispørsmål fraværende. Kristelig Folkeparti mener disse spørsmål er noen av de største politiske utfordringer samfunnet står overfor, og vi beklager at de største partiene ikke setter fokus på dem.
Miljø
KrF ønsker å bruke miljøavgifter aktivt for å fremme en bærekraftig utvikling. Men det er viktig å kompensere økte miljøavgifter med reduksjon i andre skatter og avgifter. Miljøvennlige produkter må slippe avgifter, f.eks. bør biodisel bli fritatt for avgift, mener Bondevik.
Internasjonal rettferdighet.
Kløften mellom rike og fattige land er vår største utfordring. Ap, H og FrP skjærer nå ned på U-hjelpen. KrF vil kjempe mot dette. KrF vil sanere gjelden som de fattige u-land har til Norge som følge av kommeriselle eksportkreditter, og øke støtten til private bistandsorganisasjoner. Den store forskjell utfordrer også den norske livsstil og vårt store overforbruk, sa Bondevik som maner til ny livsstil og redusert forbruk.
Verdi-spørsmålene
H og Ap viker også unna debatt om et viktig verdispørsmål som bio-genpolitikken.
Kampen for ekteskapets stilling og familien som grunnleggende enhet i samfunnet er viktig for blant annet barns oppvekstmiljø. KrF vil innføre kontantstøtte til småbarnsfamilier med barn under 3 år uten barnehageplass, verne om ekteskapets særstilling i vårt lovverk, og fjerne ordninger som diskriminerer ektepar i forhold til samboende. Rettferdskravet om å fjerne diskrimineringen av gifte minstepensjonister i forhold til samboende, må få gjennomslag også i Arbeiderpartiet og Høyre. Her svikter de to partiene, mener Kjell Magne Bondevik.
