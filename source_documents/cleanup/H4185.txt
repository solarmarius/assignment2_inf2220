
tirsdag 7. januar 1997 16:04:06
Fra Venstres Pressekontor 7. januar 1997
Terje Johansen kan bli stortingsrepresentant i Akershus
Meningsmålingene fra andre halvår 1996 ville gitt Venstre et utjevningsmandat i Akershus hvis stemmefordeling blir som i 1993.
Venstres kandidat, Terje Johansen fra Drøbak, ser det som sin oppgave å bidra til å forenkle folks hverdag gjennom å gjøre lover og regler enklere og mer forståelige.
Terje Johansen viser til at han har 22 års erfaring som lokalpolitiker i Drøbak. Han er kjent som engasjert og direktetalende, noe som sikkert har vært med å bidra til at Venstre er etablert som det tredje største partiet i Frogn kommune.
- Jeg har 30 års erfaring fra næringslivet, og har vært leder i noen av Norges største bedrifter. Stortinget trenger noen som har «skjit under næglan», sier den forhenværende trønderen.
- Men jeg vil ikke først og fremst bli oppfattet som næringslivets og småbedriftenes representant blant stortingspolitikerne. Som politiker kjemper jeg for å bedre menneskers kår og ta vare på miljøet. Naturligvis blir det også viktig å stimulere næringslivet bådeslik at vi har noe å fordele til fellesskapet og slik at det blir mer miljøvennlig.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat sikret utjevningsmandater fra Sør Trøndelag,Hordaland og altså Terje Johansen fra Akershus.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
