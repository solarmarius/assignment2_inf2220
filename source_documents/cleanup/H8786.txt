
17.11.2004
Marit Arnstad, parlamentarisk leder i Senterpartiet
Debattinnlegg
Hvem skal eie norsk vannkraft?
Det foregår en kraftig dragkamp om store og evigvarende naturressurser i det statlig nedsatte Hjemfallsutvalget som skal avgi sin rapport 30. november. Norsk vannkraft blir av noen anslått til å ha en verdi på rundt 1000 milliarder kroner. Endring av regelverk som gjelder så store verdier skaper naturlig nok høyt engasjement hos mange. Samtidig er vannkrafta så mye mer enn økonomiske verdier. Den er norsk natur som vi har stilt til disposisjon for å produsere rein energi. Og den er en viktig leverandør av strøm til norske forbrukere. Vannkraft er en fornybar og evigvarende energikilde som bare vil bli mer verdifull med tida.
Det må derfor være en viktig premiss for utforminga av det regelverket som skal styre eierskapet til vannkraftressursene, at vannmagasinene, fossefallene og kraftverkene blir værende i norsk eie og under demokratisk kontroll. Vi må for all del unngå å få et regelverk som åpner opp for å gi utenlandske storselskaper en dominerende rolle i norsk kraftproduksjon. Det norske folk ønsker ikke at vannkraftanleggene som dekker mye av fjellheimen vår, skal styres fra Helsinki, Berlin eller Paris. Dette er norske naturressurser som må forvaltes slik at de gir inntekter og arbeidsplasser lokalt og nasjonalt i et langsiktig perspektiv, og som ikke må overlates til utenlandsk storkapital.
Mange av dem som ønsker å endre konsesjonslovene, argumenterer med at det er behov for å skape et marked for kjøp og salg av kraftverk. De er særlig opptatt av å gjøre det mer attraktivt for kommuner og fylker å selge anleggene sine. Slik det er i dag, fins det få aktuelle kjøpere etter at Statkraft har fått restriksjoner på ytterligere oppkjøp. Det blir derfor et mål å legge til rette for at utenlandske selskaper skal finne det attraktivt å kjøpe seg inn i norsk vannkraft. I Senterpartiet mener vi at kommuner og fylker rundt om i landet fortsatt bør være betydelige eiere i kraftsektoren. Et spredt, offentlig eierskap er det beste for å sikre demokratisk styring med ressursene.
Det er stadig et uavklart spørsmål om EØS-avtalen har noen innvirkning på de norske konsesjonslovene. Da EØS-avtalen blei godkjent, blei det både fra Stortingets og Regjeringens side slått fast at hjemfallsinstituttet ikke er omfatta av EØS-avtalen. Dette synet stadfesta Regjeringen høsten 2001 i brev til ESA. Det blir derfor uryddig når flere aktører argumenter med at regelverket må tilpasses EØS, uten at dette er ordentlig undersøkt.
Det finnes flere aktuelle modeller for nytt regelverk som både sikrer nasjonalt eierskap og nasjonal kontroll med vannkraftressursene, og som opprettholder kommuners og fylkers verdier knytta til eierskap i kraftverk. Det er gode muligheter for å beholde hjemfallsordningen uten at dette fører til noe "statlig ran" overfor kommuner som eier kraftverk og har evigvarende konsesjon. Jeg håper derfor at vi kan klare å være like forutseende og klartenkte når vi skal diskutere eierskap til vannkraft i dag, som våre forfedre var i 1917 da industrikonsesjonsloven blei til. Konsesjonslovene har sikra vannkraften som et felles samfunnsgode under demokratisk kontroll, og lokalsamfunnene varige inntekter som kompensasjon for bruk av naturen. Disse store og evigvarende naturressursene må fortsatt forvaltes til beste for fellesskapet.
