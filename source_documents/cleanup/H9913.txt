
27.02.2006
Høyres Stortingsgruppe
Djupedal knuser drømmer!
Djupedal har i dag bekreftet at han vil gå inn for innstramninger i friskoleloven. Det er ikke overraskende at Regjeringen holder fast på sin negative linje overfor nye godkjente friskoler, men det er oppsiktsvekkende at de ikke har lyttet til innspillene som har kommet. Det er også sørgelig at han velger å fastholde at denne loven vil ha tilbakevirkende kraft.
"Vi er vant til at sosialistene setter hensynet til ideologiske kjeppehester foran hensynet til elevene, sier stortingsrepresentant Ine Marie Eriksen, leder i Stortingets kirke-, utdannings- og forskningskomité. Allikevel er det skuffende at statsråd Djupedal og Regjeringen velger å se bort fra at over halvparten av høringsinstansene gikk imot Regjeringens innstramninger."
Mandat fra folket?
Statsråd Djupedal påberoper seg ofte "mandat fra folket i valg" når han snakker om Regjeringens friskolepolitikk. Høyre har forgjeves prøvd å få statsråden til å vise hvor de tre nåværende regjeringspartiene før valget gjorde det klart for velgerne at allerede godkjente friskoler kom til å bli nektet oppstart. Statsråden svarer ikke på dette spørsmålet, og det er ikke så rart. Noe slikt varsel aldri ble gitt.
Skrur klokken tilbake
Regjeringens lovforslag er et slag mot friskoler, som ikke har gjort noe annet galt enn å forholde seg til vedtak truffet på lovlig måte. Dette er alvorlig nok. Enda alvorligere er det imidlertid at Regjeringen og statsråd Djupedal fjerner valgfriheten for elever og foreldre som har ønske om å velge noe annet enn den offentlige skolen. Det er å skru klokken tilbake, understreker Ine Marie Eriksen.
