
28.11.2003
ARBEIDERPARTIETS STORTINGSGRUPPE
- Forsvarsforlik øker dimisjonsgodtgjørelsen
- Det forsvarspolitiske forliket mellom Arbeiderpartiet og regjeringspartiene fører til at vi får økt dimisjonsgodgjørelsen for de vernepliktige som gjennomfører 12 måneders tjeneste, sier Marit Nybakk, leder av Forsvarskomiteen på Stortinget. Hun sier det i anledning av at Forsvarskomiteen har avgitt sin budsjettinnstilling for 2004 i dag.
Av Av andre tiltak for de vernepliktige presiserer Nybakk at Voksenopplæringen for vernepliktige skal styrkes ved at administrasjonen skal reduseres. Ytterligere tiltak for de vernepliktige vil Forvarskomiteen komme tilbake til under vårens kommende behandling av ny langtidsproposisjon for Forsvaret.
- Vi har greid å holde fokus på den nødvendige omstilling Forsvaret er inne i, og Forsvarskomiteens flertall vil fortsette arbeidet med å modernisere Forsvaret. Stortingets flertall står dermed fast på de tidligere fastsatte målsetninger, sier Marit Nybakk. Hun presiserer at hovedutfordringen for Forsvaret også i 2004 er den doble ubalansen mellom drift og investeringer, og mellom oppgaver og ressurser.
- Jeg er også svært glad for at Oscarsborg festning igjen skal få militært nærvær i form av en ny kommandant. Oscarsborgs tradisjoner er knyttet til Norges kultur- og militærhistorie på en måte som gjør at denne saken var svært viktig for Arbeiderpartiet, sier Nybakk.
