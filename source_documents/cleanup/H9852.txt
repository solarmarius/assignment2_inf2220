
25. januar 2006
Gunnar Kvassheim (V), Ketil Solvik-Olsen (FrP), Børge Brende (H), Line Henriette Holten Hjemdal (KrF)
Fremskrittspartiets, Høyres, Kristelig Folkepartis og Venstres stortingsgrupper
- Samlet opposisjon ber Regjeringen fremme forslag om økt kraftproduksjon fra fornybare energikilder
Norge har de siste 15 årene gått fra å være en netto eksportør til å bli et netto importør av elektrisk kraft. Dette har gjort forsyningssikkerhet for elektrisk kraft sårbar. På denne bakgrunn fremmer opposisjonspartiene et felles forslag om å be Regjeringen foreslå tiltak for økt miljøvennlig kraftproduksjon fra fornybare energikilder.
De energipolitiske talsmennene for de fire opposisjonspartiene, Ketil Solvik-Olsen (FrP), Børge Brende (H), Line Henriette Holten Hjemdal (KrF) og Gunnar Kvassheim (V) mener at for å styrke forsyningssikkerheten og for å stimulere til miljøvennlig kraftproduksjon i Norge må vi øke produksjonen av elektrisk kraft fra fornybare energikilder. Et grønt sertifikatmarked vil være med på å øke produksjonen av fornybar energi. De viser til at regjeringen Bondevik II hadde utarbeidet et lovforslag om et såkalt "grønt sertifikatmarked." Et grønt sertifikatmarked er et effektivt tiltak for å gjøre det mer lønnsomt for utbyggerne å investere i kraftproduksjon fra nye fornybare energikilder.
For at et slikt sertifikatmarked skal bli mest mulig effektivt planla regjeringen Bondevik II et felles norsk/svensk marked med oppstart 1. januar 2007. Dette forslaget fikk bred tilslutning på Stortinget før valget. Opposisjonspartiene krever at Regjeringen finner frem dette forslaget, og fremmer det på et tidspunkt som er koordinert med beslutningene i Sverige.
Talspersonene fra Fremskrittspartiet, Høyre, Kristelig Folkeparti og Venstre viser til at en rekke aktører har konkrete prosjekter blant annet innen småkraftverk og vindkraft som står klare til å investere så snart de økonomiske rammebetingelsene er klarlagt. Det er derfor viktig at vi får på plass et såkalt grønt sertifikatmarked fra 1. januar 2007.
Dok-8-forslag fra opposisjonen er vedlagt
- - - - - - - - - - - - - - -
Dokument nr. 8:
Forslag fra stortingsrepresentantene Ketil Solvik-Olsen, Børge Brende, Line Henriette Holten Hjemdal og Gunnar Kvassheim om å be Regjeringen fremme forslag om et felles norsk/svensk marked for grønne sertifikater for fornybar elektrisitet
Til Stortinget
Bakgrunn
Norge har de siste 15 årene gått fra å være en netto eksportør til å bli et netto importør av elektrisk kraft i et år med normale temperatur og nedbørmengder. Samtidig gjør flaskehalser i nettforbindelsene med utlandet oss sårbare når det gjelder vår forsyningssikkerhet i år med lite nedbør. Dette gjør at det er behov for at energinasjonen Norge igjen øker vår produksjon av elektrisk kraft. Norge er rikt utrustet med energiressurser, og økt kraftproduksjon bør kunne skje gjennom bruk av flere energikilder, hvorav flere er fornybare.
Norge har gjennom tilslutning til EUs fornybarhetsdirektiv forpliktet oss til en målsetning om at 90 prosent av alt forbruk av elektrisitet i 2010 skal komme fra fornybare energikilder. Et grønt sertifikatmarked vil være et kostnadseffektivt virkemiddel til at denne forpliktelsen overholdes.
Et grønt sertifikatmarked er et virkemiddel for å gi økte økonomiske incitamenter for investeringer i ny fornybar energi. Et grønt sertifikatmarked er teknologinøytralt og markedsbasert, og vil være et effektivt virkemiddel for økt produksjon av ny fornybar elektrisitet. Produsenter av fornybar elektrisitet som blir med i et grønt sertifikatmarked får tildelt en viss mengde sertifikater etter hvor mye ny fornybar elektrisitet de leverer. Forbrukerne av elektrisitet blir pålagt å kjøpe sertifikater tilsvarende en viss andel av sitt elektrisitetsforbruk. Produsentene får dermed en ekstra inntekt gjennom salg i marked av sertifikater i tillegg til prisen de får for selve kraften. Det vil gi et økonomisk incitament til økte investeringer i ny fornybar elektrisitet.
Det norske markedet vil etter alt å dømme alene være for lite for et effektivt grønt sertifikatmarked. Derfor bør det norske markedet inngå i et felles sertifikatmarked med våre nordiske naboer. Dette samsvarer godt med dagens felles nordiske kraftmarked. Sverige opprettet 1. mai 2005 et marked for grønne sertifikater. Det er derfor naturlig at det i første omgang blir et felles norsk/svensk marked for grønne sertifikater. Dette krever lovendringer både i Norge og Sverige.
Ved behandlingen av St.meld. nr. 47 (2003-2004) våren 2005 sluttet et enstemmig Storting seg til prinsippet om at det opprettes et felles norsk/svensk marked for grønne sertifikater med oppstart 1. januar 2007, og at utformingen av dette legges frem for Stortinget på et tidspunkt som er koordinert med beslutningene i Sverige. Regjeringen Bondevik II har utarbeidet et lovforslag til et felles norsk/svensk marked for grønne sertifikater med oppstart 1. januar 2006. Dette lovforslaget ble sendt til høring 24. november 2004. I februar 2005 orienterte daværende olje- og energiminister Torhild Widvey Stortinget om at oppstart av det norsk/svenske markedet for grønne sertifikater måtte utsettes med ett år, til 1. januar 2007, fordi den svenske regjeringen ikke ville klare å få ferdig sitt lovforslag for et felles norsk/svensk grønt sertifikatmarked marked tidsnok til at det kunne tre i kraft fra 1. januar 2006. Lovforslaget fra regjeringen Bondevik II ble derfor ikke lagt fram for Stortinget som planlagt våren 2005, men utsatt i påvente av det svenske lovarbeidet.
I møte mellom olje- og energiminister Odd Roger Enoksen og hans svenske kollega Mona Sahlin 16. januar 2006 ble det klart at den svenske regjeringen nå har ferdig et lovforslag som den svenske Riksdagen tar sikte på å vedta i mars 2006.
Forslagsstillerne ber derfor Regjeringen fremmet et forslag for Stortinget om norsk tilslutning til et felles norsk/svensk marked for grønne sertifikater med tanke på en felles ikrafttredelse i Norge og Sverige fra 1. januar 2007. Siden regjeringen Bondevik II allerede har utarbeidet et lovforslag kan dette fremmes i løpet av kort tid. Et grønt sertifikatmarked bør være bredt, og bør inkludere prosjekter som har byggestart etter 1. januar 2004. Det bør også vurderes om enkelte typer prosjekter som har byggestart før 1. januar 2004 bør være med. Forslaget bør ta utgangspunkt i det lovforslaget regjeringen Bondevik II sendte til høring 24. november 2004, med noen eventuelle justeringer ut fra de innkomne høringsuttalelser og den senere dialog med svenske myndigheter.
Som følge av de klare signaler Stortinget har gitt om opprettelse av et felles norsk/svensk sertifikatmarked, har en rekke aktører utarbeidet prosjekter for ny fornybar energi - blant annet småkraftverk, vindkraft og elektrisk kraft basert på biobrensel. For disse vil deltagelse i et grønt sertifikatmarked være avgjørende for lønnsomheten i prosjektet. Mange av disse aktørene venter på en avklaring om et grønt sertifikatmarked før de vil investerer i kraftprosjekter, og noen har allerede investert betydelige beløp under forutsetning om at det blir et grønt sertifikatmarked. Det var uheldig at oppstart av et sertifikatmarked ble utsatt et år fordi lovarbeidet ikke var ferdig på svensk side. Dette er imidlertid desto større grunn til at oppstart av et norsk/svensk grønt sertifikatmarked ikke bør utsettes ytterligere fra norsk side, men at en proposisjon om et grønt sertifikatmarked fremmes for Stortinget så raskt som mulig, og i tide til at det kan tre i kraft fra 1. januar 2007.
Forslag
På denne bakgrunn fremmes følgende forslag:
"Stortinget ber Regjeringen fremme et lovforslag om norsk tilslutning til et felles norsk/svensk marked for grønne sertifikater for elektrisitet basert på nye fornybare energikilder med oppstart 1. januar 2007. Det foreslåtte sertifikatmarked bør ta utgangspunkt i det lovforslag regjeringen Bondevik II sendte på høring 24. november 2004."
