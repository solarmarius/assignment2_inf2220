
2.3.2003
Venstres landsstyre
Ingen russisk rulett med fremtiden
Det utøves for tiden et voldsomt press for snarlig oppstart av petrolumsvirksomheten i Barents-regionen. Venstre anser enhver oppstart før resultatene av fullverdige konsekvensutredninger foreligger som totalt uforsvarlig, ikke bare overfor miljøet i seg selv, men også for befolkningen i området.
Vi registerer at sterke lokal krefter jobber hardt for omgå det de anser som problematiske konsekvensutredninger, og mener de med det gjør seg selv en gedigen bjørnetjeneste. Skrekkscenarier som store utslipp under forhold med ekstreme temperaturer, dårlig vær, fravær av lys og manglende verneutsyr kan ikke tas lett på. Konsekvensene av en slik ulykke vil ikke bare ramme miljøet i seg selv, men også regionens innbyggere. Spesielt for fisket vil det kunne få katastrofale følger, men i siste instans vil det gå ut over all næringsvirksomet i regionen.
Allerede i dag transporteres store mengde olje gjennom Barents-regionen, uten at vi har en oljevernberedskap som er i stand til å takle eventuelle storutslipp. Dette er en uholdbar situasjon. Venstre krever styrking av oljevernberedskapen, og at enkeltbunnede tankskip ikke må få traffikere regionen.
