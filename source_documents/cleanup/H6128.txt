
04.09.02
Rød Valgallianse
HOLD AN LITT !
-Det nye pensjonssystemet må ikke vedtas før vanlige folk får si meningen sin gjennom et valg, uttaler RV-leder Aslak Sira Myhre.
Det har siden EØS-avtalen blei vedtatt i 1992 blitt en tradisjon i Norge å vedta store reformer midt mellom to valg uten at de har blitt belyst i noen valgkamp. Sjukehusreformen er det siste eksemplet på en reform som antageligvis flertallet av folk IKKE ønska, men som likevel blei gjennomført av storting og regjering.
Denne praksisen er udemokratisk og bidrar til å sementere et konstant dårlig forhold mellom politikere og velgere. Johnsen-utvalget har i dag lagt fram en foreløpig rapport som tyder på at vi kan få store endringer i dagens pensjonssystem på kort tid. Det synes sikkert at de vil fjerne AFP og basere framtidige pensjonsforpliktelser på avkastningen i aksjemarkedet. Hvilken form systemet tar utover dette, er foreløpig i det blå.
Johnsen la på dagens pressekonferanse vekt på at det nå måtte skapes debatt. Det har han helt rett i, og den debatten bør gå helt fram til stortingsvalget i 2005, hvor velgerne sjøl kan ta stilling til hvilket system de ønsker gjennom stemmeseddelen. Å vedta en så omfattende reform før det har skjedd, er i beste fall djupt udemokratisk - i verste fall å sammenlige med et politisk kupp.
