
Dato: 24.02.05
Carl I. Hagen, parlamentarisk leder FrP
Fikk Generalinspektøren munnkurv av forsvarssjefen?
Den berammede pressekonferansen i dag om Hærens økonomiske styring, ble uventet avlyst. - FrP ser på denne avlysningen som et tegn på at rapporten om Hærens økonomiske styring langt på vei fratar GIH for ansvaret for overforbruket i Hæren, sier Carl I. Hagen. Dette er i så fall alvorlig for forsvarminister Devold, sier han.
Forsvarsministeren har jo under hele denne prosessen søkt å frita forsvarsdepartementet for det alvorlige rotet i Forsvaret.
- Ut fra den ugraderte versjonen av granskningsrapporten, fremkommer det tydelig at overforbruket skyldes i hovedsak tre ting; nemlig feilposteringer, feil- og underbudsjettering og et egentlig overforbruk som følge av øket aktivitet. Mye tyder og på at det fra 2003 ble overført et underskudd inn i 2004, sier han.
- Alvorlig for forsvarsministeren
- Dersom konklusjonen av granskningen er ensartet med de gitte opplysninger i den ugraderte rapporten, synes det klart at ansvaret i all hovedsak ligger i forsvarsdepartementet og ikke hos GIH (Generalsinspektøren for Hæren) som forsvarsminister Devold tidligere har påstått. Det er nemlig forsvarsdepartementet som er ansvarlig for at forsvarets militære organisasjon oppnår de mål som er satt for aktivitet og økonomi. Gjennom innarbeidede systemer skal departementet også gjennom sin virksomhetsplan gjennomføre månedlige statusrapporter om økonomi- og aktivitetstilstander, avslutter Hagen, som har skrevet brev til ministeren der han også ber om at han får tilgang til den graderte versjonen av rapporten.
