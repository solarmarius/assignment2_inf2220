
FREMSKRITTSPARTIETS
STORTINGSGRUPPE
fra stortingsrepresentant Ulf Erik Knudsen, FrP, 2/4-2001
FrP vil fjerne eiendomsskatten!
- Loven som gir kommunene adgang til å skrive ut eiendomsskatt bør oppheves, sier Stortingsrepresentant Ulf Erik Knudsen fra Fremskrittspartiet. Knudsen har sammen med sine partikolleger Torbjørn Andersen og Lodve Solholm fremmet et såkalt Dokument: 8-forslag i Stortinget om å oppheve lov om eiendomsskatt. Forslaget skal behandles av Stortinget i slutten av april.
Eiendomsskatt innkreves pr. i dag i ca. halvparten av alle norske kommuner.
- Innkreving av eiendomsskatt kan sees på som en dobbelbeskatning av fast eiendom. Penger som investeres i fast eiendom er jo fra før av beskattet både med inntektsskatt og blir beskattet med formueskatt. I tillegg rokker eiendomsskatten også ved prinsippet om skatt etter evne. Taksten fastsettes helt uavhengig etter eierens inntektsevne eller lånegjeld på huset, sier Stortingsrepresentant Ulf Erik Knudsen.
Lov om eiendomsskatt skaper også besvær i mange kommuner i forbindelse med å definere hva som er bymessig bebyggelse. Bymessig bebyggelse er et krav for å kreve inn eiendomsskatt.  Det finnes klare eksempler på kommuner som innfører eiendomskatt i områder som slett ikke fremstår som klart bymessig slik loven krever, sier Knudsen.
