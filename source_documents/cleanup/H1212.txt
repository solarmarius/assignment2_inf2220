
21. mars 2001
Høyres Stortingsgruppe
Kjellaug Nakkim, stortingsrepresentant Høyre:
FINANSMINISTEREN FOSSROR
Finansministeren fossrodde i Stortingets spørretime i dag. Det var imidlertid den eneste maritime forståelse Schjøtt-Pedersen la for dagen da faren for moms på utleie av båtplasser ble tatt opp av Kjellaug Nakkim fra Høyre. Schjøtt-Pedersens svar er dessverre dårlig nytt for båtelskere, som i disse dager er samlet på messen Sjøen for alle.
Det er synd at Regjeringen ikke klart avviser moms på dugnad, slik en eventuell moms på båtplasser vil innebære. Finansministeren prøvde å ro seg bort fra problematikken, nemlig at en hel rekke mennesker med sjøen som hobby, vil få en avgiftssmell hvis momsreformen også skal omfatte dem. Med dagens svar skaper Schjøtt-Pedersen uklarhet og legger opp til at fylkesskattekontorene kan ha ulik praksis.
Tvilen som er skapt hos båtentusiastene viser at Høyre hadde rett da vi ville behandle momsreformen grundigere. Nå skapes det usikkerhet og faren øker for at departementet vil ilegge moms på områder som burde unntas. Det har aldri vært et politisk uttrykt mål at det skal være moms på dugnad. Denne uklarheten burde finansministeren klart å rydde av veien.
