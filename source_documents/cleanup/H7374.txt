
5.8.2003
Magnhild Meltveit Kleppa
Senterpartiet ønsker arbeidsinnvandring gjennom jobbsøkervisum
Senterpartiet er svært skeptiske til at Norge åpner for fri innvandring fra EUs nye medlemsland uten overgangsordninger. En hittil hemmeligstemplet rapport fra regjeringen fastslår at fri innvandring fra dag én kan føre til press mot velferdsordninger samt økt kriminalitet i Norge.
Flere av EUs store medlemsland, deriblant Tyskland, Østerrike og Finland har sikret seg overgangsordninger på 7 år før grensene åpnes. Sverige og Danmark vurderer det samme. - Er Norge atter en gang så opptatt av å være beste gutt i klassen i EU-tilpasning at vi ikke engang krever samme overgangsordninger som EU selv?, spør parlamentarisk nestleder Magnhild Meltveit Kleppa i Senterpartiet. - Fri arbeidsinnvandring er ikke ønskelig i den situasjonen vi har i dagens norske arbeidsmarkedet. Jeg etterlyser Regjeringens begrunnelse for at Norge ikke trenger tilsvarende overgangsordninger, sier Kleppa.
- Jeg er overrasket over at SV stiller seg positivt til fri arbeidsinnvandring fra disse landene. Senterpartiet mener arbeidsinnvandring må bygge på likebehandling av personer fra ulike land, og ikke kun forbeholdes statsborgere av stater innen EU-området. I stedet for fri innvandring fra nye EU-land burde vi praktisere lovverket mer fleksibelt fra land også utenfor EU-området.
Senterpartiets svar i debatten om arbeidsinnvandring er et såkalt jobbsøkervisum, der kvoter på arbeidssøkere fra utlandet justeres i samarbeid med partene i arbeidslivet, og med forutsetning om at norske lønns- og arbeidsvilkår må gjelde.
