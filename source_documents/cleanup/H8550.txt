
18.8.2004
Stortingsrepresentant Rune J. Skjælaaen (SP), Utdanningskomiteen
Leserbrev
Skolestart og forventinger
Mange barn og foreldre har sitt første møte med skolen og skolehverdagen i disse dager. Forventningene er store og skal være store til en skole der barna skal gå i 10 år. Men kommunal fattigdom som dagens regjering har bidratt sterkt til, rammer også skolen. Tall viser at skatteinngangen til kommunene er langt lavere enn regjeringen har beregnet. Skolebudsjettene vil rammes. Elever vil gå i store grupper på mange skoler, muligheter for å dele gruppene vil være begrenset for det koster å ha flere lærere. Videre viser statistikken at antall lærere i skolen minker mens elevtallet øker. Dette vil både foreldre og elevene merke. Det er derfor positivt og nødvendig at foreldre engasjerer seg i den skolehverdagen barna lever i og at de stiller spørsmål ved den utviklingen som skjer i den offentlige skolen.
Det har skjedd mye positivt utviklingsarbeid i skolen de siste 5 - 10 årene. Utdanningsminister Clemet liker å fremstille dette positive området som regjeringens fortjeneste. Hun mener dette skjer fordi skolen lokalt har fått større frihet til å organisere undervisningen slik skolen selv vil. Sannheten er vel snarere at den regjering hun selv representerer sultefôrer kommunene på en slik måte at skolene mange steder tvinges til å finne nye løsninger fordi de ikke har midler nok til tradisjonell organisering. Senterpartiet frykter at mange av de forsøk og måter å organisere grunnskolen på ikke skjer på bakgrunn av pedagogiske overveininger, men av økonomisk nød.
Ett eksempel på dette er skoler som nå organiserer undervisningen i aldersblandede grupper på fulldelte skoler. Internasjonal forskning, blant annet fra Storbritannia, viser at aldersblanding har mange fortrinn dersom en vet å utnytte dem. Men en slik organisering krever at lærere og skoleledelse har god kunnskap om den pedagogikk som ligger til grunn. Den viktigste innvendingen er allikevel at gruppene ofte blir for store til at det gir et godt læringsmiljø og at skolene fysisk ikke er tilrettelagt for en slik måte å organisere skoledagen på.
Resultatet kan bli uro og mistrivsel og både flinke og svake elever rammes. Det blir svært vanskelig, om ikke umulig, å drive tilpasset opplæring i forhold til hver enkelt elevs behov. Foreldrene blir frustrert over skolens valg av organisering. Skoleledelse og lærere blir oppgitt over negative foreldre. Således vil også foreldre/skole samarbeidet tape på dette.
Å tappe skolene for ressurser, slik vi har sett de siste årene, er svært korttenkt. Alle barn skal minimum gå 10 år i grunnskolen. Ved å tilføre tilstrekkelig med midler slik at hvert enkelt barn kan få opplæring i forhold til sine forutsetninger, forebygger vi for problemer i ungdomsåra. Hva vil ikke den enkelte, familien og samfunnet tjene på at grunnskolen settes bedre i stand til å lære alle barn sosial mestring , gi dem selvtillit og faglig utvikling?
Dette betyr ikke at nye måter å organisere skolehverdagen på ikke har noe for seg. Tvert i mot finnes mange eksempler på at alternativer til den tradisjonelle klasseromsundervisningen er positivt. Frihet for skolene til å bestemme egen organisering ut fra lokale forhold ble da også innført allerede under Sentrumsregjeringen og videreført under Stoltenberg-regjeringen. Men slik frihet må kombineres med tilstrekkelig ressurser slik at det finnes mange nok lærere og egnede undervisningsrom. Derfor foreslo Senterpartiet en maks gruppestørrelse på 12-15 elever pr. kontaktlærer da dette spørsmålet ble behandlet i Stortinget i vår. Regjeringspartiene og FrP stemte mot.
Derfor er det veldig bra at foreldre engasjerer seg. Lavere skatt og bedre skole kan vanskelig kombineres.
