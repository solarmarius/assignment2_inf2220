
15. februar2001
Ola Røtvei
God framkommelighet i hele landet
- Formålet med transportsystemene våre er god framkommelighet for gods og personer. Utvikling av et bedre transportnett skal legge til rette for framtidig verdiskapning og bidra til å økt konkurranseevne for næringslivet i alle deler av landet. Skal vi lykkes med dette, må satsing på samferdselssektoren i mye sterkere grad enn det som har vært tilfelle tidligere, bli et hovedredskap i distrikts- og næringspolitikken. Det sa Arbeiderpartiets samferdselspolitiske talsmann Ola Røtvei i debatten om Nasjonal Transportplan i Stortinget 15. februar 2001.
- Formålet med transportsystemene våre er god framkommelighet for gods og personer. Utvikling av et bedre transportnett skal legge til rette for framtidig verdiskapning og bidra til å økt konkurranseevne for næringslivet i alle deler av landet. Skal vi lykkes med dette, må satsing på samferdselssektoren i mye sterkere grad enn det som har vært tilfelle tidligere, bli et hovedredskap i distrikts- og næringspolitikken.
Det sa Arbeiderpartiets samferdselspolitiske talsmann Ola Røtvei i debatten om Nasjonal Transportplan i Stortinget 15. februar 2001.
Røtvei var glad for at flertallet i samferdselskomiteen på de aller fleste områder i planen har sluttet seg til Regjeringens opplegg, som han mente er et godt styringsdokument for samferdselssektoren i de kommende ti årene. Hovedgrepet i planen oppsummerte han slik: Nemlig at vi i denne 10-års perioden ruster opp og utvikler de transportsystemene vi har.
Røtvei understreket imidlertid behovet for å tenke enda lengre fram i tid. - De veiene, jernbanespora, fiskerihavnene og flyplassene vi ruster opp i dag, skal vi leve med langt inn i dette årtusen. Og det blir andre, de som kommer etter oss, som får bedømme om vi har lykkes, sa Røtvei. Han minnet her om at det er en overordnet politisk prioritering at sikkerheten må styrkes i alle deler av transportsektoren.
I samferdselspolitikken er det enkelte som ønsker å sette by og land opp i mot hverandre. Slike grep mente Røtvei vil være å gjøre samferdsels-Norge en bjørnetjeneste, fordi vi alle på en eller annen måte er fullstendig avhengig av at transportsystemene fungerer i hele landet. - For byområdene er framkommelighet og tilgang til kollektive transportløsninger de største utfordringene. Presset på veisystemene blir stadig en større utfordring. Det skyldes flere forhold, ikke minst det at folk bor utenfor bykjernene og er avhengige av transport mellom bosted og arbeid inne i byen. I tillegg kommer all gjennomgangstrafikken. For å løse transportproblemene i våre byområder, må kollektivtansporten ta en større del av trafikkveksten, sa Røtvei.
Røtvei mente det kan være mulig å ta i bruk enkle grep som kan gi bedre kollektivtransport på kort tid. - Jeg tror den største utfordringen for denne transporten, er midler til drift. Vi må vise at vi vil satse på gode og samfunnsøkonomiske driftsløsninger som kan bedre forholdene for kollektivtransporten raskest mulig. Komiteen har også sett på muligheter for en resultatstyrt finansiering av denne transporten, sa han.
I tillegg til de økonomiske virkemidlene, pekte Røtvei på at en god fagkompetanse er avgjørende for å lykkes med de politiske prioriteringer for transportsektoren. Derfor syntes han det er synd at så få partier er villig til å slippe seg utfor hoppkanten i arbeidet med å modernisere bl.a. Statens vegvesen.
- Arbeiderpartiet vil ha et statlig vegvesen som gir best mulig styring for gjennomføringen av samferdselspolitikken. Hensynet til effektivitet og samordning av transportsystemet, også over fylkesgrensene, tilsier at vegforvaltningen organiseres i vesentlig større geografiske enheter enn i dag. Det må opprettes større regionale enheter som både erstatter dagens vegkontor og som kan overta oppgaver fra Vegdirektoratet. Slike enheter vil gi mindre administrasjon og muligheter for sterkere fagmiljøer regionalt. Med andre ord mer penger ut på veiene, sa Røtvei, som understreket at en slik organisering må opprettholde publikumstilbud ute. Vegetatens folk skal fronte folks behov i hverdagen, og oppgavene må derfor desentraliseres fra Vegdirektoratet til regionene og fra regionene til de lokale enhetene, mente han.
- Det må også utredes muligheter for å gi disse regionkontorene et utvidet planansvar for sjø-, luft, jernbane- og kollektivtransport. Dette vil gi regionale transportkontor med en fagkompetanse som vil ha muligheter til å planlegge for bedre samordning av transportsektoren slik Stortinget ønsker. I tillegg til dette ønsker Arbeiderpartiet å utrede en enklere inndeling av vegnettet som kan deles i riksveger og kommunale veger, dvs. en to-deling, sa Røtvei.
Når det gjelder de økonomiske rammene for transportsektoren, minnet Røtvei om at Regjeringen i planen foreslo å bruke hele 1,3 milliarder kroner mer hvert år enn det Stortinget har evnet å bevilge til transportformål de siste årene. - På grunn av ledigheten i anleggsbransjen har Arbeiderpartiet i komiteen funnet grunn til å øke dette enda mer - til hele 1,8 milliarder. Fordi det er viktig å opprettholde den kompetansen vi har i anleggsbransjen i dag, sa han.
Røtvei advarte mot å gjøre samferdselsplaner til en konkurranse om hvem som klarer å tenke på det høyeste tallet, og han syntes det er trist at enkelte tenker mer på valgkampen enn på hva det faktisk er mulig å gjennomføre.
- Jeg vil minne om hvordan det gikk for fire år siden når vi behandlet forløperne til denne planen. Også den gangen var debatten og forslagene sterkt preget av at vi nærmet oss en valgkamp. Sentrumspartiene og Høyresiden lovte mer til alt og alle, og fortalte i hele valgkampen hvor mye de ville satse på samferdsel om bare de slapp til. Resultatet husker vi. I to år samarbeidet de samme partiene om å få vedtatt statsbudsjettene - som ikke på noen måte fulgte opp de løftene de hadde kommet med. I dag er vi vitne til at nesten det samme skjer igjen. Og jeg er sikker på, president, at vi i høstens valgkamp får høre akkurat det samme. Jeg skal love at hver eneste gang jeg hører dette, skal jeg minne om hva disse partiene har fått til i perioden. Når ikke partiene har lært av sine feil, så håper jeg at velgerne i hvert fall har gjort det, sa Ola Røtvei.
