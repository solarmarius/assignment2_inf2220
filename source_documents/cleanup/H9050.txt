
26.1.2005
Stortingsrepresentant Steinar Bastesen, Kystpartiet
Klassekampens ytringsfrihet
En sak er at Klassekampen lar seg bruke i et internt spill i Arbeiderpartiet. Problemet for meg oppstår når Klassekampen lar den ene fløyen i Arbeiderpartiets interne kamp komme med krav om at jeg, som er stortingsrepresentant for et helt annet parti, skal straffes. Da blir det et farlig angrep på individets rettigheter i Norge. Klassekampen blir talerør for en mobb!
Stortinget har avist kravet om at homoseksuelle par skal få adoptere. Det var et nesten samlet Storting som avviste kravet. I fjor vår hadde jeg et utspill, der jeg sa at homofil adopsjon vil være å sette ondskap i system. Dette beklaget jeg, men ble likevel anmeldt av en gruppering i Arbeiderpartiet. Politiet etterforsket saken, og jeg fikk beskjed om at jeg ikke hadde gjort noe straffbart. Jeg beklager ikke at jeg er mot at homofile par skal få adoptere barn de ikke har noe slektsforhold til. Jeg beklager ikke at jeg vil hindre barn i å få ekstra belastninger i oppveksten ved å bli adoptert av homofile par. I denne saken tenker jeg mer på barnas tarv enn på barnløse par, enten de er heterofile eller homofile. Det samme gjør Barneombudet og et stort flertall på Stortinget. Jeg beklager heller ikke at saken fikk fokus, fordi blant annet representanten Siri Hall Arnøy (SV), har gjort det til sin store oppgave på Stortinget å kjempe for rettigheter knyttet til sin egen legning.
Politisk fengsel?
Fengsel, ja. Klassekampens redaktør har et svært godt og særdeles alvorlig poeng når han påpeker at de stadige krav om fengsel og straff for folk som er kritiske til de kravene som homofile organisasjoner stiller, kan bli oppfattet som overgrep mot andre minoriteter, som for eksempel bibeltro kristne. Innlegget med Karin Yrvin og Siri Hall Arnøy oppfatter jeg som et forsvar for en totalitær kultur og tenkemåte. Det er forstemmende at politikere som kjemper for de homofiles rettigheter, forlanger lovverk som i sin konsekvens vil svekke ytringsfriheten, og bli brukt i forfølgelse av andre minoriteter. Hvor i all verden er historiekunnskapen fra den gang homofile ble utsatt for trusler om fengsel bare de erklærte seg som homofile? Er det virkelig slik at minoriteter som engang har vært utsatt for forfølgelse blir de råeste i sin forfølgelse av andre minoriteter, når de får makt?
Jeg er i mot all vanæring både av fattig og rik og all hets på grunnlag av tro, kjønn, nasjonalitet og legning. Derfor er jeg også i mot all hets i media av bønder og fiskere og andre vanlige slitere i dette landet, selv om avisene ikke ser ut til å kreve straff for denne hetsen. Den rammer jo ikke journalistene. Jeg ønsker ikke å sette svake grupper opp mot hverandre, men det er jo interessant at ingen krever straff når over halvparten av befolkningen utsettes for hets.
La hundre blomstrer blomstre
At avisen mener Karin Yrvin er en av landets mest fremtredende politikere får stå for avisens regning.
Jeg har i flere år forsvart annerledestenkendes rett til å ytre seg, herunder Klassekampen. Jeg har endog arbeidet aktivt for å hindre kutt i budsjettene til pressestøtten som Klassekampen og journalistene der lever av. Dette gjør jeg selv om Klassekampen tar inn innlegg fra folk som bruker avisen som talerør for å få meg kastet i fengsel, uten at jeg har gjort noe straffbart. Samme hvordan man snur og vender på det, man kan ikke bli så intellektuell at man forsvarer innlegg fra ondsinnede mennesker som ønsker andre frie mennesker i fengsel uten grunn.
Det er svært alvorlig å kreve uskyldige mennesker fengslet, og de som gjør det, har et demokratisk problem. Når de ønsker en mann som sitter på Stortinget, som har 45.000 velgere bak seg, i fengsel uten grunn, bør det få konsekvenser for dem som politikere. La det være sagt, forskjellen mellom meg og Klassekampens intervjuobjekter er som sol og regn. Jeg er jo en demokrat og vil la de hundre blomstrer blomstre.
