
14.03.2002
Feministbrev 14. mars 2002
Ukens feministbrev er fra Tove Bjørkmo, partisekretær i Nordland Arbeiderparti. Følg kampanjen på www.feminist.no.
Hvilke signaler kommer fra Bondevik om kvinner og arbeidsliv, barn og familie? Noen refleksjoner og noen konkrete fakta.
Det er urovekkende å lese om Bondevikregjeringens budsjett, og deres skatteletter. For de som tjener 180.000 i året gir det en skattelette på hele 219,- pr. år. Hva slags signal er dette. Var det ikke så at Høyre, Frp, KrF gikk til valg med et løfte om betydelig skattelette for enhver borger, eller tok jeg så feil, var det forbeholdt de rike?
Hvem er det som tjener 180.000 eller mindre pr. år? Jo, det er en meget stor andel av kvinner. Mange er enslige forsørgere, og har en trang økonomi fra før. Skulle ikke disse menneskene også få en del av kaken.
Viktor Normann har lagt fram en redegjørelse om omstilling, effektivisering av offentlig sektor. Her påpeker han viktigheten av større fleksibilitet, så derfor må arbeidsmiljøloven mykes opp. Hva ligger i det, jo han vil bl.a. myke opp overtidsbestemmelsene. Hvordan kan Krf være med på dette?. Ser ikke KrF at med å lette på overtidsbestemmelsene, vil dette gå ut over barn og familier. Tenk, når det blir ingen begrensninger på overtidsarbeid.
Kanskje det er derfor KrF nå mener det er viktig å satse på full barnehagedekning, i motsetning til hva de ville da de hadde regjering sist. Det må være for at kvinnene skal ut å arbeide mer, og at de skal kunne jobbe både sent og tidlig. Det er urovekkende at KrF ikke ser at en god familiepolitikk for både barn og voksne også får konsekvenser dersom man gjør endringer i Arbeidsmiljøloven.
De som arbeider i helsetjenesten står ofte overfor et stort press om å jobbe overtid på grunn av mangel på folk mangel på folk og overfylte avdelinger. Det er en svært stor andel av de ansatte i helsevesenet som er kvinner, og mange sliter med slitasjeskader. Ser man konsekvensen av å kunne presse disse til å jobbe enda mer, og ser man konsekvensen av at de unge som starter sin karriere blir fort utbrente og utslitte etter å ha stått på? Vi er ennå ikke kommet så langt at slitasjeskade er godkjent som yrkesskade.
Nei, Bondevik ser ut til å ha mistet troen på at en god familiepolitikk er til det beste for alle, og ikke minst for våre barn. Han vil heller prioritere at foreldre er mer på arbeid og at barna skal være enda lenger tid i barnehagen. Hva i all verden skal vi med kontantstøtte. Kanskje vi burde bruke den til å få flere og billigere barnehageplasser?
Med vennlig hilsen
Tove Bjørkmo
Partisekretær
