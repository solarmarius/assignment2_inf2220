
29/4-02
Fred i Midtøsten
Krigen i Midtøsten må stoppes. 2000 mennesker er drept og 20.000 mennesker er skadet de siste to åra. Vold blir gjengjeldt med vold. Fredsprosessen er lagt i grus. Vi vil minne om
at fem millioner jøder er omringet av 250 millioner arabere. Det har vært fire nasjoner i FN som åpent har erklært at de vil utslette staten Israel.
I løpet av det siste året har ikke mindre enn 83 selvmordsbomber blitt detonert i Israels gater.
Mange av disse er fra Israels side møtte med bomber og ødeleggelse av palestinsk selvsryreområde.
Påskehøytiden ble innledet med at påskemåltidet for et jødisk gamlehjem i Netanja endte i et terrorinferno. Samtidig blusset jødehatet opp rundt om i Europa med synlige aksjoner også i vårt land.
I støyen av krigshandlingene som fulgte ble budskapet fra det arabiske toppmøtet i Beirut ikke hørt. For første gang sa et samla arabisk lederskap at de ikke har til hensikt å utslette staten Israel. Riktignok var der mange forbehold, men likevel; orda er uttalt - og det er noe helt nytt!
Det bør være håp for en fredelig løsning selv om det nå virker håpløst.
Både jøder og palestina-arabere har krav på trygghet og rettferdighet. Fredelig sameksistens må være målet og målet må oppnåes ved forhandlingsbordet.
Landsmøtet til Kristelig Folkepartis Kvinner ber Samarbeidsregjeringen innstendig om å bruke kanalene de har til begge parter for å starte forhandlinger, for å skape fred og fravær av terror i dette området.
