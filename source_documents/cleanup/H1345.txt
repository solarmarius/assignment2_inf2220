
Stortinget, 12. mars 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim
DEPARTEMENTET TORPEDERER FRITT SYKEHUSVALG
Lederen av Stortingets sosialkomité , stortingsrepresentant John I. Alvheim, er både forbauset og sjokkert over at Sosial- og helsedepartementet har nedlagt forbud for Rikstrygdeverket til å dekke reiseutgifter til pasienter som selv velger sykehus.
- Stortinget har tidligere vedtatt fritt sykehusvalg på samme nivå og Sosialkomiteen har nå til behandling en pasientrettighetslov hvor Regjeringen foreslår en lovfesting av fritt sykehusvalg med en fordeling av reiseutgiftene mellom pasient og Rikstrygdeverket, sier Alvheim. Alvheim stiller seg uforstående til at departementet endrer nåværende praksis når det gjelder dekning av reiseutgifter ved fritt sykehusvalg bare noen måneder før Stortinget gjør endelig vedtak i saken. En endring som går på tvers av Regjeringens eget lovforslag.
- Konsekvensene av departementets nye bestemmelse er at fritt sykehusvalg blir en utopi for alle som ikke har en fet lommebok, sier Alvheim videre.
På vegne av Fremskrittspartiet vil Alvheim fremme forslag om at reiseutgiftene ved fritt sykehusvalg fortsatt skal deles mellom bostedsfylke, pasient og trygden dog slik at det settes et øvre tak på kr 400,- for pasienten og at dette beløpet føres på frikortet.
- Fritt sykehusvalg skal gjelde alle norske borgere, ikke bare de med god økonomi, sier Alvheim til slutt og ber helseminister Dagfinn Høybråten å omgjøre departementets vedtak snarest mulig.
