
15. juni 2001
Hill-Marta Solberg
- Hvor vil Høyre kutte?
Som padler har jeg lært meg at i kraftig medvind er risikoen for avdrift stor. Hvis dagens oppslag om Høyres skatteløfter skulle ha snev av virkelighet over seg, - ja da tror jeg Høyre allerede har vært utsatt for betydelig avdrift. Kan virkelig ikke Høyre klargjøre om skattelettelsen er 40 milliarder eller kanskje det dobbelte, spurte Hill-Marta Solberg i debatten om revidert nasjonalbudsjett i Stortinget fredag 15. juni 2001.
- Jeg har egentlig alltid trodd at Høyre kunne regne, men nå er jeg i tvil, sa Solberg. Og hun fortsatte: - Men enten skatteletten er på 40 milliarder eller nærmere det dobbelte må velgerne før valget få seg forelagt konsekvensene av en slik politikk. Høyre bør fortelle velgerne hvilke fellesgoder som skal skjæres ned og bort. Vi vet at Høyre vil kutte lønna for de som blir syke. Vi vet at Høyre kutter distriktsmidlene til næringslivet og overføringene til landbruket. Vi vet også at Høyre tar milliarder fra bistanden til noen av de fattigste landene i verden. Men løfter av denne dimensjonen vil kreve mer - mye mer.
Her følger innlegget i sin helhet:
Revideringen av statsbudsjettet for inneværende år er avgrenset til små justeringer av det opplegget som ble vedtatt i fjor høst. Innretningen av budsjettet, som Arbeiderpartiet og sentrumspartiene sto sammen om da budsjettet ble vedtatt, holdes fast. Det betyr at vi fremdeles har et statsbudsjett som har hovedmål om arbeid for alle, rettferdig fordeling, videre utvikling av velferdssamfunnet. Og vi har et økonomisk opplegg som legger grunnlaget for fortsatt stabil økonomisk utvikling for landet og trygge arbeidsplasser. Det er ansvarlig politikk.
Hovedprioriteringene i statsbudsjettet ligger fast. Vi får et bedre helsevesen, blant annet ved at bevilgningene er økt med 2,6 mrd. kroner. Sammen med økningen i de frie inntektene til kommunesektoren i årets budsjett, er helsesektoren styrket med mer enn 3 mrd. kroner. Dette kommer i tillegg til de grep Regjeringen nå får gjennomført for bedre organisering og pasientbehandling - i tråd med de lovvedtak som ble fattet i forrige uke her i salen.
Behovet for bedre organisering og styring blir igjen bekreftet når vi nå får henvendelser om krise i økonomien ved flere regionsykehus. Stortinget vil ikke kunne håndtere dette før vi går fra hverandre. Men vi må legge til grunn at Regjeringen følger denne utviklingen og iverksetter nødvendige tiltak.
Helsesektoren er og blir spesiell. Knapt noen sektor har så stor betydning for folks hverdag som helsesektoren. Knapt noen offentlige tjenester legger beslag på så store ressurser som våre sykehus. Av et statsbudsjett på om lag 500 mrd. kroner går om lag 40 mrd. kroner til sykehussektoren.
De feil og mangler som kommer til syne gjennom pasientkøer, sterkt varierende tilbud rundt om i landet og manglende ansvar, må tas alvorlig. Jeg tror det vil vise seg, president, at av alle viktige reformer Stortinget denne våren har vedtatt, vil nettopp helsereformen være den viktigste! Ikke for staten som eier, - men for pasientene.
I inneværende år vil det bli gitt tilsagn for bygging av 5.800 nye sykehjemsplasser og omsorgsboliger. Alt tyder på at vi vil nå eldreplanens mål om 12.000 nye årsverk og 24.400 nye eller utbedrede sykehjemsplasser og omsorgsboliger innen utgangen av dette året.
På forslag fra Regjeringen har Stortinget tidligere i år vedtatt å utvide planens ramme med ytterligere 5.000 enheter. Her må vi legge til grunn at Regjeringen følger utviklingen nøye med hensyn til fordeling av tilsagn mellom inneværende og neste år, slik at planlagte utbygginger kan gjennomføres på en rasjonell måte. I går gjorde Stortinget vedtak som støtter en slik fleksibilitet i sluttfasen av denne viktige eldresatsingen.
Arbeiderpartiet legger opp til en historisk satsing på barnehagene. Vi skal ha flere barnehageplasser og foreldrebetalingene skal reduseres betydelig. I 2001 bygges 6.000 nye barnehageplasser. Redusert foreldrebetaling kan bare skje ved at staten tar et større ansvar for kostnadene. Derfor vil Stortinget i dag - etter forslag fra Regjeringen - bevilge 240 mill. til redusert foreldrebetaling fra andre halvår i år. Til neste år økes dette til 1 mrd. i tråd med kommuneopplegget som ble vedtatt i går her i Stortinget. Da reduseres kostnaden for foreldrene med om lag 4000 pr. år. Det vil ha stor betydning for mange barnefamilier.
Dette er likevel bare begynnelsen. I løpet av kommende stortingsperiode skal barnehagesektoren tilføres totalt om lag 5 milliarder kroner. Behovet for barnehageplasser skal dekkes, og foreldrebetalingen skal halveres - ned til 20 prosent av kostnadene. Dette vil være et betydelig løft for barnefamiliene, - og vil uten tvil bli tidenes barnehagesatsing!
Vi står ved slutten av en stortingsperiode og foran et stortingsvalg. Meningsmålingene har over lang tid vist at den politiske situasjonen er endret. Partiene til høyre i politikken har hatt klar framgang. Valget til høsten vil på denne bakgrunn bli et regjeringsvalg. Alternativet til Arbeiderpartiregjeringen vil være en regjering der Høyre er størst. Like klart synes det å være at de må ha støtte fra Kristelig Folkeparti og Fremskrittspartiet for å nå fram med sine regjeringsambisjoner. Hvordan Kristelig Folkeparti skal være med å betale for Høyres skatte-lettelser, er derimot mildt sagt uklart.
Sentrumsalternativet står nå fram som svært lite realistisk. At sentrumspartiene ikke tror på sitt eget alternativ, bekreftes av Kristelig Folkepartis og Venstres åpning for regjeringssamarbeid med Høyre. Nå er vi flere som sliter med velgeroppslutningen, men skal vi dømme etter dagens meningsmålinger, har også velgerne etter hvert mistet troen på Sentrum.
I går behandlet Stortinget kommuneproposisjonen, med tilhørende økonomiske rammer for kommunesektoren i 2002. Kristelig Folkeparti la åpenbart vekt på å holde en ansvarlig økonomisk linje, med bare mindre påplussinger i forhold til Regjeringens opplegg. Senterpartiet har derimot åpenbart gitt opp alle forsøk på å framstå som ansvarlig regjeringsparti, med forslag om påplussinger i de frie inntektene på 4 mrd. kroner og gjeldslette overfor kommunesektoren på 12 mrd. kroner. President, jeg sa det i går, - og jeg gjentar det i dag - slik er utilslørt overbudspolitikk!
Det er forståelig nok godt å være Høyre-leder for tida. Som padler har jeg lært meg at i kraftig medvind er risikoen for avdrift stor. Hvis dagens oppslag om Høyres skatteløfter skulle ha snev av virkelighet over seg, - ja da tror jeg Høyre allerede har vært utsatt for betydelig avdrift. Kan virkelig ikke Høyre klargjøre om skattelettelsen er 40 mrd. eller kanskje det dobbelte?
I dag sår Høyres Børge Brende betydelig tvil om hvorvidt Jan Petersens anslåtte 40 mrd. er Høyres eget anslag, eller et han har fått fra Arbeiderpartiet. Jeg har egentlig alltid trodd at Høyre kunne regne, men nå er jeg i tvil!
Men enten skatteletten er på 40 mrd. eller nærmere det dobbelte må velgerne før valget få seg forelagt konsekvensene av en slik politikk. Høyre bør fortelle velgerne hvilke fellesgoder som skal skjæres ned og bort. Vi vet at Høyre vil kutte lønna for de som blir syke. Vi vet at Høyre kutter distriktsmidlene til næringslivet og overføringene til landbruket. Vi vet også at Høyre tar milliarder fra bistanden til noen av de fattigste landene i verden. Men løfter av denne dimensjonen vil kreve mer - mye mer.
Skillelinjene i politikken er blitt klarere. Valget står mellom satsing på våre fellesgoder som skole, helsetjenester og barnehager på den ene siden - og Høyres skatteløfter som først og fremst kommer de med de høyeste inntektene og formuene til gode, på den andre. Det vil være et klart utgangspunkt foran valget til høsten.
Valget 10. september blir et valg mellom fortsatt Arbeiderparti-regjering eller en høyredominert regjering med støtte fra Fremskrittspartiet.
