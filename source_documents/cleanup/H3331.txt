
Oslo, 23. mai 2000
Kristelig Folkepartis pensjonistforum:
TILBUD OM AVLASTNING FOR KREVENDE OMSORGSARBEID
Alle som yter krevende omsorgsarbeid i hjemmet må få tilbud om avlastning. Staten må dekke 50% av utgiftene til omsorgslønn. Dette var blant endringsforslagene som ble vedtatt i innstillingen til nytt eldrepolitisk manifest for Kristelig Folkeparti, som ble behandlet på KrFs pensjonistforum i Oslo 22. og 23. mai.
Behandlingen av nytt eldrepolitisk manifest var en viktig del av programmet under KrF's pensjonistforum. Ingri Lande, leder for KrF's pensjonistutvalg, sier det er et ønske at manifestet skal gjenspeile omsorg for den enkelte, enten det gjelder økonomi, boforhold eller rettsvern.
Andre aktuelle tiltak som ligger i innstillingen er:
- å trekke eldre mer inn i omsorgsarbeidet for andre eldre, blant annet gjennom frivillighetssentralene
- å øke muligheten for kombinasjon mellom arbeid og trygd
- at regelen om reduksjon av folketrygd/pensjon ved annen inntekt oppheves fra og med 67 år
- at alle over 70 år må få tilbud om årlig helsekontroll
- at det bevilges nødvendige midler til å opprette kompetansesenter for smertebehandling ved alle regionssykehusene, og til utdanning av personell.
- at alle som trenger det får hjelp til å skaffe seg ulike alarmsystemer
- at enhver som kjenner til mishandling av eldre, bør ha plikt til å melde fra
- at det bør opprettes eldreombud
Innstillingen til nytt eldrepolitisk manifest skal behandles og endelig vedtas av Kristelig Folkepartis sentralstyre tirsdag 20. juni.
