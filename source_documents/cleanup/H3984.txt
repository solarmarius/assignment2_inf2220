
10. mai 2001
KrF, Sp og V,
Felles pressemelding fra
SENTRUMSPARTIENE UTARBEIDER ALTERNATIV OMSTILLINGSPLAN FOR FORSVARET
Sentrumspartiene godtar ikke Regjeringens omstillingsplan for Forsvaret, og vil styrke det nasjonale forsvaret og soldatutdanningen i forhold til Regjeringens forslag. Vi vil særlig forsterke tilstedeværelsen av Forsvaret i Nord-Norge, og vi vil i motsetning til Regjeringen videreføre Heimevernets organisasjon og omfang. Kristelig Folkeparti, Senterpartiet og Venstre godtar ikke Regjeringens svekkelse av den alminnelige verneplikten.
Sentrumspartiene slår fast at Norges troverdighet som solidarisk alliansepartner i NATO og bidragsyter til internasjonale operasjoner skal opprettholdes. Vår evne til nasjonalt forsvar og alliert samvirke henger uløselig sammen. I lys av det nye trusselbilde vil sentrumspartiene også utvikle et bedre militær-sivilt samarbeid for å redusere samfunnets sårbarhet mot et bredt spekter av mulige trusler - fra miljøkatastrofer og atomulykker til terrorisme, krise og krig. I nasjonal sammenheng må Norge ha nødvendig kapasitet til suverenitetshevdelse og overvåking av landets store havområder. Disse mål vil være retningsgivende for sentrumspartienes arbeid med et alternativ til Regjeringens forslag til omstillingsplan for Forsvaret.
Enklere styringsstruktur
For å få mer forsvar for pengene vil sentrumspartiene gjennomføre en rekke organisatoriske grep:
For det første skal det gjennomføres en sterkere slanking av ledelsesstrukturer og stabs- og støttefunksjoner, særlig i sentrale strøk av landet. Dette skal frigjøre ressurser til økt styrkeproduksjon ute i avdelingene og sikre en nødvendig styrking av Forsvarets spisse ende.
Sentrumspartiene vil videre vurdere en vesentlig forenkling av kommandostrukturen. I motsetning til Regjeringen ønsker sentrumspartiene å opprettholde dagens 18 HV-distrikter. Disse får ansvar for de territorielle planleggingsoppgavene og man sparer derved utgiftene ved å opprette nye forsvarsdistrikter (FDI-er) slik Regjeringen foreslår.
Midler skal også frigjøres gjennom mer rasjonelle løsninger for Forsvarets eiendommer, bygg og anlegg (EBA). Sentrumspartiene ønsker dessuten å tilføre Forsvaret midler fra salg av forsvarseiendommer som nå går ut av bruk. Også på dette punkt går sentrum mot Regjeringen, som i sin omstillingsplan ikke har kalkulert med inntekter fra salg av forsvarseiendommer.
Norges kapasitet og vilje til å delta i internasjonale operasjoner skal opprettholdes, men også her vil sentrumspartiene fremme forslag til løsninger som kan dempe kostnadene.
Ved disse og andre organisatoriske grep vil sentrumspartiene sikre mer effektiv ressursanvendelse i Forsvaret, slik at nasjonens forsvarsevne styrkes innenfor en årlig budsjettramme på om lag 28 milliarder kroner, som Regjeringen foreslår. Sentrums­partiene vil imidlertid ikke utelukke at det kan bli aktuelt å øke forsvarsrammen.
Verneplikten
I forhold til Regjeringens omstillingsplan vil sentrum legge opp til at flere gjennomfører førstegangstjenesten. Dermed øker mobiliseringsreserven, slik at en kan korte ned antall år folk må stå i de militære ruller. Det vil bli lagt opp til en mer effektiv bruk av vernepliktstiden.
Den økte soldatgjennomstrømning i førstegangstjenesten vil sentrumspartiene i hovedsak kanalisere til Heimevernet og Hæren, skal moderniseres for å mestre nye oppgaver. Alle de 18 HV-distriktene i landet blir opprettholdt i sentrumspartienes alternative omstillingsplan og antall HV-personell videreføres om lag på dagens nivå.
I framtiden må en også i større grad søke å utnytte de vernepliktige som ikke gjennomfører militær førstegangstjeneste eller sivil verneplikt.
Behovet for omstilling
Sentrumsregjeringen tok initiativet til en større gjennomgang og omstilling av Forsvaret ved å oppnevne Forsvarspolitisk utvalg og Sårbarhetsutvalget, som begge hadde en tverrpolitisk og faglig sammensetning. Sentrumspartiene ser et sterkt behov for omstilling etter som dagens forsvarsstruktur lider av to ubalanser:
En strukturell ubalanse mellom en endret sikkerhetspolitisk situasjon med nye trusler og Forsvarets tradisjonelle innretning.
En økonomisk ubalanse mellom Forsvarets pålagte oppgaver og de ressurser som er stilt til Forsvarets rådighet.
Militær-sivilt samarbeid
Både Forsvarspolitisk utvalg og Sårbarhetsutvalget leverte sin innstilling sommeren 2000. Sentrumspartiene mener det er sterkt kritikkverdig at Regjeringen ikke har integrert Sårbarhetsutvalgets innstilling i arbeidet med langtidsplanen for Forsvaret, og vil søke å innarbeide mekanismer for bedre koordinering og enkelte andre tiltak for militær-sivilt samarbeid i sitt alternativ. Et nytt tiltak kan være å tilby en del av de vernepliktige opplæring som kan nyttes av våre hjelpeorganisasjoner til samfunnsnyttig arbeid - i Norge og internasjonalt.
En ny sikkerhetspolitisk situasjon
Etter kommunismens sammenbrudd og den kalde krigens slutt står vi overfor en ny sikkerhetspolitisk situasjon. Mange konflikter involverer flere parter fra samme land, og uroligheter kan true sikkerheten i en hel region. Dette kan også få innvirkning for Norges sikkerhet. Forsvarsplanleggingen må derfor legge opp til et balansert samspill mellom det nasjonale forsvar og vår aktive deltakelse i alliert samvirke for fredens sak i krisesituasjoner utenlands.
Forsvaret må først og fremst kunne håndtere krisesituasjoner på norsk territorium, men det må også utrustes slik at Norge kan bidra i internasjonale operasjoner for å håndtere kriser. Dette er også en forutsetning for at Norge skal kunne påregne solidarisk støtte fra allierte, herunder ikke minst USA, om det skulle trengs i en gitt situasjon i vårt nærområde.
Økt tilstedeværelse i Nord-Norge
Kristelig Folkeparti, Senterpartiet og Venstre vil i arbeidet med forsvarsomleggingen legge vekt på å skape et vel avbalansert samspill mellom vår kapasitet til å løse nasjonale forsvarsoppgaver og vår deltakelse i alliert samvirke og internasjonale operasjoner. Norsk evne til suverenitetshevdelse og overvåkning av landets havområder, spesielt i nordområdene, vil tillegges stor vekt ved utformingen av framtidig forsvarsstruktur. For å løse disse oppgaver er vi avhengig av kapasiteter og økt tilstedeværelse i Nord-Norge, som gjør at vi raskt kan reagere på kriser i våre nærområder.
Sentrumspartiene legger vekt på at Forsvarets styrker må bli mer fleksible og mobile, slik at de blir i stand til å møte et bredt sett av trusler. Det er viktig å sikre høy kompetanse og nødvendig evne til militær samhandling med allierte i krevende krise- og krigssituasjoner. I lys av det nye og varierte trusselbildet mener sentrumspartiene at freds- og krisehåndteringsoppgavene vil bli viktige for Forsvaret i tiden framover.
Omfattende utredningsarbeid
Sentrumspartiene har satt i gang et omfattende utredningsarbeid for å sine forslag, og tar sikte på å legge fram sitt alternative forslag til omstillingen i Forsvaret på en pressekonferanse 28. mai.
