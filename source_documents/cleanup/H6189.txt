
02.10.02
Stortingsrepresentant Åse Wisløff Nilssen, KrF
En reell kamp mot terror
I forrige uke satte norske F16-fly kursen mot Afghanistan. De seks flyene, og et personell på 130, skal være operative fra 1. oktober i det som er kalt «Enduring Freedom». Både humanitært og militært er aksjonen i Afghanistan primært en kamp mot terror. Sikkerhetsrådet har definert dette som et selvforsvar etter et angrep på USA, og har dermed FN-mandat.
Det er allikevel behov for å ta en skikkelig diskusjon om Norges deltakelse. Kampen mot terror taper ikke på at man diskuterer våre bidrag. Norske myndigheter har ansvaret dersom det for eksempel skjer feilbombing. Det har vært stilt spørsmål til norsk ryggdekning. Det er klart at feil og mangler kan skje - og det overordnede ansvaret har regjeringen. Derfor er det viktig at man derfor tar denne diskusjonen.
Det er en reell kamp mot terror. At de norske styrkene er blitt omtalt som «leiesoldater» for USA er en skivebom. Men det er et godt poeng at sikkerhetspolitikken har vært et unntak for offentlig diskusjon i Norge.
Vi trenger en debatt både om etikk og om norske interesser. Det er første gang i NATOs historie at Norge er involvert med fly på denne måten. Det er derfor ekstra viktig med tilgjengelighet og åpenhet rundt dette. Sjansen for at norske styrker involveres i skarpe oppdrag er høy. Men det har skjedd en vektforskyvning i retning av forebygging. De skal være beredt til å reagere om det er behov og støtte koalisjonsstyrker og ISAF-styrker på bakken. De skal kunne bombe Taliban- og al-Qaida-mål dersom det er nødvendig.
Den amerikansk-ledede operasjonen er solid forankret i folkeretten, med støtte både i FNs Sikkerhetsråd og NATO. I henhold til NATO-medlemsskapet er vi forpliktet til å delta, men vi har norsk kontroll over vårt bidrag - som andre land har over sine. Oppdraget varer i seks måneder, og jagerflyene inngår i et samarbeid med Danmark og Nederland som også sender seks fly hver.
Bruken av F16-flyene skjer etter norske retningslinjer og i tråd med våre folkerettslige forpliktelser. F16-bidraget har bred støtte i Stortinget. En overordnet hensikt er å bistå til demokratisk utvikling og hjelpe president Hamid Karzai. Og de lokale myndighetene ønsker både den amerikansk-ledede koalisjonen og den internasjonale sikkerhetsstyrken (ISAF) tilstede.
