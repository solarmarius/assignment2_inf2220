
9.4.97:
Marit Tingelstad,
GENMODIFISERTE MATVARER MÅ MERKES
Norge vil i nær framtid bli utsatt for sterkt press når det gjelder å åpne for import og markedsføring av genmodifiserte organismer og matvarer som er framstilt fra eller ved hjelp av genmodifiserte organismer (i det følgende omtalt som gen-mat).
Stortinget vedtok etter forslag fra Anne Enger Lahnstein 31. oktober 1995 følgende vedtak i forbindelse med en interpellasjon vedrørende EØS-avtalens virkninger på ulike sektorer i det norske samfunnet: «Stortinget ber Regjeringen sørge for obligatorisk merking av gen­modifiserte matvarer, både råvarer og foredlede varer, som omsettes i Norge».
Det har fra ulike hold blitt etterlyst oppfølging av dette vedtaket, blant annet ved at Forbrukerrådet har tilbudt fagmyndighetene bistand i utformingen av regelverket. Fram til dags dato har imidlertid ikke regjeringen fulgt opp Stortingets vedtak.
Regjeringens manglende innsats på dette området er svært beklagelig, all den tid forbrukerne etterlyser korrekt informasjon om gen-mat. En undersøkelse fra Norsk samfunns­vitenskapelige datatjeneste (NSD), presentert i januar i år, viser at over halvparten av det norske folk «helt sikkert ikke» vil kjøpe genmodifisert kjøtt eller fisk. Litt færre sier absolutt nei til genmodifisert potet og tomat. På den andre siden er det under 10 prosent som sier de «helt sikkert vil» kjøpe gen-mat.
Usikkerheten i forhold til gen-mat knytter seg blant annet til en generell usikkerhet når det gjelder uforutsette negative konsekvenser av gen-teknologien for mennesker og natur, usikkerhet knyttet til etiske problemstillinger, skepsis til nytten av eller behovet for genmodifiserte organismer, skepsis til konsekvensene av de konkrete egenskapene som er tilført hver enkelt genmodifisert organisme, frykt for utarming av det genetiske mangfoldet osv.
17 organisasjoner innen forbruks-, helse- og miljøbevegelsen har nå gått sammen om et bredt «Nettverk for mat og miljø», for på den måten å sette søkelyset på disse spørsmålene. Nettverket fremmet 11. mars 1997 en rekke krav til norske myndigheter i forbindelse med gen-mat-problematikken. Nettverket krever blant annet at regjeringen setter fortgang i arbeidet med å få på plass et strengt og omfattende norsk regelverk for merking av gen-mat, at alle matvarer som er framstilt fra eller ved hjelp av genmodifiserte organismer skal merkes, at merkeordningen i tillegg til gen-mat også må omfatte innsatsvarer til landbruk og fiske­oppdrett og at mat fra genmodifiserte organismer ikke blandes med mat som er produsert på ordinær måte. Det sier videre at EUs merkeordning for gen-mat (som trer i kraft 15. mai 1997) ikke er god nok.
Senterpartiet forventer at regjeringen snarest følger opp Stortingets vedtak fra høsten 1995 der det ble bedt om obligatorisk merking av genmodifiserte matvarer, både råvarer og foredlede varer som omsettes i Norge. Det blir fra Senterpartiets representanter i disse dager fremmet et privat forslag om ovenstående.
