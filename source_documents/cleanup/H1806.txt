
Torsdag 5. mars 1992
Komité-nei til kontantstøtte:
NÆRSYNT ARGUMENTASJON, SIER FORSLAGSSTILLER
Det virker nokså nærsynt når flertallet i forbruker- og administrasjonskomiteen i Stortinget setter forslaget om kontantstøtte til småbarnsforeldre opp mot barnehage-utbygging, og avviser det på dette grunnlaget. Det sier stortingsrepresentant Solveig Sollie (KrF, Telemark) etter at komiteen nå har avgitt sin innstilling til et forslag fra tre KrF-representanter om at Stortinget skal be regjeringen vurdere å innføre en slik støtte. Solveig Sollie var en av de tre forslagsstillerne.
-Vårt utgangspunkt for å fremme forslaget er at småbarnsforeldre skal ha en reell valg-frihet, og det er en helt gal problemstilling dersom man gir inntrykk av at dette skal gå på barnehageutbyggingens bekostning, understreker Solveig Sollie. Hun minner om at KrF alltid har fulgt opp forslag om barnehageutbygging, svangerskapspermisjoner og fødsels-penger til hjemmearbeidende, og har stått for en like høy utbyggingstakt som noe annet parti.
-Vi er positive til barnehager, men det blir for ensidig familiepolitikk dersom man bare satser på barnehager og skolefritidsordninger, sier hun.
I sitt brev til Stortinget viste de tre forslagsstillerne til den finske "hemvårdsstød"-ordningen, og foreslo at man tok utgangspunkt i denne også i Norge.
-I Finland er det tverrpolitisk enighet om denne ordningen, og jeg er forundret over at man her i landet ikke engang tør å prøve den. I forbindelse med budsjettet for 1992 foreslo vi at noen få kommuner kunne prøve den i første omgang. Jeg må bare registrere at flertallet i forbruker- og administrasjonskomiteen rett og slett ikke har klart å fange opp signalene fra dagens småbarnsforeldre. De ønsker valgfrihet når det gjelder hva slags omsorgsordninger de vil ha for barna sine, sier Solveig Sollie, som likevel ser fram til en prinsippdebatt om denne saken i Stortinget.
Flertallet i komiteen består av Høyre, SV og Arbeiderpartiet, mens mindretallet består av KrF og Fremskrittspartiet.
