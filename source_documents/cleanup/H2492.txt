
Onsdag 12. oktober 1994
KrF-leder Kjell Magne Bondevik i trontaledebatten:
MANGEL PÅ REGJERINGSALTERNATIV
- EN FARE FOR DEMOKRATIET
-Det er ikke sunt i lengden for et demokrati dersom det ikke foreligger alternativer til en sittende regjering. Uansett hvordan den politiske situasjonen utvikler seg etter at EU-saken er avklart, står det ganske klart for meg at det etterhvert må bugges opp igjen regjeringsalternativer til den regjering som sitter nå. Det sa Kristelig Folkepartis leder Kjell Magne Bondevik i trontaledebatten i Stortinget onsdag.
Kjell Magne Bondevik sa at Kristelig Folkepartis holdning er at så lenge partiet er i oposisjon, vil man også øve så stor politisk innflytelse som mulig. Dette er bakgrunnen for måten partiet har håndtert budsjettspørsmålet på. Dette har medvirket til en gunstig økonomisk utvikling, samtidig som samarbeidet bidro til en positiv påvirkning av budsjettets profil, sa Bondevik. Han la til at KrF ikke stiller opp ved nye budsjett-behandlinger for enhver pris.
-En medvirkning forutsetter et sluttresultat vi kan ta ansvar for, og en profil på budsjettet som bærer tydelig preg av KrFs prioriteringer. Et parti med respekt for seg selv kan ikke bare være en "slalomport" for regjeringen, sa Bondevik. Han understreket at KrF ikke kan godta at regjeringen har redusert forslaget til statsbudsjett på områder der man har forhandlet fram resultater tidligere, og sa at dette må det ordnes opp i før det blir drøftinger om budsjetter. -KrF krever respekt som parti og for forhandlingsresultater, sa Kjell Magne Bondevik i trontaledeatten onsdag.
