
20.08.02
Oslo
KrFU
Stopp slankepresset!
Annenhver jente i alderen 14-20 år slanker seg. Det må derfor innføres samtalegrupper om temaet slanking og spiseforstyrrelser på alle skoler, uttaler sentralstyret i Kristelig Folkepartis Ungdom (KrFU).
Skolehelsetjenesten må bli et reelt tilbud og ta på alvor at ungdom sliter med kostholdet. Når unge jenter i 14-årsalderen strever etter å nå det såkalte skjønnhetsidealet, har vi et samfunnsproblem. Det er trist å se at unge jenter ikke kan ha et normalt forhold til kropp og mat. Når 40 prosent av 14-åringene velger å slanke seg må vi ta ansvar for å takle disse problemene. Vi foreslår derfor at alle ungdomsskoler og videregående skoler skal ha et tilbud om samtalegrupper rundt temaet slanking og spiseforstyrrelser. I tillegg må det settes inn mer ressurser i skolehelsetjenesten. Dette handler om å skape holdninger hos unge mennesker som ofrer alt for å oppnå det de tror er det perfekte!
KrFU oppfordrer også reklamebransjen og motebransjen til å ta på seg en del av ansvaret. Klær som ikke finnes i større størrelse enn 38 og plakater som fremstiller ungdom syltynne, pene og vellykkede, resulterer ikke i mindre spiseforstyrrelser og bedre selvbilde.
Ungdom har krav på å bli tatt vare på. Gi dem et skolehelsetjenestetilbud som er mulig å bruke, uttaler KrFUs sentralstyre.
