
mandag 7. juli 1997 10:57:13
Venstre krever norsk protest mot planlagte amerikanske prøvespregninger
-USAs planer om å gjennomføre en serie med nye prøvespregninger i Nevada-ørkenen kan sette avtalen om forbud mot nye atomprøvespregninger i fare. Venstre krever en offisiell norsk protest mot disse planene, sier nestleder Guro Fjellanger.
Venstres nestleder sier slike spregninger vil bryte med internasjonale avtaler, og at de kan føre til at flere land følger etter med nye atomprøvespregninger. - Hvis USA gjennomfører disse planene, vil det være et langt skritt tilbake etter at avtalen om forbud mot nye atomprøvespregninger endelig ble undertegnet i september i fjor, sier Fjellanger.
Med sin beliggenhet er Norge ekstra sårbar hvis dette bruddet skulle føre til at også Russland tar opp igjen prøvespregningene. - En offisiell protest vil være viktig både av respekt for internasjonale avtaler og av hensyn til menneskers liv og helse, både i våre nærområder og i solidaritet med alle andre områder som kan bli berørt av nye spregninger, sier Fjellanger.
