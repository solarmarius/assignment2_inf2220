
FREMSKRITTSPARTIETS
STORTINGSGRUPPE
fra stortingsrepresentantene Carl I. Hagen og John I. Alvheim, FrP 04.05.99
TILLITEN TIL SOSIALMINISTEREN KAN FÅ EN ALVORLIG KNEKK!!
Igjen har vi fått en rapport som viser at kommunene ikke viser ansvar i eldreomsorgen! I Aftenposten i dag kan vi lese at Statens Helsetilsyn har avdekket uverdige forhold ved store deler av denne omsorgen. Rapporten avdekker i følge Aftenposten større mangler enn selv garvede byråkrater i Helsetilsynet hadde ventet.
- I årevis har FrP pekt på de elendige og uverdige forholdene i norsk eldreomsorg og fremmet en rekke forslag for å bedre forholdene, senest den 19. mars i år da
John I. Alvheim fremmet en interpellasjon her i Stortinget. Nå viser rapporten fra Helsetilsynet at vi har rett  også denne gangen - . I 20 år har andre politikere og sosialministere hevdet at det dreiet seg om enkeltstående tilfeller og at eldreomsorgen de fleste steder var god. Dette kan de ikke lenger hevde, sier Carl I. Hagen som i et brev til sosialminister Kleppa i dag krever at Regjeringen sørger for å starte arbeidet med å overføre det økonomiske ansvaret for eldreomsorgen til Staten basert på juridiske rettigheter til folketrygdbetalte eldreomsorgstjenester, som Helsetilsynet kan påse er av forsvarlig kvalitet, samt innsetter et statlig eldreombud slik at eldre mennesker kan få en verdig tilværelse og være sikret tilnærmet lik behandling alle steder i landet.
- Dersom sosialministeren ikke nå aksepterer sitt ansvar ved å sette i verk nødvendige tiltak for å rette opp de uverdige forholdene innen eldreomsorgen vil vår tillit til Regjeringen få en betydelig knekk, sier Hagen
- Kommunene har nå i så mange år tydelig vist at de ikke ønsker å prioritere dette viktige området. Nå kan vi ikke lenger la dette gå ut over syke, svake, gamle mennesker som har gjort sin innsats i samfunnet og har krav på en verdig tilværelse i livets siste fase, sier John I. Alvheim som understreker at tålegrensen nå er nådd på dette området.
