
10.6.2001
Gudmund Restad,
Pressemelding fra
Forsvarsnederlag for regjeringen:
GJENNOMSLAG FOR SENTRUM !
- Regjeringen har lidd et kraftig nederlag når det gjelder omstillingsplanen for Forsvaret. Forsvarskomiteens innstilling innebærer et nærmest fullt gjennomslag for sentrumspartienes forslag til ny struktur. Stortingsflertallet vil både ha en større styrkestruktur og flere vernepliktige. Det er ingen oppslutning om å skjære ned på landets forsvarsevne i den grad Regjeringen har foreslått, sier forsvarskomiteens nestleder Gudmund Restad. Han har sammen med Lars Rise og Anne Brit Stråtveit fra Kristelig Folkeparti og Odd Einar Dørum fra Venstre forestått utarbeidelsen av sentrumspartienes alternativ til Regjeringens omstillingsplan for Forsvaret.
I forhold til regjeringens forslag vil stortingsflertallet blant annet styrke Hæren med:
En mobiliseringsbrigade i Trøndelag, Brigade 12
Heimevernet får beholde 83 000 soldater
Alle 18 HV-distrikter opprettholdes og gis territorielt ansvar.
Sjøforsvaret vil bli styrket med:
14 Hauk-klasse missiltorpedobåter som videreføres
En ny Skjold-klasse MTB-er med 6 fartøyer som innfases gradvis
KNM Tyr beholdes
9 kystfort og 6 undervannsanlegg beholdes i mobiliseringsstatus.
KrF, SP og V ser denne styrking av krigsstrukturen som viktig for landets forsvarsevne. Vi har i vårt forslag gitt inndekning av dette gjennom økt forsvarsramme kombinert med driftsbesparelser i ledelses-, stabs og støttefunksjoner. Siden det ikke ble flertall for våre kuttforslag, foreslår Sentrum om lag 29 milliarder kroner årlig og ytterligere slanking av stabs- og støttefunksjoner for å styrke Forsvarets avdelinger.
Forsvarskomiteens innstilling innebærer at regjeringen har lidd nederlag på mange viktige områder:
- Regjeringens forslag ville ført til at andelen av de vernepliktige som fullfører første­gangstjenesten falt til om lag 40 % om noen år. Ingen på Stortinget har godtatt det. Sentrumspartiene har kjempet hardt for å opprettholde allmenn verneplikt som en grunnpilar i forsvaret. Det er nå flertall for å gi full førstegangstjeneste til minst 1000 flere soldater årlig enn det regjeringen foreslo. Dette er ikke godt nok, men en klar forbedring.
- Sentrum har fått støtte fra alle partier for å opprettholde HV-styrken på 83 000 mann. Regjeringens forslag om en styrke på 60 000 mann fikk altså ikke flertall. Sentrum har også fått gjenomslag for å opprettholde 18 HV-distrikter og gi dem territorielt ansvar. Regjeringen forslag om å innføre 8 nye forsvarsdistrikter i kommandostrukturen lider også nederlag.
- Vi er også tilfreds med at vi har fått til langt større tilstedeværelse i nord enn det Regjeringen foreslo. Det er her hovedutfordringene for det nasjonale forsvaret ligger. Høyre og Ap synes dessverre å forhindre at fellesoperativt hovedkvarter legges til Reitan ved Bodø, slik Sentrum og FrP ønsker, men endelig avgjørelse blir ikke truffet før under voteringen i Stortinget 13.juni.
Regjeringens forslag vedrørende Sjøforsvaret fremstod som helt uansvarlig og utilstrekkelig i forhold til de utfordringer Norge står overfor - særlig i nord. Sentrumspartieme er derfor tilfreds med å ha fått gjennomslag for at det nå vedtas at de 14 MTB-ene av Hauk-klassen skal beholdes og etter hvert avløses av nye MTB-er av Skjold-klassen. Regjeringens forslag om å fjerne missiltorpedobåtene helt fra Sjøforsvarets struktur fikk ikke engang Arbeiderpartiets støtte.
Som en følge av den økte styrkestrukturen blir Heistadmoen, Haslemoen, Dombås og Kongsvinger for Hæren og HV opprettholdt mot regjeringens vilje. Olavsvern og Karl Johansvern opprettholdes innen Sjøforsvaret.
- Sentrumsregjeringen satte ned det tverrpolitiske Forsvarspolitisk utvalg og Sårbarhets­utvalget for å legge grunnlaget for et bredt forsvarspolitisk forlik om den nødvendige omstilling av forsvaret. Sentrumspartiene finner det sterkt kritikkverdig at regjeringen Stoltenberg ikke har integrerert Sårbarhetsutvalgets rapport i omstillings-planen. Regjeringen har heller ikke oppnådd målet om å få til et bredt forsvarspolitisk forlik. Samlet sett burde sentrumspartienes løsning gi et godt utgangspunkt for det arbeid som nå må gjøres for å skape et bredt forsvarspolitisk forlik. Dette kan gi Forsvaret de langsiktige og forutsigbare forutsetninger som trengs for å kunne gjennomføre en krevende omstillingsplan.
