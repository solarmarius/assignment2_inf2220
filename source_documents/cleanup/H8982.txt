
ARBEIDERPARTIETS STORTINGSGRUPPE
Stortingsrepresentant Vidar Bjørnstad, Ap
- Ap slår tilbake Clemets forsøk på å svekke landets universitet og høyskoler
Før jul presenterte departementet forslag til en ny felles lov om universitet og høyskoler. Stortingets Kirke-, undervisnings- og forskningskomité legger i dag frem sin innstilling til forslaget. "Det er svært gledelig at komiteen går i mot Clemet sitt forslag på flere sentrale punkter", sier saksordfører Vidar Bjørnstad, fra Arbeiderpartiet.
Undervisnings- og forskningsinstitusjonene er noen av våre viktigste bidragsytere i et aktivt demokrati. For å kunne forstå og påvirke samfunnsutviklingen er det viktige at disse institusjonene sikres sin uavhengighet av markedets kortsiktige interesser.
- Jeg er glad for at komiteen viser forståelse for at grunnforskning forutsetter faglig- og institusjonell frihet. Samlet vil jeg si at Innstillingen som avgis i dag er et kraftig tilbakeslag for Regjeringens forsøk på å styre og markedsrette de høyere utdanningsinstitusjonene, sier Bjørnstad.
Det har vært et stort engasjement blant ansatte og studenter ved de enkelte lærestedene og i behandlingen har Arbeiderpartiet hatt tett kontakt med ulike miljøer fra universitet og høyskolesektoren.
- Komiteen har hatt en god og grundig behandling av lovforslaget, sier Bjørnstad, særlig er han fornøyd med at:
§ En enstemmig komité vil gi institusjonene valgfrihet i forhold til ledelses- og styringsstruktur, med utgangspunkt i dagens hovedmodell med valg rektor som styreleder. Komiteen avviser Regjeringens forslag til ny obligatorisk styringsstruktur. Komiteens forslag er dermed med på å sikre Institusjonenes faglige frihet og autonomi.
§ Komiteen har også funnet det nødvendig å tydeliggjøre gratisprinsippet i høyere utdanning. Lik rett til utdanning - uavhengig av sosial og økonomisk situasjon er et viktig prinsnipp for Arbeiderpartiet. Dette prinsippet sikres når komiteen fastslår at det ikke skal innføres egenbetaling og studieavgifter ved landets universiteter og høyskoler.
- Det er overraskende, men gledelig at Regjeringspartiene på en rekke områder avviser Regjeringens lovforslag, fortsetter Bjørnstad. Allikevel er han skuffet over at FrP og Regjeringspartiene utvider muligheten til åremålsstillinger og midlertidige ansettelser i en sektor som har et stort omfang av dette fra før. Dette er med på å svekke de ansattes stillingsvern, avslutter Bjørnstad.
