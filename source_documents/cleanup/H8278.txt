
31.03.2004
May Hansen, SV, nestleder i Familie-, kultur og administrasjonskomiteen
- Gledelig for barnehagefamilier
Familie-, kultur- og administrasjonskomiteen på Stortinget har i dag sikret at barnehageforliket blir ivaretatt etter intensjonene ved å sikre søskenmoderasjon, inntektsgraderte betalingssatser og økonomisk likeverdig behandling mellom private og kommunale barnehager. May Hansen (SV), som har vært saksordfører for behandlingen stortingsmeldingen er veldig fornøyd med resultatet.
- Barnehagekameratene bestående av Ap, SV og Frp har nå sikret at alle kommuner må ha minimumssatser på søskenmoderasjon. Vi har blitt enige om minimum 30 % for andre barn og minimum 50 % fra tredje barn og oppover, noe som vil bety mye for mange barnefamilier, sier May Hansen, som presiserer at endringene skal gjøres gjeldene fra samme dato som innføring av makspris fra 1. mai 2004.
Hansen understreker at dette er minimumssatser som betyr at kommuner som allerede gir en større reduksjon i søskenmoderasjonen enn minimumssatsene kan fortsette å holde dette nivået oppe. Dette er ment for å sikre at ingen kommuner gir dårligere ordninger enn denne prosentsatsen.
Stortingsflertallet har også slått fast prinsippet om økonomisk likeverdig behandling av private og kommunale barnehager, og ber Regjeringen synliggjøre et opplegg for dette i revidert nasjonalbudsjett og i forskriftene som trer i kraft fra 1. mai 2004.
Et annet element som er behandlet er stadfestelsen av at alle kommuner skal ha inntekstgraderte betalingssatser, eller en ordning som gir de med dårligst betalingsevne en moderert eller gratis barnehageplass på hel- eller deltid.
- Denne ordningen skal være minst like god som i dag, og en samlet komite står bak dette prinsippet, sier Hansen.
I dag er det bare ¼ av kommunene og 14 % av de private barnehagene som har inntektsgraderte betalingssatser. Vedtaket innebærer at alle godkjente barnehager skal ha dette.
- Vi presiserer også at kommunens nominelle bidrag skal ligge fast, avslutter Hansen.
