
Onsdag 29. mars 1995
KrF-forslag om voldsproblematikk:
POLITISK DEBATT NØDVENDIG
-Det er nødvendig med en politisk debatt som setter voldsproblematikken på Stortingets dagsorden. Samtidig er det påkrevet med tiltak som gjør hele samfunnet i stand til å bekjempe den økende volden i samfunnet, og bryte den selvforsterkende voldsspiralen som det ser ut til at vi er inne i. Det sier stortingsrepresentant Solveig Sollie (KrF, Telemark).
Solveig Sollie har sammen med partifellene Anita Apelthun Sæle og Jon Lilletun levert et forslag i Stortinget der man ber om at Regjeringen legger fram en stortingsmelding eller gir en redegjørelse i Stortinget om voldsproblemene i samfunnet, og tiltak som kan settes i verk for å bekjempe volden.
-Det utøves daglig vold mot enkeltpersoner i vårt samfunn i dag. Det har vært fokusert mye på den såkalt "blinde" volden, men det skjer også mange voldsovergrep som er helt bevisste. Mange av voldshandlingene er så grove at folk blir invalidisert for livstid, eller rett og slett omkommer som følge av dem, sier Solveig Sollie. Hun legger til at det ikke kan være tvil om at alkohol og andre rusmidler er en vesentlig årsak til mange av de voldsepisodene som forekommer, men at dette ikke er hele forklaringen.
-En del av de voldshandlingene som har skjedd i skolesammenhenger tyder på at mobbing har vært en medvirkende faktor mange ganger, sier hun.
-Kristelig Folkeparti mener det er viktig å arbeide på bred basis og med et stort spekter av tiltak i kampen mot vold, og at Stortinget også må trekkes med i denne debatten, sier Solveig Sollie til slutt. (KrF-Press/NPE)
