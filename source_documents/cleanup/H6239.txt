
10.10.02, Stortinget
Stortingsrepr. Eli Sollied Øveraas, Sp
Statsbudsjettet 2003 rammer hverdagen til folk flest!
Under framleggelsen av statsbudsjettet for 2003, uttaler finansminister Foss følgende fra Stortingets talerstol:
"Samarbeidsregjeringen har som mål å redusere skatter og avgifter med 25 milliarder kroner i løpet av stortingsperioden."
I Romsdals Budstikke 2.okt. finner vi følgende overskrift:
"Kjempeøkning i eiendomsskatt!"
Molde formannskap ser seg nødt til en dramatisk økning på 36 pst for å rette opp kommuneøkonomien.
For mens regjeringen snakker om skatte- og avgiftslettelser, ser lokale politikere seg nødt til å skjerpe avgiftsnivået på kommunale avgifter!
Fra Ålesund kommune som for øvrig ledes av en Høyre-ordfører, blir det understreket at kommunen har gjennomført "Ernas oppskrift" til punkt og prikke. Resultatet er likevel at kommunen mangler ca.50 mill. kroner for å opprettholde kommunens tjenestetilbud!
Smøla og Vestnes er blant de kommunene i fylket vårt som vil bli ekstra sterkt rammet.
Det er et paradoks at samarbeidsregjeringen er mer opptatt av å snakke om skatte- og avgiftsreduksjoner til 25 mrd kroner, enn å sikre den vanlige innbygger i dette landet de mest grunnleggende velferdstilbud.
Det er også et paradoks at det private forbruket øker med formidable 23 mrd kroner, mens det offentlige forbruket øker med 1,6 mrd kroner! Det betyr at det private forbruket øker ca. 15 ganger mer enn det offentlige!
Kommunene i Møre og Romsdal står fremfor en uhyre vanskelig oppgave når budsjettene skal syes sammen. Hvor skal de kutte - innen skole, eldreomsorg eller barnehagesektoren?
For dessverre, kutt og reduksjoner blir det for svært mange kommuner i fylket vårt, noe kommunalministeren også har bebudet. I 2003 kan vi rundt om i fylket oppleve skolenedleggelser, mindre hjemmebasert eldreomsorg, dårligere skolefritidsordning og nedprioritert kvalitet i skolen. Det er min ærbødige påstand at dette er regjeringens ansvar!
Økt privat rikdom og økt kommunal fattigdom synes som en villet utvikling fra regjeringen sin side.
For Senterpartiet er det grunnleggende viktig at det kommunale velferdstilbudet holdes oppe. Vi ønsker ikke at det blir færre og dyrere hjemmehjelpstimer.
Vi ønsker ikke at eldreomsorgen svekkes og forringes.
Vi ønsker ikke et dårligere skoletilbud gjennom redusert rammetimetall, større klasser osv.
Vi ønsker ikke at barnehager og SFO legges ned.
Vi ønsker ikke at kultur blir brukt som saldering på kommunale budsjett.
Dette får stå som eksempel på område som vil bli berørt som en følge av den situasjonen mange kommuner nå står overfor.
Det er fullt mulig å unngå en nedbygging av kommunale velferdsgoder uten at nasjonaløkonomien blir satt over styr!
Senterpartiet vil gjennom høstens budsjettarbeid bidra til at viktige velferdstjenester ikke svekkes, men styrkes!
