
Onsdag 30. september 1992
Kjell Magne Bondevik om EØS-innstillingen:
KLARE FORBEDRINGER I FORHOLD TIL HANDELSAVTALEN
EØS-avtalen betyr en klar forbedring av Norges stilling, sammenliknet med den nåværende frihandelavtalen. Norge bør derfor si ja til denne avtalen. Det sier Kristelig Folkepartis leder Kjell Magne Bondevik i forbindelse med at Utenrikskomiteen tirsdag kveld avga sin innstilling til regjeringens proposisjon om avtalen.
-For det første vil Norge gjennom EØS-avtalen oppnå at EF forplikter seg til å slutte med anti-dumpingtiltak mot norsk industri. Det er nytt og positivt, slår Kjell Magne Bondevik fast.
-For det andre gir avtalen bedre adgang til det offentlige marked i Vest-Europa. EØS-avtalen vil fjerne den adgangen som idag ligger i EFs regelverk til å diskriminere norske bedrifter ved større offentlige innkjøp.
For det tredje medfører EØS-avtalen at EF dels fjerner og dels reduserer tollen for en del viktige fiskeprodukter fra Norge. Bondevik mener likevel at resultatet for fiskeriene samlet sett ikke ble så gode som de norske kravene tilsa.
-Handelsavtalen dekker ikke markedsadgangen for tjenester, som er svært viktig i det moderne samfunn. Her representerer EØS-avtalen en klar forbedring, sier Kjell Magne Bondevik.
Bondevik mener EØS-avtalen er godt i samsvar med Kristelig Folkepartis lang-siktige, nasjonale strategi for næringsutvikling og økt sysselsetting i Norge.
-Avtalen tilbyr gode rammevilkår og felles konkurranseregler med EØS-området, noe som er viktig for at Norge skal kunne utvikle sin næringsstruktur fra rollen som råstoffleverandør, til den langt mer sysselsettingsskapende produksjonsformen som det å videreforeldre produktene gir. Samlet sett avtalefester EØS-avtalen en trygg og god adgang for norsk næringsliv på det vest-europeiske markedet, konkluderer KrF-leder Kjell Magne Bondevik.
