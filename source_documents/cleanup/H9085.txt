
11.03.2005
Geir-Ketil Hansen (SV), samferdselspolitisk talsmann
- Regjeringen gjør NSB til svarteper på sporet
I forslaget til ny jernbanelov foreslår regjeringen å gi samferdselsdepartementet rett til å pålegge NSB å leie ut togmateriell, verksteder og andre tjenester til konkurrerende selskaper. Konkurrentene vil imidlertid ikke få noen plikt til å ta over utstyret.
- Regjeringen er i ferd med å gjøre NSB til svarteper i konkurransen om sporet. De har ikke lyttet til advarslene fra sitt eget jernbaneselskap. Det er elendig eierskap av staten, og det vil ødelegge for utviklingen av norsk jernbane, sier Geir-Ketil Hansen.
Han mener regjeringens forslag vil bety at vårt nasjonale jernbaneselskap må slåss "med en hånd på ryggen" mot utenlandske aktører, og viser til at NSB flere ganger har påpekt at det er en enorm risiko å investere i dyre togsett - uten å vite hvem som disponerer materiellet i framtida.
- Dette er bare dumt. Venstre må ha forlatt sitt liberale ståsted og blitt et markedsliberalistisk parti. De ivrer for å privatisere så mye jernbane som mulig før de forlater regjeringskontorene, sier Geir-Ketil Hansen.
