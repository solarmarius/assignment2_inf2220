
Stortinget, 13. august 2001
Ansgar Gabrielsen
Vil Ap regulere jakt og fiske?
Det er den siste tiden skapt uklarhet om Arbeiderpartiet vil foreslå å regulere tilbudet av jakt og fiskerettigheter. Høyres næringspolitiske talsmann Ansgar Gabrielsen ber derfor Ap avklare sitt syn på prisregulering av jakt og fiske.
Høyre har de siste dagene pekt på de store næringsmulighetene som ligger i tilrettelegging for friluftsliv, jakt og fiske. Mange grunneiere har urealiserte inntektsmuligheter knyttet til å legge til rette for friluftsopplevelser. Gjennom flere tiår har inntektene fra jordbruk og skogbruk falt. Etterspørselen etter jakt-, fiske- og friluftsopplevelser er derimot i rask vekst. Mange grunneiere, næringsdrivende og kommuner ser allerede de store mulighetene dette gir og investerer for å tiltrekke seg friluftsturisme. Resultatet har blitt økt tilgjengelighet og et bedre friluftstilbud for jegere og fiskere.
Søndagens VG hadde en overskrift som ga inntrykk av at Høyre vil gjøre jakt og fiske dyrere. Det er ikke riktig. Høyre mener prisen på jakt- og fiskerettigheter som i dag må avgjøres av grunneierne og interesserte jegere og fiskere, uten innblanding fra myndighetene, noe som fremgikk av den øvrige teksten i VGs artikkel. Dette falt tydeligvis statsministeren så tungt for brystet at han overfor TV2 fant grunn til å angripe Høyre. I dagens utgave av Dagbladet slår statssekretæren i Mijøverndepartementet fast at Ap "ønsker prinsipielt et øvre tak på slik priser". Det er derfor grunn til å spørre hva Arbeiderpartiet egentlig mener.
I valgkampen for to år siden foreslo Arbeiderpartiet å innføre prisregulering og pålegg om utleie av jakt og fiskerettigheter. I friluftsmeldingen som nylig er lagt fram gjentar Regjeringen at den i gitte situasjoner vil fastsette maksimalpriser for jakt- og fisketilbud på privat grunn. Det går Høyre i mot. Det vil redusere næringsmulighetene i distriktene og svekke folks tilgang på friluftsopplevelser. Med maksimalpriser vil grunneierne ikke lenger ha så stor motivasjon til å legge til rette for jakt, fiske og friluftsopplevelser og til å samarbeide om fiskekort, jaktkort og utleie av jaktrettigheter. Prisregulering av jakt og fiske vil dermed undergrave tilbudet til jegere og fiskere.
Friluftsliv er en viktig vekstnæring for Distrikts-Norge. Prisregulering kan hindre lokalsamfunn og grunneiere i å utnytte utmarksressursene til tjenesteproduksjon og opplevelsesnæring. Bedre tilrettelegging vil både øke inntektsmulighetene i landbruket og styrke folks muligheter til å drive et variert friluftsliv.
Arbeiderpartiet må nå avklare hva som er partiets holdning til prisregulering av jakt og fiske. Høyre ønsker å videreføre dagens situasjon der jakt og fiskerettigheter fastsettes av grunneier utfra etterspørselen. Samtidig er det viktig å sette fokus på de store uutnyttede næringsmulighetene som finnes i utmarksområder. Høyre har ved flere anledninger tatt til orde for at offentlige tilskudd til landbruket også kan brukes til å utvikle andre næringer knyttet til utmarksressursene.
