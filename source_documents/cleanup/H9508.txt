
Valgkrets 10 Nordre Nordland består av kommunene Andøy, Øksnes, Bø, Sortland, Hadsel, Vågan, Vestvågøy, Flakstad, Moskenes, Værøy, Røst, Lødingen, Tjeldsund, Evenes og Narvik.
NSRs valgprogram 2005 for Nordre-Nordland
Om Norske Samers Riksforbund NSR
Norske Samers Riksforbund (NSR) er en samisk hovedorganisasjon som driver aktivt kultur-, samfunns- og opplysningsarbeid gjennom sine lokallag og stiller til valg til Sametinget. I Nordre-Nordland stiller Stuornjárgga Sámenuorak, Hinnøy og omegn sameforening og Bjerkvik og omegn sameforening felles liste.
Sametinget er det viktigste talerør for samene i Norge.
NSR har hatt lederskapet i Sametinget siden etableringen og har vært den mest sentrale i oppbyggingen av Sametinget slik vi ser det i dag. NSR er garantien for at Sametinget utvikles videre som et uavhengig samisk talerør.
Grunnprinsipp
NSR har i alle sammenhenger hevdet retten til å utvikle språk, kultur og næringsliv. Vårt grunnprinsipp er at alle samer skal behandles likeverdig i alle sammenhenger i samfunnsliv og kulturarbeide.
I. SAMETINGET
For å sikre Sametinget reell innflytelse er det nødvendig at Sametinget får større ansvar på viktige områder i de samiske regionene.
Sametingets tiltak berører i stor grad befolkningen i Nordre Nordland.
NSR i Nordre Nordland vil arbeide for
- forpliktende samarbeid mellom Sametinget og kommunene i Nordre Nordland
- en samarbeidsavtale mellom Sametinget og fylket som ivaretar valgkretsens behov i samiske spørsmål
II. RETTIGHETER
Retten til selvbestemmelse
Et folks rett til selvbestemmelse betyr for samene en kollektiv rett til å bestemme over egen framtid på alle samfunnsområder.
Samerettsutvalget for Troms, Nordland og sørover er i gang med sitt arbeid med å kartlegge rettighetsforholdene til land og vann.
NSR i Nordre Nordland vil arbeide for
- at lokalbefolkningen får forvalte natur­res­sursene og at verdiskapning på grunnlag av lokale ressurser tilbakeføres lokalsamfunnet
- at reindrifta skal ha mulighet til å utvikle og å styrke beiteområdene i forståelse med lokalbefolkningen. Samiske om­råder som eies av lokalbefolkningen skal ikke uten videre kunne kreves overdratt til reindrifta
- at fiskerettigheter og rettigheter til marine ressurser avklares
- at naturinngrep som kan komme i kon­flikt med samiske interesser ikke skal finne sted før samiske rettsforhold er avklart
- et tilstrekkelig arealvern for samiske jord­bruks-, utmarks- og reindrifts-områder
- samisk medbestemmelse i rov­vilt­forvaltningen
- at bruksrett ikke skal utelukke kollektiv samisk eiendoms og forvaltningsrett på statens grunn
- at lokale grunneiere og grunneierlag som grenser opp til Statens grunn skal ha jaktrett til storvilt på den del av Statens grunn som lokalbefolkningen i alders tid har brukt
- Tidligere dommer, så som utmarks­kommisjonen, som har underkjent samiske rettigheter må gjenopptas
III. SPRÅK, KULTUR OG SAMFUNNSLIV
NSR i Nordre Nordland vil arbeide for
- Økt kunnskap om lokalt samisk språk, kultur og historie
- identitetsskapende tiltak spesielt blant barn og ungdom
- at tiltak i Sametingets utredning til styrking av samisk språk i Ofoten, Sør-Troms og Senja følges opp
- at samiske stedsnavn likestilles med norske stedsnavn og tas aktivt i bruk
- skilting på samisk
- å legge forholdene til rette for bedre samisk mediadekning i vårt område
- oppbygging av samisk museumssiida (museums region) som dekker området Nordre-Nordland og Sør-Troms
- registrering og bevaring av privateide samiske kulturminner/-skatter
- å støtte videreutvikling av Márkomeannu og samiske kulturdager i Bjerkvik
- etablering av nasjonalt samisk skisenter i tilknytning til vår region
- Videreutvikling av Várdobáiki:
o i tråd med nav-eike prinsippet
(med tiltak spredt rundt i regionen)
o Várdobáiki kulturhus må realiseres
o etablere duodjesenter i Bjerkvik, med flere duodje­verksted i regionen
o Tilrettelegge for og intitiere samiske tiltak i Vesterålen og Lofoten regionen
IV. HELSE
Samer har rett til et likeverdig og tilrettelagt helsetilbud basert på samisk språk og kultur.
NSR i Nordre Nordland vil arbeide for
- at kommuner ivaretar sine forpliktelser ovenfor de samiske brukerne
- synliggjøring av samisk tilstedeværelse på alders og sykehjem
- økt språk og kulturkompetanse i helse og sosialsektoren
- at samiske brukere mottar tilrettelagt hjelp i sitt nærmiljø
V. OPPVEKST OG UTDANNING
NSR i Nordre Nordland vil arbeide for
- kommunal medvirkning til drift av samiske barnehager/tilbud til samiske førskolebarn
- beholde og styrke stipendordningen i Nordland fylkeskommune for studenter og elever som tar utdanning med samisk i fagkretsen
- at det utdannes flere lærere med lokal kompetanse i samisk språk, kultur og samfunnsliv
- særtiltak for å skaffe lærekrefter til samiskundervisning til regionen
- Skånland videregående skole får status som kompetansesenter i samisk språk og kultur
- elever fra Nordre-Nordland som velger samisk i fagkretsen har lik rett til studieplass ved Skånland videregående skole som elever fra Troms
- det opprettes stimuleringsstipend for elever og studenter for å rekruttere fagpersonell til duodji-miljøene
- kommuner i Nordre-Nordland må defineres som samiske kommuner i henhold til Opplæringsloven
- opplæringskonsulent under Sametinget til regionen
- bevisstgjøring av skoleeiere og foreldre/elever om rett til samisk­opplæring i følge opplæringsloven
- Kommuner og fylkeskommune ansvarlig­
gjøres i forhold til økt allmennkompetanse om samisk kultur og samfunnsliv
.
VI. NÆRING OG BOSETTING
Det samiske samfunnet har vært og er sterkt knyttet til primærnæringene og kombinasjo­ns­næringer. Tradisjonell samisk bosetting må kunne opprett­holdes. Nye samiske næringer gir nye arbeidsplasser også i vår valgkrets.
Som samisk område må regnes hele regionen fra Ofoten og ut Vesterålen-Lofoten.
NSR i Nordre Nordland vil arbeide for
- at Hartvikvannet ikke skal brukes som drikkevannskilde med de restriksjoner og konsekvenser dette medfører for den samiske bygda Vassdalen
- god infrastruktur i samiske bygder
- å redusere bestanden av rovvilt i samiske områder der det drives primærnæringer
- å styrke erstatningsordninger som dekker tap forårsaket av rovvilt
- at duodji som næring og kombinasjons­næring får utviklingsmuligheter
- å utvikle samisk bygdeturisme
- å tilrettelegge for å gjenoppta jordbruk i samiske bygder
- Ordningen med SUF må forbedres
- å sikre ressursgrunnlaget for kyst og fjordfiskerne gjennom lokaltilpasset forvaltning
- flere arbeidsplasser innen nye samiske næringer
