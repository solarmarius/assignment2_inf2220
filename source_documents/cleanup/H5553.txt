
08.02.2002
stortingsrepresentant Jan Arild Ellingsen (FrP)
Hvor er Justisministerens nulltoleranse?
Justispolitisk talsmann Jan Arild Ellingsen(FrP) reagerer med sjokk og vantro over TV2s nyhetsoppslag 07.02.02, som fortale om en 16 år gammel jente som har blitt truet, trakassert og mishandlet av en ungdomsgjeng av pakistansk opprinnelse. Hennes foreldre er tvunget til å betale for hennes sikkerhet.
Politiet henlegger nå trolig saken selv om de kjenner til forholdet som er bekreftet av forbryteren selv. Grunnen er at han er under den kriminelle lavalder og derfor ikke kan straffeforfølges. Derfor har foreldrene til jenta sett seg tvunget til å leie inn en livvakt, ettersom politiet ikke kan garantere for hennes sikkerhet.
Jan Arild Ellingsen er kraftig provosert over Dørums lunkne reaksjon.
- Fremskrittspartiet har lenge gått inn for at den kriminelle lavalder bør senkes og at samfunnet har plikt og rett til å beskytte seg mot forbrytelser uavhengig av forbryterens alder. Barne- og ungdomskriminelle forvolder like mye skade ved sine handlinger som voksne kriminelle; det er realiteten vi må ta inn over oss, sier Ellingsen.
- Det er skuffende at Justisministeren ikke trår til og tar ansvar umiddelbart, fortsetter han. - En ung jente frykter for sitt liv og foreldrene står helt alene. Hvor er Dørums nulltoleranse linje? Samtaler hjelper ikke, handling må til. Fremskrittspartiet går inn for å iverksette aktive, konkrete tiltak som setter offerets rettssikkerhet og trygghet først.
