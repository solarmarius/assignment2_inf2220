
torsdag 26. september 1996 13:57:17
Lars Sponheim, Venstre
Kommentar til Zimmer-utvalget, eigedomskatt:
- Må vurderes sammen med boligskatten
- Zimmer-utvalgets forslag om endringer i eigedomsskatten bidrar til å skape ytterligere usikkerhet om skatt på boligen. Behandlingen av boligbeskatningen bør utsettes av Stortinget til regjeringens forslag til oppfølging av Zimmer-utvalgets innstilling er framlagt, sier Venstres Lars Sponheim.
Sponheim er tilfreds med at Zimmer-utvalget går inn for at eigedomsskatten skal videreføres som en kommunalt fastsatt skatt. Kommunene skal også fortsatt få avgjøre hvorvidt de ønsker å skrive ut eigedomsskatt eller ikke.
- En eventuell utvidelse av grunnlaget for eigedomsskatt må etter Venstres syn ses i sammenheng med en fjerning av inntektsskatten på bolig, fjerning av skattlegging av leieverdi for våningshus på landbrukseigedommer, og en økning av fribeløpet i formuesskatten.
- Stortingets vedtak om at det er gitt adgang til å skrive ut eigedomsskatt på kraftverk uten at det må ilegges for andre bygg i kommunene må videreføres. Stortingets kompromiss om kraftverksbeskatningen la ellers til grunn at kommunenes inntekter fra eigedomsskatt i kraftsektoren ikke skulle gå ned. Forlikspartnerene fra kraftskattereformen må stå ved dette, og kan ikke gå inn på forslag fra Zimmer-utvalget som har som konsekvens skattelette på kraftverk. Dette må også gjelde for regjeringen.
