
28.11.02
Olav Gunnar Ballo
- Krever den hele og fulle sannhet
SVs Olav Gunnar Ballo har rettet en forespørsel til Stortingets presidentskap, hvor han ber om at det blir fremmet forslag om en bredt sammensatt granskingskommisjon som skal se på alle forhold rundt den såkalte "Mehamn-ulykken".
- Det er helt nødvendig at Stortinget nedsetter en slik kommisjon for å sikre at den har full integritet og troverdighet. Det vil ikke en kommisjon som er nedsatt av regjeringen ha, mener Ballo.
Han viser til at en slik kommisjon ikke bare skal finne årsaken til ulykken, men også avdekke hva som er grunnen til at vesentlige vitneobervasjoner ikke er tillagt vekt i det tidligere granskningsarbeidet.
- Her vil man kunne spekulere i om tidligere regjeringer har påvirket granskingene og da er det helt nødvendig at det ikke er den nåværende regjeringen som nedsetter kommisjonen, slår han fast.
Ballo viser også til at han så tidlig som i mars 2002 stilte samferdselsministeren spørsmål om en ny gransking, men at Skogsholm på det tidspunkt avviste det ut fra at det ikke er nye opplysninger i saken.
- Denne begrunnelsen bruker altså den nåværende regjering til tross for at de samme opplysningene som nå utløser ny gransking allerede var kjent på det tidspunktet. Det gjør at det er enda større grunn til å være bekymret for integriteten til den kommisjonen denne regjeringen skal utnevne, sier Ballo.
