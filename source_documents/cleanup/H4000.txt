
13.6.2001
Morten Lund,
Pressemelding fra
Jordbruksoppgjøret
ARBEIDERPARTIET DILTER ETTER H OG FR.P.
Senterpartiets stortingsrepresentant fra Sør Trøndelag, Morten Lund, sa i Stortinget under behandlingen av jordbruksavtalen i dag at jordbruket ikke lenger kan stole på Arbeiderpartiet. Ifølge Lund har ikke Arbeiderpartiet holdt det de lovet under behandlingen av landbruksmeldingen før sommeren i fjor.
- Jeg synes vel egentlig at Arbeiderpartiet viser sitt sanne ansikt. Partiet lover en ting, men gjør noe helt annet. Slik er Arbeiderpartiet i mange viktige politiske saker, og derfor forsvinner tilhengere. Når vi i fjor behandlet landbruksmeldingen, stilte Arbeiderpartiet seg bak krystallklare formuleringer sammen med oss om behovet for at den enkelte bonde skulle ha en inntektsutvikling på linje med andre grupper i samfunnet. Men i det tilbudet Ap-regjeringen la frem i forkant av årets forhandlinger var disse løftene glemt. Riktignok ble årets tilbud til organisasjonene ledsaget av fagre ord om det norske landbrukets særstilling i forhold til trygg mat og miljøvennlig produksjon, noe som også er riktig. Men Regjeringens tilbud er dessverre et program for å avvikle disse fordelene, sier Lund i en kommentar fra Stortinget.
Lund opplyser at Senterpartiet vil stemme for jordbruksoppgjøret som tross alt endte med en forhandlingsløsning etter at Staten høynet sitt tilbud i sluttfasen. Lund mener imidlertid at bøndenes organisasjoner ikke hadde noe valg. Hadde de sagt nei så ville Statens opprinnelige tilbud dannet grunnlaget for Stortingets behandling Stortinget. Inntektene i jordbruket ville gått ned, og det ville ha passet utmerket for de to jordbruks-fiendtlige høyrepartiene.
-Både Høyre og Fremskrittspartiet stemmer i mot årets avtale. Høyre begrunner dette med at avtalen har blitt for dårlig for det landbruk Høyre ønsker. Hadde Høyre fått gjennomslag for sine forslag, ville inntektene blitt redusert med 6000 kroner pr årsverk. Det kan se ut som om forskjellene mellom Høyre og Fremskrittspartiet i jordbruks-politikken er i ferd med å utviskes. Det mest dramatiske er allikevel at Arbeiderpartiet dilter etter høyrepartiene også i denne saken, avslutter Lund fra Stortinget.
