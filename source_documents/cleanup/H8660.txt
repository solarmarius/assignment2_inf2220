
6.10.2004
Rune J. Skjælaaen (Sp)
Regjeringen neglisjerer kirkebygg i forfall og kirkelig virksomhet lokalt
- Økt bevilgning til trosopplæring hilses velkommen, men endrer ikke det faktum at Regjeringens forslag til statsbudsjett i realiteten betyr en reduksjon i bevilgningene til kirkelig virksomhet lokalt, sier Senterpartiets Rune J. Skjælaaen.
- Budsjettforslaget innebærer i praksis en fare for stengte kirker, nedbemanning i menighetene, mindre stell av kirkegårder og innføring av egenandeler for kirkelige handlinger, frykter Skjælaaen.
Senterpartiet er både skuffet og overrasket over at Regjeringen ikke har foreslått et eneste tiltak for å avhjelpe den prekære situasjonen for de mange kirkebygg som lider under sterkt forfall. Regjeringen viser til et akkumulert behov til vedlikehold på 4 mrd. kr, men bevilger ikke en krone til formålet. - Vi hadde i det minste forventet en forpliktende plan, slik kirkeministeren tidligere har varslet i spørretimen, sier Skjælaaen.
- Kirkens oppgaver kan ikke finansieres med fromme ønsker, men med en politisk vilje til å bevilge nødvendige midler til vedlikehold og drift av kirkene. En stram kommuneøkonomi tvinger fram nedskjæringer også for kirken der kommunale midler utgjør 80 % av budsjettet.
