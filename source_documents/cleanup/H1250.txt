
30. mars 2001
Høyres Stortingsgruppe
Erna Solberg:
Dårlig havre til døende hest!
Regjeringen presenterte i dag meldingen om oppgavefordelingen mellom forvaltningsnivåene.
Dessverre foreslår ikke Regjeringen å legge ned fylkeskommunen, selv om staten nå skal overta sykehusene fra fylkeskommunene slik at om lag 60 prosent fylkeskommunenes aktivitet og budsjetter forsvinner. Det er ikke bruk for å opprettholde fylkeskommunene for å løse de resterende oppgavene som fylkeskommunene har ansvaret for. I et land med 4,5 millioner innbyggere er det tilstrekkelig med to forvaltningsnivåer  stat og kommuner.
I stedet for å legge ned fylkeskommunen foreslår Regjeringen å tilføre fylkeskommunene nye oppgaver innen areal- og planarbeid. Er det noe dette landet ikke trenger så er det flere planer. Fra før er det allerede for mye overstyring av kommunalt planarbeid. Regjeringens forslag på disse områdene vil øke konfliktnivået mellom kommunene og fylkeskommunene, og vil svekke fylkeskommunenes legitimitet ytterligere. Forslagene representerer en ytterligere byråkratisering og statsråd Kosmo, som har ansvar for fornyelse og forenkling av offentlig sektor, har gått på et nytt nederlag.
Regjeringen hadde nå en gyllen mulighet til å få nedlagt fylkeskommunen, men har tydeligvis ikke mot til å gjennomføre en slik nødvendig forvaltningsreform. I stedet foreslår Regjeringen å tilføre fylkeskommunene nye planoppgaver. Det er å bære dårlig havre til en døende hest, sier Erna Solberg.
