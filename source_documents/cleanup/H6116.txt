
09.08.02
Arbeiderpartiet
Norge trenger flertallsstyre
I 1998 åpnet Arbeiderpartiet for å dele regjeringsansvar med andre partier. Ideen var et sentrumvenstre-samarbeid som kunne danne grunnlaget for en flertallsregjering i Norge. Den gangen var sentrumspartiene avvisende til forslaget fordi de heller ville satse på ditt eget sentrumsalternativ. Det var et valg vi måtte respektere selv om vi ønsket oss en annen løsning. I dag er situasjonen en annen. Sentrumsalternativet eksisterer ikke lenger og Kristelig Folkeparti har valgt å gå i regjering med Høyre støttet av Fremskrittspartiet, skriver parlamentarisk leder Jens Stoltenberg i Dagsavisen fredag 9. august 2002.
Det er ikke noe nytt at vi har mindretallsregjeringer i Norge. Det nye er at regjeringen ikke har et forutsigbart og avklart flertall bak seg i Stortinget. Gerhardsen, Bratteli og Nordli ledet alle mindretallsregjeringer, men et stortingsflertall av Arbeiderpartiet og SV ga regjeringen et klart flertallsgrunnlag i Stortinget. Også Brundtland-regjeringene fra midten av 1980 til midten av 1990-tallet hadde et stabilt regjeringsgrunnlag. Riktignok var ikke dette et formalisert samarbeid, men sentrum og Arbeiderpartiet dannet likevel grunnlaget for regjeringen. Dette kom blant annet til uttrykk ved at alle budsjetter under Ap-regjeringer fra 1986 til 1997 ble vedtatt ved enighet mellom sentrumspartiene og Arbeiderpartiet.
Problemet med mindretallsregjeringer som ikke har et avklart og stabilt flertall bak seg i Stortinget, er at det lett blir mye vingling, mye fram og tilbake, uforutsigbarhet og manglende evne til å gjennomføre en helhetlig politikk som henger sammen over tid. Dette er ikke landet tjent med. Bedrifter og arbeidsplasser trenger forutsigbarhet, og velgere fortjener klare alternativer å velge mellom. Derfor mener jeg at vi som folkevalgte har et ansvar for å arbeide fram flertallsløsninger som kan gi stabilitet, forutsigbarhet og klare alternativer i norsk politikk.
Når ingen partier får flertall alene, krever flertallsløsninger at partier viser evne og vilje til å samarbeide. Et slikt samarbeid må bygges på respekt for at det dreier seg om selvstendige partier med egen programmer, men som likevel greier å finne felles standpunkter og løsninger. Et sentrum venstre-flertall i Norge bør bygge på Arbeiderpartiet, SV og et eller flere av sentrumspartiene. Et slikt samarbeid kan ha ulike former. Det kan være samarbeid i en flertallsregjering eller ved at regjeringen har avtaler med partier i Stortinget. Selv om vi ikke har hatt et slikt formalisert flertallsgrunnlag før, bygger det samarbeidet vi hadde på 80- og 90-tallet på de samme politiske verdiene. Og selv om samarbeidet kan ta ulike former er det politiske målet klart: En politikk bygget på verdiene om rettferdig fordeling og fellesskap. Dette er andre verdier enn dagens regjering med støtte fra Fremskrittspartiet bygger sin politikk på. Der brukes de store summene på lavere skatt til dem som har mest fra før. Mens fellesskapets ansvar for viktige offentlige oppgaver som skolen, Folketrygden, bolig- og distriktspolitikk bygges ned. Over tid vil en slik politikk gi oss et samfunn med større forskjeller og dårligere fellesskap. Det er ikke en politikk bygget på Fremskrittspartiet og Høyres verdier som har gjort at FN har utropt Norge til verdens beste land å bo i.
Noen har sagt at høstens budsjettbehandling er en prøvestein på om Arbeiderpartiet vil samarbeide med sentrum. Det mener jeg er feil. Bondevikregjeringen legger ikke fram et sentrumsbudsjett. Dagens regjering er Høyredominert og støttes av Fremskrittspartiet. Omfattende brevveksling mellom regjeringspartiene og Fremskrittspartiet danner grunnlaget for regjeringen. Disse partiene lovet at landet skulle få en annen kurs enn det Arbeiderpartiet står for. Da er det naturlige at også de samme partiene sørger for at landet får et budsjett. Hvis de likevel ikke skulle greie den jobben vil Arbeiderpartiet selvsagt forholde seg til innholdet i budsjettet og de endringene regjeringspartiene er villige til å gjøre i en forhandling med Arbeiderpartiet. Men bare ideen om at en regjering ikke skal lage budsjett med det partiet som utgjør det parlamentariske grunnlaget, forsterker argumentet om at vi trenger flertallsløsninger i norsk politikk. Opposisjonen kan ikke i lengden utgjøre regjeringsgrunnlaget.
Å utvikle et forpliktende sentrum venstre-flertall krever tid og tillit. Ideen må modnes i de partiene som skal samarbeide. Og over tid må partiene vise at de evner å finne fram til fellesløsninger i store og små saker. Samtidig må det være gjensidig respekt for at det er ulike politiske partier med selvstendige politiske plattformer. Et sentrum venstreflertall er likevel realistisk.
Hva som er alternativet på høyresiden er egentlig uklart. Enten et uforutsigbart mindretallsstyre som i dag eller så må Høyre, Kristelig folkeparti og Venstre erkjenne sin avhengighet av Fremskrittspartiet og godta et enda mer forpliktende samarbeid. Begge alternativene er dårlige løsninger for landet.
