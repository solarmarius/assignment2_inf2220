
30. november 2000
Gunhild Øyangen
Vil forby kloning
Stortingsrepresentant Gunhild Øyangen mener at Norge må ta initiativ til et globalt forbud mot kloning av mennesker. Øyangen tok opp forslaget i forbindelse med Stortingets behandling av lov om medisinsk bruk av bioteknologi 30. november 2000.
- Tenk deg en framtid der bioteknologi misbrukes til å dyrke fram perfekte mennesker. Der det blir skapt nye klasseskiller mellom mennesketyper. En slik utvikling må vi kjempe mot, og Norge må bli et foregangsland i arbeidet for et globalt forbud mot kloning av mennesker. Kloning av mennesker er etisk uakseptabelt og bryter med respekten for menneskeverdet. Derfor vil jeg oppfordre Regjeringen til å arbeide for et internasjonalt forbud mot kloning av mennesker og følge dette aktivt opp både politisk og i internasjonale fora for medisinsk forskning, sier stortingsrepresentant Gunhild Øyangen.
Øyangen tar forslaget opp i forbindelse med Stortingets behandling av lov om medisinsk bruk av bioteknologi torsdag. Lovendringene skal blant annet regulere forskningen på området og gi retningslinjer for legers oppsøking av mennesker i risikogruppen for alvorlige sykdommer.
- Stortinget vedtok et forbud mot kloning av mennesker 1997, men slik situasjonen er i dag, har vi ingen garanti for at ikke forskere internasjonalt kan arbeide mot en utvikling av overmennesker ved hjelp av bioteknologi, sier Øyangen. Hun er meget bekymret over hvilke uhyggelige perspektiver dette gir for framtida dersom utviklingen skulle komme ut av kontroll.
- Vi kan i verste fall se for oss en framtid der det oppstår en ny herskende klasse av overmennesker, og der vanlige folk blir tjenere. Det er tegn i tiden som tyder på at sterke økonomiske interesser vil kunne gripe fatt i muligheten for å dyrke fram perfekte menneskelige egenskaper, dersom vi ikke har lover for å forhindre en slik utvikling internasjonalt. Teknologien ligger der. Dette må vi ta på alvor, sier Øyangen
