
11.12.02
Per-Kristian Foss (H)
- Riktig av Regjeringen med stramt budsjett
- Regjeringens økonomiske politikk sikter mot å dempe presset mot renten. Norges Banks beslutning om å sette ned renten med ½ prosentpoeng i dag viser at det har vært riktig av Regjeringen å holde fast ved et stramt budsjett, sier finansminister Per-Kristian Foss.
- Budsjettavtalen med Fremskrittspartiet bidro til at Stortinget vedtok et budsjett med en svært lav utgiftsvekst og et budsjett i tråd med handlingsregelen for budsjettpolitikken. Et stramt budsjett er med på å lette presset på pengepolitikken, understreker Foss.
- Retningslinjene for den økonomiske politikken innebærer at pengepolitikken har fått en klar rolle i å stabilisere den økonomiske utviklingen. Det er i første omgang pengepolitikken som bør reagere når utsiktene for økonomien endres, sier Foss.
- Jeg vil understreke at framtidige lønnsoppgjør har stor betydning for hvordan norsk økonomi skal utvikle seg. Det er avgjørende at lønnsveksten neste år bringes ned til et klart lavere nivå enn i inneværende år. Dette vil kunne bidra til lavere rente og en svakere kronekurs, og dermed til å sikre norske arbeidsplasser, sier Foss.
