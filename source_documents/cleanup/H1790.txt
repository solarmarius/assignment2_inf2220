
Torsdag 3. desember 1992
Stortingsrepresentant Jon Lilletun (KrF) om skolepolitikk:
EN LINJE FRA SINAI TIL VENNESLA
En ideell skolepolitikk er den som kan føre "en linje fra Sinai til Vennesla". Slik formulerte Kristelig Folkepartis skolepolitiske talsmann, Jon Lilletun (Vest-Agder) seg da Stortinget torsdag behandlet budsjettet til Kirke-, Utdannings- og Forsknings-departementet. På denne lett lyriske måten ønsket Lilletun å beskrive en pedagogisk tradisjon der hjem, kirke og skole har et samlet ansvar for oppdragelse, kunnskaps-formidling og kompetanseheving, og hvor faktakunnskap og kreativitet går hånd i hånd.
Som saksordfører for budshettkapitlet "Private skoler", sa Jon Lilletun seg fornøyd med at folkehøyskolene har fått 25 millioner mer enn det regjeringen hadde foreslått, menla til at han helst hadde sett at disse skolene hadde fått igjen hele den nedskjæringen på 33 millioner som regjeringen foreslo. Han sa seg også tilfreds med at tilskuddsprosenten til de private høyskolene er blitt opprettholdt, og at en samlet komité går inn for ti millioner mer til kirkelige bygg enn det regjeringen foreslo.
Jon Lilletun hadde gjerne sett at tilskuddet til Sjømannsmisjonen var blitt økt med det firedobbelte av de 125.000 kronene som komitéflertallet er enige om, og hadde også gjerne sett at antallet kirkelige stillinger var blitt økt med ytterligere seks.
Jon Lilletun sa også at han håpet årets budsjettforslag fra regjeringen var det siste der statsråd Hernes forsøkte seg med det Lilletun kalte "ureint trav" i forholdet til de private skolene. Han minnet om at regjeringens forsøk på å skjære tilskuddet til de private helsefaglige høyskolene med ti prosent, var på tvers av hva et enstemmig storting har vedtatt tidligere.
-Statsrådens kjepphester er her kommet ut i et så ureint trav at det burde nærme seg diskvalifikasjon, slo Jon Lilletun fast.
