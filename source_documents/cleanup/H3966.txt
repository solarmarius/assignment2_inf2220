
7.6.01
Magnhild Meltveit Kleppa,
Pressemelding fra
KOMMUNENE MÅ FÅ 16 MRD KR EKSTRA NESTE ÅR
- Kommunene må få 4 milliarder ekstra i frie inntekter og 12 milliarder av kommunenes gjeld må slettes neste år, krever Senterpartiets Magnhild Meltveit Kleppa. Regjeringens forslag til økonomisk opplegg for kommunene neste år, betyr at skolebygninger vil fortsette å forfalle, at barnehageprisene vil øke og andre tjenester til befolkningen vil bli dårligere.
Det er en svært vanskelig økonomisk situasjon i mange kommuner, noe regjeringen ikke viser vilje til å rydde opp i. Senterpartiet foreslår derfor at det lages en plan for å rette opp den økonomiske ubalansen i kommuner og fylkeskommuner.
Regjeringens opplegg for kommuneøkonomien i 2002 er svært dårlig. Det foreslås en økning i de frie inntektene til kommunene på 1.200-1.350 millioner kroner. Men av de såkalte frie inntektene skal en milliard gå til å møte demografiske endringer og 80 millioner til merutgifter ved fastlegeordningen, i følge Kommunaldepartementet. Økte driftsutgifter til flere omsorgsboliger/sykehjemsplasser og 330 millioner til opptrappingen av det kommunale barnehagetilskuddet skal også dekkes av de frie inntektene. Da er kommunene allerede kommet i minus på neste års drift.
-Det er nå vi ser partienes reelle vilje til å satse på skole og barnehager. Hvis ikke Arbeiderpartiet og andre partier blir med på et løft for kommunesektoren nå, er de ikke troverdige når de lover velgerne bedre skole og billigere barnehager. Kommunene må få mer penger neste år, ellers vil skoler bli lagt ned, foreldrebetalingen i barnehage og skole-fritidsordningen øke og skolebygninger vil fortsette å forfalle, sier Meltveit Kleppa.
Kommuneøkonomiproposisjonen avgis fra Kommunalkomiteen fredag 8. juni.
