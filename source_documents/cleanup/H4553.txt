
2. november 1999
Karita Bekkemellem Orheim
- Følger Norge opp befolkningskonferansen i Kairo?
Interpellasjon fra stortingsrepresentant og leder av Arbeiderpartiets Kvinnebevegelse Karita Bekkemellem Orheim, tirsdag 2. november 1999.
Bekkemellem Orheim viste til at fem år etter befolkningskonferansen i Kairo, slår Kvinnehelseutvalget nå fast at kvinners helse i de fattige landene kan sammenlignes med kvinners helse i Norge for hundre år siden. Samtidig ser det ut til at situasjonen for kvinner i de fattige landene stadig forverres, og det får store helsekonsekvenser.
- Dette perspektivet trekkes lite inn i bistanden til helsesektoren i våre samarbeidsland, sa Orheim, som etterlyste en bistandspolitikk for reproduktiv helse, slik for eksempel Sverige har.
- Anslag fra WHO og UNICEF viser at ca. 585.000 kvinner mister livet hvert år i forbindelse med svangerskap og fødsler. 75.000 av disse anslås å være pga. aborter som er utført av ukyndige, eller uten nødvendig utstyr. 99% av disse dødsfallene skjer i utviklingsland.
Utover dette får 15 millioner kvinner hvert år skader, infeksjoner og andre komplikasjoner i tilknytning til graviditet. Skader som har konsekvenser for kvinnenes videre liv og helse.
Ca. 25 prosent av alle graviditeter er uønskede på grunn av manglende prevensjonstilbud, feil bruk av prevensjon, dårlig informasjon, partners motstand overfor prevensjonsbruk eller seksuelle overgrep, sa Bekkemellem Orheim. Hun pekte også på at av de 30 millioner mennesker som bærer i seg HIV-viruset, er 42 prosent kvinner, og prosentandelen av kvinner ser bare ut til å øke fordi kvinner ofte er svært maktesløse i forhold til smittekilden.
Dette urovekkende bildet er noe av bakgrunnen til at befolkningskonferansen i Kairo vedtok en handlingsplan, hvor man skulle gå fra tradisjonell familieplanlegging og befolkningskontroll, til et helhetlig reproduktivt helsetilbud.
- Reproduktive rettigheter innebærer retten til selv å bestemme om og når en vil ha barn, og det er retten til å slippe uønskede seksuelle relasjoner. Det er også retten til å slippe å sette liv og helse unødig i fare i forbindelse med reproduksjon, sa Orheim, som presiserte at et reproduktivt helsetilbud skal omfatte alt fra svangerskapskontroll, fødsels- og barselshjelp, prevensjonsveiledning, behandling og forebygging av kjønnssykdommer og seksualopplysning.
Karita Bekkemellem Orheim viste til at det pågår diskusjoner bl.a. innad i FNs befolkningsprogram (UNFPA) og FNs utviklingsprogram (UNDP) om mulighetene for å kanalisere den finansielle støtten direkte til frivillige og private organisasjoner for å øke effektiviteten i iverksettelsen.
- I dag går mesteparten av midlene fra multilaterale organisasjoner til det enkelte lands myndigheter, som ofte vegrer seg mot en omlegging av helsetjenestene. Mye ressurser går tapt i byråkratiske prosedyrer, korrupsjon og uforklarlige forsinkelser. Norge bør engasjere seg i denne debatten og bruke politiske virkemidler for å få til en omlegging av finansieringsprosedyrene. Norge har bl.a. bidratt med nesten tre milliarder norske kroner til FNs befolkningsprogram (UNFPA) siden organisasjonen ble etablert i 1969, og det bør være i Norges interesse at disse pengene brukes på en forsvarlig og mest mulig målrettet måte, mente Bekkemellem Orheim.
- Norge markerte seg sterkt både på Kairo-konferansen og Beijing-konferansen. Det forplikter til å følge opp dette engasjementet rundt reproduktiv helse, både på hjemmeplanet og i det internasjonale samfunnet, avsluttet hun.
