
Onsdag 10. mai 1995
Odd Holten (KrF) om Revidert Nasjonalbudsjett:
NØKTERNT, MED NOEN SKUFFELSER
-Det er skuffende at Regjeringen ikke vil gå inn på det såkalte Omsorgsvikariatet i sitt forslag til Revidert Nasjonalbudsjett. Tiden er også overmoden for å gjøre noe med måten renten fastsettes for studiefinansiering. Det sier Kristelig Folkepartis finanspolitiske talsmann Odd Holten i en kommentar til forslaget ti Revidert Nasjonalbudsjett som ble lagt fram onsdag.
-I forbindelse med budsjettforliket sist høst, ble Arbeiderpartiet og KrF enige om at omsorgsvikariatet skulle utredes i forbindelse med framleggelsen av Revidert Nasjonal-budsjett. Dette er forsåvidt blitt gjort, men Regjeringen har kun utredet den danske ordningen, og har ikke vært villige til å gå inn på KrFs modell, slik den er skissert i det forslaget KrF og Venstre har lagt fram. I Regjeringens utredning heter det at ordningen blir kostbar og kan føre til underskudd på fagpersonale, men KrFs forslag forutsetter jo at den som søker permisjon, kan få en lønnet vikar fra mengden av arbeidsledige, sier Odd Holten. -Regjeringen har ikke regnet med sparte kostnader ved at en ledig tas inn i vikariatet, og da blir kostnadsoverslagene helt feil.
Odd Holten minner også om at KrF flere ganger har påpekt det urimelige i at statsbanker med sosiale funksjoner krever renter som ligger over markedsrente for sine utlån. -I statsbudsjettet for 1996 må dette rettes opp, først og fremst når det gjelder Statens Lånekasse for ungdom under utdanning. For KrF er det ellers en øking av stipendieandelen som har første prioritet, sammen med økte bevilgninger til høyskolene, sier Odd Holten.
Holten sier han er tilfreds med den nøkternheten som preger forslaget til Revidert Nasjonalbudsjett, og minner om at KrF tidligere har advart mot å legge opp til tre fulle budsjettbehandlinger hvert år.
-Jeg er tilfreds med at rammen for skipsverftsstøtten er utvidet og at det er foreslått en forbedring av ordningen for fraktutjamning for bensin, men må etterlyse sluttfinansieringen av PU-reformen. Dette krevde man fra Stortingets side da 1995-budsjettet ble behandlet. Selv om totalbildet av norsk økonomi er tegnet forholdsvis positivt, har ikke ledighet sunket noe særlig. Når det gjelder de delene av landet der grensehandel mot Sverige blir oppfattet som et problem, må jeg minne om at KrF tidligere har pekt på at lavere matmoms kan være en måte å møte dette på, sier Odd Holten til slutt. (KrF-Press/NPE)
