
Generell politisk uttalelse fra Venstres Landsmøte, vedtatt 28/3-04
Venstre
Pressemelding fra Venstres landsmøte 26.-28. mars 2004 på Hamar
Meir fridom - meir ansvar
Venstre sitt landsmøte er tilfreds med at Venstre kan vise til mange gjennomslag i regjeringssamarbeidet. Regjeringa sitt framlegg til skattereform gjennomfører Venstre sin visjon om eit enklare, flatare og meir rettferdig skattesystem. Delingsmodellen som Venstre har kjempa mot i 12 år, forsvinn. Regjeringa følgjer opp ytringsfridomskommisjonen med viktige liberale verdiar i tråd med det Venstre nærast aleine har kjempa for i lang tid. Rekordhøge løyvingar til kollektivtrafikk gjer dette området til vinnaren av regjeringa sine talfesta målsetnader i Sem-erklæringa. Auka løyvingar til kollektivsatsing vil framleis ha fyrsteprioritet for Venstre.
Samarbeid om borgarleg reformprogram for framtida
Venstre sitt prosjekt er eit borgarleg reformprogram for framtida. Det er eit politisk program mot konservative krefter på begge fløyer i norsk politikk. Eit større Venstre og ei brei borgarleg samarbeidsregjering er difor det beste for landet. Eit breitt borgarleg regjeringssamarbeid inkluderer ikkje Framstegspartiet.
Petroleumsfrie soner
Venstre tar forpliktingane frå Kyoto-avtalen på alvor. Petroleumsverksemd i Barentshavet må ikkje finne stad før den heilskaplege forvaltingsplanen ligg føre i 2006. Venstre vil allereie no førebu etablering av petroleumsfrie soner. Venstre vil framover arbeide for eit varig vern av Lofoten mot petroleumsutvikling.
Hydrogensamfunnet
Hydrogensamfunnet er det bærekraftige samfunnet for framtida. Venstre vil ha reformer som reduserer miljøskadelege utslepp og som premierer miljøvenleg teknologi. Venstre vil m.a. ha ein bilavgiftreform som gjer det billegare å eige og bruke miljøvenlege bilar som elbil og hydrogenbil. Jernbane for framtida
Jernbane taper i dag i konkurransen mot annen samferdsel. Eit nytt jernbanenett i Noreg og mot Europa, basert på høghastighetsteknologi, må utreiast.
Ei skapande og rettferdig skattereform
Regjeringa sitt framlegg til skattereform for person- og bedriftsskattlegging er heilt i tråd med Venstre sitt program. Reforma stør opp om målet om ei meir rettferdig fordeling, og stimulerer til auka verdiskaping. For Venstre er neste steg i reforma ei dreiing mot mindre skattlegging av inntekt og meir skattlegging av forbruk. Det vil gje betre løysingar for miljøet og gjere det meir lønsamt å arbeide.
Open og fordomsfri EU-debatt
Venstre ønskjer utvidinga av EU 1. mai velkomen. Utvidinga i breidde må følgjast opp med auka integrasjon og auka demokrati. Venstre skal drøfte EU-spørsmålet på landsmøtet i 2005, og vil i det komande året ha ein brei og fordomsfri debatt basert på nye realitetar og faktiske røynsler.
Moderne distriktspolitikk
Venstre står for ein moderne distrikts- og landsbrukspolitikk. Vi vil gje meir makt og fleire verkemiddel til kommunar og regionar. I sosialliberal distriktspolitikk er samspelet mellom distrikt og by avgjerande for busettings- og næringsstruktur.
Fylkeskommunane er tillagt oppgåva som regional utviklingsaktør. Ein vesentleg føresetnad for at dei skal lukkast med dette er at rammeoverføringane til fylkeskommunane tek høgde for det. Eit effektivt tiltak for å fremje mangfald i landbrukspolitikken kan vere å innføre skattebaserte kompensasjonsordningar for landbruket på lik line med anna næringsliv.
Regjeringa har synt evne og vilje til å ta heile landet i bruk når offentleg sektor skal moderniserast. Det er viktig at dette arbeidet vert forsert.
Venstre vil auke satsinga på nyskaping og forsking og gjere det enklare for folk å starte og drive eigne bedrifter. Venstre ønskjer å utvide skattefunnordninga til også å gjelde enkeltmannsføretak og ber om at dette vert gjort ved evalueringa av ordninga.
Det er eit mål at kostnadene med skjemaveldet skal reduserast med 25% i løpet av dei komande fem åra. Venstre stør arbeidet med å gjere arbeidsmiljølova meir fleksibel for å medverke til næringsutvikling. Kommunesektoren er ein viktig føresetnad for at det gode liv kan levast i alle deler av landet. Difor er det viktig at kommunane vert sikra rammevilkår som gjer at dei kan yte borgarane gode tenester.Reiselivet har eit stort potensial for auka verdiskaping. Venstre sitt landsmøte ventar auka nasjonal satsing på reiseliv i åra som kjem.
Styrka norsk språk
Venstre er svært tilfreds med at nynorsk skal ha ein sentral plass i norskundervisninga. Nynorsk er viktig for å lære å skrive godt, og er ein sentral del av norsk kultur og språktradisjon. Samstundes treng nynorskfaget fornying. Venstre er difor glad for skipinga av eit nytt nasjonalt senter for nynorsk språk.
Betre studiefinansiering og fridom i høgare utdanning Venstre vil ha meir fridom i høgare utdanning. Kvalitetsreforma har medverka til store forbetringar i høgare utdanning, men diverre har mange høgare utdanningsinstitusjonar valt å avgrense studentane sin valfridom gjennom obligatorisk undervisning. Slik undervisning strir mot Venstre sin liberale utdanningsfilosofi. Studentar er ulike, og ulike studieformer passar for ulike studentar. Den enkelte må i langt større grad få tilpasse si eiga utdanning, enten ein ønskjer å følgje førelesingar eller sjølvstudium. Venstre oppmodar universiteta og høgskulane til å gje studentane meir fridom til å organisere studia sjølve, og å prioritere meir fagpersonell frå obligatoriske førelesningar til rettleiing for kvar enkelt student.
Studiefinansieringsordninga for høgare utdanning er forma ut slik at om studentar ikkje tek nok studiepoeng på normert tid, aukar lånedelen mens stipenddelen vert redusert. Studentar med inntekt over 100 000 kroner per år får også redusert stipend. Dersom ein student klarer å kombinere normert studieprogresjon med å tene over 100~000 kroner ser Venstre sitt landsmøte ingen grunn til å straffe vedkommande for det, og vil difor fjerne inntektsgrensa.
Venstre er mot at karaktersettinga i høgare utdanning skal baserast på Gauss-kurva, normalfordelinga. Dette systemet gir eit uheldig utslag for enkelte studentar fordi karakterane ikkje gir eit riktig bilde av prestasjonane, men baserer seg på det totale studenttalet.
Solidarisk velferdsreform
Det er på tide å gjennomføre ei kraftig endring i norsk sosialpolitikk, slik at dei som treng det får den hjelpa dei treng. Venstre vil ha eit krafttak for dei svake gruppene. Venstre vil prioritere at alle rusmisbrukarane som ønskjer det skal få behandlingsplass og gode målretta sosiale tiltak. Ingen unge med psykiske problem skal stå utan behandlingstilbod og ingen i Noreg skal mangle ein stad å bu.
