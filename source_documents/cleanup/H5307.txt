
9/11-01
Odd Roger Enoksen (SP) kommenterer Bondevik-regjeringens budsjettforslag:
Alvorlige anslag mot distrikts-Norge
-Bondevik-regjeringen legger opp til tidenes kutt i distriktspolitikken. Regjeringens politiske linje vil sette fart i sentraliseringen og skape store problemer for distriktssamfunn som allerede sliter tungt. De distriktspolitiske ordningene er kuttet, til fordel for skattelettelse for menn i byene som tjener godt. Det har i dag blitt klart at denne regjeringen fullstendig mangler distriktspolitiske talsmenn, sier Enoksen.
Regjeringens budsjett er gjennomgående distriktsfientlig. Det kuttes på Kommunaldepartementets distriktsrettede ordninger, innen landbruk, fisk - og på samferdsel i distriktene. Her er en punktvis oversikt over regjeringens reduksjoner i distriktspolitisk satsing:
*Regional- og distriktspolitiske tiltak reduseres med 350 mill. De viktigste reduksjonene er fjerning av kommunale næringsfond med 93 mill kroner. Etablererstipend, Interregionale tiltak, SIVA, næringshager og omstillingsfond reduseres med 20 mill kroner. Midlene til næringsutvikling i fylkene reduseres med 50 mill kroner. I tillegg reduseres fondet for regionale samordningstiltak og SND bedrifts og næringsutviklingsfond med til sammen 158 mill kroner.
*Regjeringen vil avvikle all støtte til ekspressbusser over statsbudsjettet. Dette vil få dramatiske konsekvenser for busstilbudet i distriktene og lage store vansker for busselskapene som i år får 50 mill over statsbudsjettet.
*Det foreslås å kutte fraktutjevningstilskuddet på bensin og autodiesel, noe som kan gi opp til 50 øre dyrere drivstoff i distriktene.
*Bevilgningene til SNDs låneordninger og tilskudd reduseres med 1.2 mrd.
*Bevilgningene til forskning blant annet innen marin sektor kuttes med 120 mill. Dette gjelder f.eks. 30 mill på fiskeri og regionalpolitiske tiltak under SND (marin sektor), Forskningsrådet (20 mill) Fiskeriforskningen i Tromsø 3 mill og Havforskningsinstittuttet 7 mill.
*Det foreslås en reduksjon på 300 mill til gjennomføring av jordbruksavtalen. Helårsvirkningen vil være 600 mill kroner, noe som betyr en reduksjon på over 8500 kroner per årsverk.
*Skogbrukstiltak reduseres med 20 mill kroner.
*Frakttilskuddet til frukt og grønnsaker til Nord-Norge kuttes med 5 millioner, noe som vil gi dyrere frukt og grønnsaker i Nord-Norge.
*Av en ekstra satsing på 150 mill på samferdsel, vil bare 10 mill gå til Nord-Norge
