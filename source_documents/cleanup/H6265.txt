
18.10.02
Stortingsrep. Gjermund Hagesæter, FrP
En krone for hver bløff&
Jens Stoltenberg har vært aktiv med å spre feilaktige påstander om FrPs bruk av "oljekroner". Stoltenberg mener vi må spare mest mulig av oljeinntektene til fremtidige pensjoner, og påstår i den anledning at FrP jukser ved å bruke de samme "oljekroner" to ganger. Jens, du bløffer! og du burde snart forstå det selv. FrP har forklart deg dette utallige ganger på Stortinget og i media. Man må skille mellom oljeinntekter og oljefondet!
FrP bruker ikke èn krone fra oljefondet. Det fondet har vi foreslått skal øremerkes til pensjoner, slik Stoltenberg korrekt påpeker. FrP har dog ikke Aps religiøse forhold til skredderøkonomenes Handlingsregel. Vi åpner derfor for litt høyere bruk av oljeinntekter til å finansiere blant annet skattelettelser, investeringer og effektivisering i offentlig sektor. Målet er å øke den økonomiske veksten slik at Norge over tid maksimerer den totale verdiskapningen i samfunnet langt bedre enn Aps ensidige sparing i utenlandske aksjer vil klare. Penger brukt fra oljeinntektene vil selvsagt ikke bli overført oljefondet, og vi har aldri påstått noe annet. FrP bruker således IKKE samme krone to ganger.
Stoltenberg forsøker å skremme velgerne med at FrPs bruk av oljepenger setter fremtidens pensjoner i fare. Dette er feil. Stoltenberg må forutsette at enhver oljekrone brukt i dag ikke vil kunne medføre økonomisk verdiskapning for fremtiden. Med en slik forutsetning er FrP enig i pengene heller bør spares. Men her finner man en av hovedskillene i den økonomiske politikken. FrP deler ikke Stoltenbergs mørke syn på mulighetene for økonomisk vekst. Norges formue ligger ikke i oljefondet, men i fremtidig verdiskapning!
FrP tror ikke på Aps tese hvor den beste måte å sikre fremtidens pensjoner er ved å spare mest mulig av statens oljeinntekter i utenlandske verdipapirer (oljefondet). FrP vil at staten skal bruke litt mer av oljeinntektene på å investere i økt verdiskapning. Dette inkluderer blant annet skattelettelser for næringsliv og arbeidsstyrken, effektivisere byråkratiet, og gi mer konkurransedyktige og langsiktige rammevilkår for næringslivet. Inkludert i dette er positive insentiver til deltakelse i den aktive arbeidsstyrken. Selv en økning på 0,25 prosentpoeng i vår økonomiske vekst vil ha langt større effekt for fremtidens velferdsstat enn sparingen i oljefondet.
Jeg registrerer at Ap vil spare mest mulig. FrP vil derimot sikre høyest mulig vekst uavhengig av rammene til Handlingsregelen. Det er beste garanti for å sikre ressurser til fremtidens velferdssamfunn.
