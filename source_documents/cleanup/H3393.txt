
09.03.01
Stortingsrepresentant Arne Lyngstads kommentar til stortingsmeldingen "Gjør din plikt - Krev din rett."
Invitasjon til Kristelig Folkeparti
Stortingsmeldingen som i dag ble lagt frem om høyere utdanning er en invitasjon til Kristelig Folkeparti. Dette uttaler utdanningspolitisk talsmann i KrF, Arne Lyngstad.
- Statsråd Giske legger frem en stortingsmelding med mye godt nytt for studenter. Jeg har sansen for omleggingen til en ny gradsstruktur. Med en bedre og tettere oppfølging av studenten vil dette øke gjennomstrømningen og internasjonalisere universitetene våre. Her er det oppløftende at Giske foreslår økt bruk av mappe-evaluering og forpliktende studieavtaler mellom institutt og student. Dette kan øke vekttallsproduksjonen og studiekvaliteten ved universitetene. At stipendandelen økes til 40% slik KrF har foreslått, er et godt tiltak for heltidsstudenten. sier nestelder i Stortingets KUF-komité, Arne Lyngstad.
Manglende ressurser. - Giske lanserer parolen "Gjør din plikt - krev din rett" for høyere utdanning. KrF mener det i stedet burde være mangfold, frihet og kvalitet som preget reformeringen av høyere utdanning.
Kristelig Folkeparti vil være en pådriver for at institusjonene skal ha frihet til å styrke kvalitet og utvikling. Men dette må følges opp av bevilgninger! Kvalitet koster, og meldingen gir ingen løfter om økte ressurser til kvalitetsforbedring! Det er en forutsetning for at denne reformen skal lykkes, og ikke utarme universitetene og høyskolene. Dette uttaler Lyngstad.
Vi ønsker mangfold i utdanningen, og en likebehandling av offentlige og private høyskoler. Fokuset må ligge på kvalitet, ikke eierskap! Det er svakt at de private utdanningsinstitusjonene ikke blir likebehandlet med de offentlige, og knapt nevnes i meldingen,
Kvalitetssikring. - Mjøs-utvalget la stor vekt på å opprette et uavhengig organ som skulle evaluere og akkreditere universiteter og høyskoler. Det er viktig for å sikre kvaliteten ved mye universiteter. Nå lar regjeringen det gå automatikk i at det er de som skal beholde kontrollen. KrF vil arbeide for et eget akkrediteringsorgan
Kristelig Folkeparti vil arbeide for å sikre et flertall i Stortinget som kan fullføre tidligere KUF-statsråd Jon Lilletuns prosjekt for frihet, kvalitet og mangfold! Dette uttaler stortingsrepresentant Arne Lyngstad.
