
17.4.97:
Anne Enger Lahnstein,
- UFORSVARLIG SCHENGEN-BEHANDLING PÅ STORTINGET
Senterpartiet ber i brev til Utenrikskomiteens leder 16.4. om at behandlingen av proposisjonen om Norges assosiering med Schengen-avtalen utsettes til høsten.
Det er flere grunner til at behandling i vår er uforsvarlig.
Regjeringen har ikke lagt fram oversikt over hvilke lov- og forskriftsendringer avtalen medfører. En tilsluting nå vil legge press på Stortinget om å måtte godta senere lovendringer.
Regjeringen har ikke oversikt over hvilke kostnader avtalen vil medføre.
Regjeringen sier at flere tilleggsavtaler med EU må inngås, men den har ikke lagt fram oversikt over hvilke avtaler den vil at Norge skal inngå.
Viktige avklaringer om integreringen av Schengen i EU vil komme på den pågående regjeringskonferansen, som skal avsluttes 16. og 17. juni.
Våre nordiske naboland Sverige og Island har utsatt saken til høsten nettopp av disse grunner, og avtalen skal uansett ikke i kraft før tidligst i 1999. I saker om internasjonale avtaler venter Stortinget vanligvis med endelig vedtak til lov- og kostnadsspørsmål er avklart.
Spesielt påfallende her er Arbeiderpartiets og Høyres bråhast med å treffe vedtaket få dager før EUs regjeringskonferanse. Disse partier har gjennom Senterpartiets brev fått sjansen til å tenke gjennom saken på nytt.
