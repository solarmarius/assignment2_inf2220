
Oslo, 14. mai 2002
Ansgar Gabrielsen
Økt kompetanse og verdiskaping med IT
- Norge har et enestående utgangspunkt for å dra nytte av IT. Vi har en befolkning i verdenstoppen når det gjelder bruk av Internett og mobiltelefoni. Regjeringen viser i eNorge 2005 at utfordringen er å få til et godt samspill mellom bredbånd, elektronisk innhold og kompetanse. Det er først når dette samspillet fungerer at vi kan utnytte fullt ut de mange muligheter informasjonsteknologien byr på, uttaler IT minister Ansgar Gabrielsen.
Regjeringens mål er at IT skal bidra til økt verdiskaping i næringslivet, effektivitet i offentlig sektor, deltakelse og identitet. For å nå målene i eNorge 2005 vil Regjeringen iverksette en rekke tiltak, for eksempel:
- Regjeringen vil opprettholde ordningen med skattefri bruk av arbeidsgivers datautstyr og skattefri dekning av kostnader knyttet til hjemme-PC. Det presiseres at denne ordningen også gjelder bredbånd til PC-bruk.
- Hindringer for elektronisk innrapportering og utveksling av personopplysninger mellom offentlige etater skal kartlegges. Det skal åpnes for at næringslivet kan tilby personrettede tjenester basert på forbrukerens informerte samtykke om bruk av personopplysninger.
- Innen utgangen av 2004 skal alle offentlige etater kunne motta elektroniske innrapporteringer fra næringslivet.
- Elektroniske og tradisjonelle tjenester skal likestilles i lovverket.
- Det skal satses på utvikling av digitale læremidler
- Det skal settes inn midler for å sørge for et bredbåndsløft i norske skoler
- Det skal opprettes en nasjonal utdanningsportal, for å stimulere til mer utdanning i alle lag av befolkningen og bidra til øket kvalitet i utdanningssystemet
- Fra høsten 2002 skal 40.000 lærere få tilbud om etterutdanning i pedagogisk bruk av IT
- Debatten til nå har i stor grad handlet om teknologi. Det nye i eNorge 2005 er vi legger vekt på at infrastruktur må ses i sammenheng med innhold og kompetanse, sier statsråden. Bredbånd har ikke noe verdi uten innhold. IT på arbeidsplassen er bortkastet tid og penger hvis ikke de ansatte, ledelsen og organisasjonen er innstilt på forandring. På samme måte har ikke PCer i skolen noen betydning hvis ikke lærerne har kvalifikasjoner til å bruke IT aktivt i undervisningen. Det finnes mange eksempler på at Norge har vært pionerer uten at vi samtidig har maktet å utnytte ideene til praktiske resultater. IT utgjør også en sentral del av Regjeringens moderniseringsarbeid i offentlig sektor. Nå er det viktig at vi klarer å utnytte teknologien til økt kompetanse og økt verdiskaping, avslutter statsråden.
