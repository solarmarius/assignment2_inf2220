
Onsdag 12. oktober 1994
KrF ØNSKER GJENNOMGANG AV FORVALTNINGSNIVÅENE
I trontaledebatten onsdag la partileder Kjell Magne Bondevik fram et forslag fra Kristelig Folkepartis stortingsgruppe der man foreslår at Stortinget ber Regjeringen oppnevne en kommisjon for gjennomgang av oppgave- og ansvarsfordeling mellom forvaltningsnivåene.
-Vi har en velutviklet offentlig sektor i vårt samfunn, men den har sine klare svakheter. Jeg tror det er behov for en gjennomgang av oppgave- og ansvarsfordelingen mellom de tre forvaltningsnivåene i Norge, sa Kjell Magne Bondevik i sitt innlegg under trontale-debatten.
-Det offentlige må bryte ned barrierer og skape bedre samarbeid om rasjonelle og brukervennlige løsninger. De offentlige ressursene må komme innbyggerne bedre til gode. Tjenester og offentlige tilbud skal kunne mottas nærmest mulig bosted, uavhengig av kommune- og fylkesgrenser.
Dette var noen av de stikkordene KrF-lederen ga i forbindelse med at han fremmet partiets forslag om en kommisjon som skal gjennomgå oppgave- og ansvarsfordelingen mellom forvaltningsnivåene.
