
Dato: 8/11 - 2003
Karin Ståhl Woldseth, FrPs familiepolitiske talsmann
- Uverdig for kvinner og barn som lever i frykt.
Jeg reagerer med sjokk på de opplysninger som fremkommer i dagens VG om de tusentall kvinner og barn som lever i frykt for voldspersoner i deres egen nære familie, sier FrPs familiepolitiske talsmann Karin Ståhl Woldseth i en kommentar.
- Det er uholdbart at så mange tusen mennesker i vårt land ikke skal kunne leve som alle oss andre i samfunnet fordi de er truet av vold av enten mann eller far. I vårt samfunn må vi i dag kunne stille krav om at alle barn skal kunne leve et normalt liv uten å leve under denne typen frykt, sier Woldseth.
- Barnevernet må ta et større ansvar i slike saker. Jeg er på ingen måte fornøyd med den innsatsen som barnevernet nedlegger i slike saker, sier Karin Ståhl Woldseth. Barnevernet må i større grad innta en forebyggende funksjon, hvor det opptrer som veileder og rettleder i hjem som har slike problemer. Kun på denne måten kan man få forbygget konflikter og mishandling av barn. At barn over tid må på leve på flukt er en uholdbar situasjon og barnevernet må ta sin del av ansvaret for at dette skjer, sier Woldseth, som påpeker at det offentlige også må gripe raskere inn mot overgripere enn det som gjøres i dag.
- Nå har vi fått dokumentert den faktiske situasjon gjennom oppslag i pressen. Jeg forventer nå at Regjeringen raskt kommer med forbyggende tiltak mot dette, samt at barnevernets rolle og arbeidsmetoder blir gransket, avslutter Karin Ståhl Woldseth
