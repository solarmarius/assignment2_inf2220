
Torsdag 12. november 1992
KrF-leder Kjell Magne Bondevik om forsvarsbudsjettet:
DEMPET INVESTERINGSTAKT
- OPPRETTHOLD ØVINGSNIVÅET
Forsvaret bør kunne tåle, for en tid, en viss demping i investeringene i bygg og anlegg, mens det derimot vil være uheldig om det blir reduksjon av øvingsnivået for de militære mannskapene. Det kan innebære en langsiktig reduksjon av stridsevnen i forsvaret. Den sterke nedskjæringen regjeringen har foreslått i budsjettet for 1993, må derfor være en engangsoperasjon, og ikke foregripe nivået for budsjettene i årene framover. Det sa Kristelig Folkepartis leder Kjell Magne Bondevik da Stortinget torsdag drøftet Forvarskomiteens innstlling til budsjett for forsvaret. KrF har sammen med Senterpartiet foreslått en økning i dette budsjettet på 200 millioner, blant annet for opprettholde det nåværende øvingsnivå.
Kjell Magne Bondevik understreket i sitt innlegg at det er i Norges interesse å kunne bidra til fortsatt avspenning, nedrustning og utbygging av all-europeiske sikkerhets-ordninger. Han mente at Konferansen om samarbeid og sikkerhet i Europa (KSSE) har spilt en viktig rolle i dette arbeidet.
-Fordi KSSE i utgangspunktet omfattet nesten alle europeiske land og Nord-Amerika, kunne den raskt "fange opp" resultatene fra revolusjonen i Øst-Europa. Den har også vært av viktig betydning i forbindelse med håndteringen av konflikter i Europa, selv om KSSE ikke selv disponerer over militære styrker, sa Bondevik, som sa at KSSE "i realiteten har utviklet seg fra en forhandlingsprosess til en organisasjon".
Kjell Magne Bondevik understreket at norsk forsvarspolitikk fortsatt må forankres i NATO, kombinert med økt engasjement i KSSE.
-Vi som ikke ønsker at Norge skal bli medlem av EF-unionen, ønsker heller ikke Norge som medlem i Vest-Unionen, som kan utvikle seg til etableringen av en Europa-hær, sa Bondevik, som la til at han så på et assosiert medlemskap i Vest-Unionen som en naturlig og ønskelig tilknytning for Norge.
