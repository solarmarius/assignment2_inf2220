
Lørdag 3.november
Uttalelse fra KrFs landsstyre: Fattigdomsbekjempelse den sosiale eksamen
Fattigdomsbekjempelse nasjonalt og internasjonalt vil være samarbeidsregjeringens sosiale eksamen. Det uttaler Kristelig Folkeparti, som er samlet til sitt første landsstyremøte etter regjeringsskifte denne helgen. Partiet sier seg tilfreds med et regjeringsskifte som var nødvendig for å kunne rette opp vesentlige forsømmelser fra Arbeiderpartiregjeringen.
Kristelig Folkeparti mener den nye regjeringen staker opp en bedre kurs blant annet innenfor familiepolitikken, miljøpolitikken, skolepolitikken, kirkelig selvstyre, helse-etiske spørsmål, og modernisering av offentlig sektor.
Da landsstyret sa ja til forhandlinger med Høyre og Venstre, var det med en uttrykkelig forutsetning om at Kristelig Folkepartis identitet og profil ble synlig i det politiske grunnlaget for en ny samarbeidsregjering. Regjeringen måtte også få en sammensetning hvor dette kom til uttrykk.
Vi konstaterer at Sem-erklæringen og regjeringsskiftet innfrir på mange områder:
En tiltaksplan for fattigdomsbekjempelse er på bordet. Landsstyret forutsetter at det brukes de nødvendige midler i fireårsperioden for at tiltakene blir realisert. Økte skattelettelser øker vårt ansvar for de som har minst, påpeker KrF. Partiet utfordrer samarbeidsregjeringen på sin sosiale profil også utenfor landets grenser, og mener erklæringen styrker vår mulighet for fattigdomsbekjempelse internasjonalt. Det er også lagt grunnlag for en mer aktiv og helhetlig miljøpolitikk, uttaler landsstyret.
Kristelig Folkeparti sier seg glad for at vi får en fornyet næringspolitikk, som i større grad kan stimulere til verdiskaping og sysselsetting og ta hele Norge i bruk. Partiet utfordrer regjeringen på at man i gjennomgangen av skatter og avgifter tar mer hensyn til verdiskaping og sosial profil enn til en generell økning av det private forbruket. Vi understreker at distriktspolitikken ikke får nok giv bare med generelle stimuleringstiltak. Og partiet påpeker at kommuneøkonomien må sikres et bedre samsvar mellom pålagte oppgaver og ressurser.
På bakgrunn av Sem-erklæringen har Kristelig Folkeparti store forventninger til et større etisk engasjement der menneskeverdet trues av moderne teknologi i kompaniskap med pengeinteresser og verdirelativisme. Forpliktelsene innenfor rusforebygging må følges opp, i likhet med handlingsplanene innen helse- og eldrereformen. Her må vi være gjenkjennelige, påpeker KrF. I familiepolitikken må regjeringen følge opp sine uttalte ambisjoner om full barnehagedekning og en klar nedgang i foreldrebetalingen. Og i løpet av stortingsperioden må både kontantstøtten og pappapermisjonen økes, understreker landsstyret og utfordrer til samarbeid.
