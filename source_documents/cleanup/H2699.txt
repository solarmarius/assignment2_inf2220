
Tirsdag 7.mars 1995
Lars Gunnar Lie (KrF) om rotet i fiskernes sosiale ordninger:
-Vi trenger dokumentasjon, ikke påstander
-Alle som mener at de sitter på viktig dokumentasjon angående rot i fiskesalgslagenes organer, bør legge dette materialet fram for Stortingets kontroll- og konstitusjonskomite. Denne komiteen trenger håndfast dokumentasjon, ikke løse påstander. Dette sier Lars Gunnar Lie, stortingsrepresentant for Kristelig Folkeparti, i sammenheng med at Riksrevisjonen har lagt fram dokument 1:3. Dokumentet konkluderer med at det har vært mye rot rundt fiskernes sosiale ordninger.
-Kristelig Folkeparti ønsker å komme til bunns i denne saken, men da er det viktig at alle parter samarbeider slik at Stortingets Kontroll- og konstitusjonskomite kan komme lenger enn det Riksrevisjonen har klart å gjøre, sier Lie. Han regner ikke med at komitearbeidet kan starte før til høsten. (KrF-Press/MMH)
