
11.02.03
Arbeiderpartiet
Snøhvitkontrakten må granskes
- Underskriving av Snøhvitkontrakten som Statoil ønsker å tildele det spanske verftet Dragados, må utsettes, krever Arbeiderpartiets stortingsrepresentanter Olav Akselsen og Sylvia Brustad.
- De store prisforskjellene mellom det spanske verftet og Kværner Rosenberg er oppsiktsvekkende, og man må granske hva som er årsaken til de store forskjellene. Arbeiderpartiet har vært og er fortsatt for utbyggingen av gassfeltet Snøhvit. Snøhvitprosjektet vil skape mange arbeidsplasser både i den nordlige landsdelen og i landet for øvrig, men om kontraktene kun går til utlandet, vil hundrevis av arbeidsplasser i Norge gå tapt. Men da kan vi ikke sitte rolige og se på at oppdragene går utenlands, dersom konkurransevilkårene er ulike. Derfor må regjeringen nå ta initiativ til å få dette avklart, sier Akselsen og Brustad.
Opprinnelig hadde Statoil planlagt kontraktinngåelse 6. mars, og man må nå bruke tiden fram til dette tidspunktet på å granske alle sider i saken. Siden 6. mars var opprinnelig planlagt dato for kontraktinngåelse, vil en slik utsettelse ikke påvirke framdriften av prosjektet, slik Arbeiderpartiet
ser det.
