
19.5.2000
Magnhild Meltveit Kleppa,
Pressemelding fra
KALDDUSJ FOR KOMMUNENE
- Forslaget fra regjeringen Stoltenberg om økonomiske rammer for kommuner og fylkes­kommuner neste år må være en real kalddusj for alle dem som har festet lit til løftene fra Arbeiderpartiet om lysere tider for kommunesektoren. Forslaget vil gjøre det vanskelig å gi barn og unge et trygt oppvekstmiljø og en god skole eller sikre gode omsorgstjenester, sier Senterpartiets medlem av kommunalkomiteen Magnhild Meltveit Kleppa.
Kleppa sier at inntektene må økes med minimum 5 milliarder kroner neste år.. Det er nødvendig for å møte de store underskuddene som er bygd opp i kommunesektoren over år.
- En vesentlig del av inntektsveksten må være frie midler. Dette kan sikres gjennom å øke det kommunale skattøret. Slik vil mer av inntektsveksten komme gjennom det kommunale inntektsgrunnlaget, sier Meltveit Kleppa.
Senterpartiet vil advare mot å sette kommunene opp mot hverandre og ta fra noen for å gi til andre. Både storbyene, de bynære vekstkommunene og distriktskommunene har behov for mer midler for å kunne gi innbyggerne sine et godt tjenestetilbud. Derfor er det helt nødvendig at de totale rammene økes.
Vi aviser å avvikle tapskompensasjonen for de såkalte Rattsø-taperne etter år 2001. Denne utgjør 2,5 milliarder kroner og vil være dramatisk for de kommuner som rammes. Senterpartiet vil isteden vurdere bruken av skjønnsmidlene og fordelingen av disse.
Senterpartiet ønsker i tillegg forsøk med friere kommunalt skattøre. Dette innebærer at kommuner som ønsker det kan sette opp skattøret innenfor visse intervall og beholde merinntekten selv.
Senterpartiet er tilfreds med at Regjeringen følger opp sentrumsregjeringens forslag om forenkling av regelverk og innlemming av øremerkede tilskudd i rammen.
