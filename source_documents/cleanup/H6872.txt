
Oslo, 11.03.03
Senterpartiets Stortingsgruppe
SENTERPARTIET INVITERER TIL POLITISK KOMPROMISS FOR UTNYTTING AV GASS
Senterpartiet inviterer partiene på Stortinget til et kompromiss for økt satsing på industriell utnytting av gass i Norge. I første omgang er det nødvendig å sikre politisk støtte for bygging av rørledninger for gass til industrielt bruk, med statlig delfinansiering. Betingelsene for slik støtte må være at utbyggere plikter å fjerne CO2 dersom gassen brukes til kraftproduksjon. Det er altså et vilkår at statlig støtte ikke skal subsidiere transport av gass til konvensjonelle gasskraftverk.
Infrastruktur som ikke er lønnsom i seg selv, kan ofte være en forutsetning for lønnsomme og miljøvennlige prosjekter i næringslivet. Derfor kreves det en aktiv næringspolitikk, som inkluderer statlig tilrettelegging på områder der Norge har konkurransefortrinn. Senterpartiet mener at Staten må bidra med økonomiske midler til gjennomføring av store infrastrukturprosjekter, for eksempel legging av transmisjonsrør.
Norge trenger en helhetlig politikk som gjør oss i stand til å utnytte de fordelene naturgass på land i Norge vil kunne gi lokalt, regionalt og nasjonalt. Målet er at naturgassressursene skal gi høyest mulig verdiskaping, innenfor en miljøforsvarlig ramme, og bidra til å sikre velferd og sysselsetting.
