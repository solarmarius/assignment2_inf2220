
15.1.97:
Morten Lund,
GRATIS POLITIVAKTHOLD TIL DUGNADSFOLKET
Politivakthold bør være gratis ved frivillige organisasjoners arrangement mener tre stortingsrepresentanter fra Senterpartiet som i Stortinget i dag la fram forslag til endring av praktiseringen av politilovens paragraf 25.
Saken er tidligere tatt opp med justisministeren med bakgrunn i henvendelser fra flere lag og foreninger, men uten resultat. Statsminister Jaglands nyttårstale viste imidlertid en holdningsendring som inspirerte Morten Lund, Jorunn Ringstad og Arne Haukvik til å legge fram dette private lovforslaget. I nyttårstalen lovte statsministeren bedre vilkår for det frivillige organisasjonsarbeidet fordi han mente at dette er svært viktig for å forebygge mot vold, rusmiddelmisbruk og kriminalitet. Statsministeren har høstet lovord for denne uttalelsen og mange venter spent på konkrete forslag fra Regjeringen.
- Like viktig som å tilføre det frivillige arbeidet mer ressurser, er det å fjerne hindringer for frivillig innsats og hindringer som ødelegger for et godt samarbeid mellom det offentlige og det frivillige, sier Morten Lund. Kostnadskrevende vakthold ved idrettsstevner, festivaler og konserter er et slikt vesentlig hinder, mener Lund, fordi det stjeler overskuddet til tross for omfattende dugnadsinnsats.
Organisasjonene reagerer ikke bare på utgiftenes størrelse, men også på måten vaktholdets omfang og godtgjørelsen til politiet fastsettes på. Politivaktholdets omfang og refusjonens størrelse fastsettes nemlig av samme person som godkjenner arrangementet. Det skjer en klar forskjellsbehandling mellom ulike politi- og lensmannsdistrikter. Idrettslag slipper ikke billigere enn kommersielle arrangører.
Forslaget vil bli oversent justiskomiteen i Stortinget. Morten Lund oppfordrer lag og foreninger til å henvende seg dit for å kunne påvirke behandlingen slik at forslaget om gratis politivakthold kan få flertall. - Det blir spennende å se om Arbeiderpartiet nå vil bekrefte Jaglands nyttårstale, sier Lund.
