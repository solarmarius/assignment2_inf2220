
Lørdag 6. mars 1993
Kjell Magne Bondevik til KrFs landsstyre:
REGJERINGEN BØR IKKE PROVOSERE
STORTINGET UNØDIG
-Jeg vil advare regjeringen mot å provosere Stortinget i UNI/Storebrand-saken ved påståelighet når det gjelder dens ansvar for denne saken. Regjeringen gjør klokt i å innrømme åpenbare feil, ikke bortforklare dem. Det sa Kristelig Folkepartis leder Kjell Magne Bondevik til partiets landsstyremøte i Oslo lørdag.
Kjell Magne Bondevik viste til at regjeringen får sterk kritikk av Sandene-utvalgets rapport om UNI/Storebrand-saken. Konklusjonene kan ikke trekkes før regjeringen kommer med sitt tilsvar. Dersom regjeringen innrømmer åpenbare feil, vil også Stortingets reaksjon bli mildere, mente Kjell Magne Bondevik.
Han beskrev det også som sviktende politisk håndverk når regjeringen har bedt statssekretær Bjørn Skogstad Aamo om å søke direktørstillingen i Kredittilsynet.
-Bjørn Skogstad Aamo er en meget dyktig mann. Men når vi kjenner hans sentrale rolle i Arbeiderpartiets økonomiske politikk gjennom flere år, er det uheldig både ut fra kravet til Kredittilsynets uavhengighet generelt, og UNI/Storebrand spesielt, at han er blitt bedt om å søke stillingen, sa Kjell Magne Bondevik til landsstyret i Kristelig Folkeparti.
