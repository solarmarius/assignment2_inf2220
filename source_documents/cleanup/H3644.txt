
28.04.00
Øystein Djupedal::
Sosialistisk Venstrepartis Pressetjeneste
-Forståelse for nei
-LO-medlemmenes nei er en klar beskjed til arbeidsgiverne, men også til Regjering og stortingsflertallet. Folk er lei av utbyttefest, opsjoner, fallskjermer og topplederlønninger som vokser inn i himmelen, mens viktige samfunnsreformer må vente. Det er en forståelig reaksjon på fravær av rettferdig fordeling og grådighetskulturen blant næringslivstoppene, sier SVs nestleder Øystein Djupedal.
-Jeg håper at LO nå vil få gjennomslag for at arbeidsgiverne skal bidra med sin andel i finansieringen av etter- og videreutdanningsreformen. Stortinget har allerede bevilget 400 millioner til statens bidrag til reformen, påpeker Djupedal.
-SV vil ha Stortinget med på et oppgjør med Forskjells-Norge. Et tiltak er å gjeninnføre skatt på aksjeutbytte, sier Djupedal.
-Det utbyttet som kapitaleierne tar ut av bedriftene blir i dag ikke skattelagt. For arbeidstakerne gir det dårlig motivasjon til å vise moderasjon. I tillegg til lavere lønnstillegg enn det lederne får, opplever arbeidstagerne at kommunene ikke har økonomi til å levere gode nok skole- og omsorgstjenester. En gjeninnføring av skatt på aksjeutbytte kunne finansiert en opprustning av velferden uten å skape press i økonomien, avslutter Djupedal
