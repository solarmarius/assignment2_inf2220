
12. mars 2001
Jens Stoltenberg
St@tsminsiter-brev
- Jeg tror vi kommer til et valg der mange partier vil love mer enn Arbeiderpartiet. Det harvi opplevd før, og det tror jeg vi vil oppleve igjen. Men det tar jeg med stor ro. Vi er opptatt av at vi kan holde det vi lover. Slik er Arbeiderpartiet til å kjenne igjen, skriver Jens Stoltenberg i St@tsminister-brev 12. mars 2001.
Kjære @-brevvenn
Regjeringen er nå samlet for å starte arbeidet med neste års statsbudsjett. Det er det første budsjettet der min regjering har ansvar helt fra starten. Det er også et budsjett der vi kan legge Arbeiderpartiets nye partiprogram til grunn. Derfor har vi ferske mål og ambisjoner å følge opp i hele det politiske arbeidet - også i budsjettet.
Det er også et budsjett som kommer etter ett år med målrettet arbeid for å fornye offentlig sektor. Fornyelse er viktig for å sikre at tilbudene fra helse, skole, omsorg og annen offentlig virksomhet blir bedre og mer i pakt med folks ønsker og behov.
Men det er også viktig for å rydde plass til ny satsing. Derfor er vårt utgangspunkt i dette arbeidet at det samlede skatte- og avgiftsnivået ikke vil bli økt i neste års statsbudsjett. Vi har også sagt at vi arbeider for å se på hvordan vi kan fortsette den linjen Arbeiderpartiet har fulgt gjennom flere år med å redusere skatten på arbeid.
Det er en klar forskjell mellom Arbeiderpartiet og Høyre og Fremskrittspartiet som nå kappes om å tilby flest mulig milliarder i skattelette - og som dekker dette inn ved å kutte på en lang rekke områder som vil ramme særlig de svakeste i samfunnet, blant annet gjennom kraftige kutt i arbeidstakeres rettigheter ved sykdom.
Vårt utgangspunkt er at fornyelsen skal gi folk mer igjen for den skatten de betaler. Vi har store ambisjoner for de tjenestene vi betaler for sammen. Fordi vi er avhengige av dem alle sammen i hverdagen - og fordi gode tilbud som er tilgjengelige for alle er den beste måten å sikre rettferdig fordeling og velferden til de svakeste.
Vi har allerede nå ryddet plass til at vi kan foreta ny satsing på områder der vi trenger det mest. Fornyelsen er ikke et mål i seg selv - den er et middel som gjør det mulig å virkeliggjøre våre ambisjoner og visjoner for et varmere og mer rettferdig samfunn.
Det er derfor vi nå har sagt fra om at vi nå vil prioritere satsingen på å rydde opp i helse-Norge og gjennomføre den historiske sykehusreformen. Vi vil ta nye skritt i arbeidet med å sikre barn og ungdom tryggere oppvekstvilkår gjennom satsing på flere og billigere barnehager og en skole med mer kvalitet og åpne dører også utover ettermiddagen.
Dette gjør vi - samtidig som vi skal gjennomføre eldreplanen der vi siden 1997 har foretatt en historisk opprustning av eldreomsorgen. Vi skal gjennomføre opprustningen av kreftomsorgen og vi skal gjennomføre opprustningen av psykiatrien.
Jeg tror vi kommer til et valg der mange partier vil love mer enn Arbeiderpartiet. Det har vi opplevd før, og det tror jeg vi vil oppleve igjen. Men det tar jeg med stor ro. Vi er opptatt av at vi kan holde det vi lover. Slik er Arbeiderpartiet til å kjenne igjen.
