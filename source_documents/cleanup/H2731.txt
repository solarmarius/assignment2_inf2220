
Onsdag 11. oktober 1995
Ola T. Lånke (KrF) om kampen mot barnearbeid:
DIALOG VIKTIGERE ENN FORDØMMELSER
-Barns rettigheter sikres ikke ved at politikere fra ulike land fordømmer hverandre, men gjennom dialog og samarbeid. Jeg vil utfordre verdens parlamentarikere til å rette søkelyset mot barnearbeid, også i sine egne land. Som seriøse politikere kan vi ikke lukke øynene for dette problemet. Det sa stortingsrepresentant Ola T. Lånke (KrF, Sør-Trøndelag) i sitt innlegg til den 94. interparlamentariske konferanse i Bucuresti onsdag.
Ola T. Lånke pekte i sitt innlegg på at barnearbeid øker over hele verden, og at ingen vet nøyaktig hvor mange barn dette gjelder.
-Barnearbeid blir ofte diskutert i forbindelse med teppeindustrien, men vi vet at også mange andre typer virksomhet gjør seg bruk av barns arbeidskraft, sa Ola T. Lånke, og nevnte jordbruk, gruver, bygningsarbeid, ulike former for bakgatebedrifter, og ikke minst barneprostitusjon.
-Gjennom ydmykende arbeidsvilkår blir disse barna frarøvet sin barndom, de får ingen utdannelse, de utsettes for alvorlige sykdommer, er ofre for arbeidsulykker og mange av dem dør i ung alder, sa Ola T. Lånke.
-Forbud mot barnearbeid er en av strategiene i kampen mot dette, men vi vet alle at forbud ikke er nok. Det finnes land som har lovbestemmelser mot barnearbeid, men hvor myndighetene likevel motarbeider personer og organisasjoner som kjemper mot det, sa Lånke, og la til at det er en nøye årsakssammenheng mellom barnearbeid på den ene siden og fattigdom og underutvikling på den andre.
-Dette er grunnen til at problemet ikke lar seg løse uten et tett samarbeid mellom nord og sør, der man først og fremst legger til rette for utdanning, men også gir hjelp til utvikling og støtter grunnleggende menneskerettigheter. Det er også nødvendig å intensivere det arbeidet internasjonale organisasjoner som OECD, ILO og WTO gjør, sa Ola T. Lånke, og la til at i Norge har fagbevegelsen stått i første rekke med å gi informasjon om dette.
Den norske delegasjonen til den interparlamentariske kongressen har også lagt fram et resolusjonsforslag mot barnearbeid. Ett av forslagene i resolusjonsteksten er at man skal sette en dato for når alle former for barnearbeid skal være avskaffet (KrF-Press/NPE).
