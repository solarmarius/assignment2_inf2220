
Fredag 29. juli 1994
KrF-leder Kjell Magne Bondevik:
Pressestoff fra Kristelig Folkeparti
-OVERTRAMP FRA JA-SIDA STYRKER NEI-SIDA
-Taktisk sett er det nei-sida som tjener på de grove overtrampene fra ja-sida, med "brunskvetting" og Judas-beskyldninger. Men for debattklimaets skyld, og for debattens egen skyld, håper jeg likevel at det ikke skal fortsette slik. Jeg tenker med gru på hvor det skal ende dersom dette er begynnelsen til fire måneders hardkjør med slik debattform. Det sier Kristelig Folkepartis leder og parlamentariske leder Kjell Magne Bondevik i et sommerintervju over en pizza.
Kjell Magne Bondevik håper statsminister Gro Harlem Brundtland vil bruke sin posisjon som ja-sidas samlingsfigur til å mane sine støttespillere til større sindighet og saklighet i EU-debatten. Gjør hun ikke det, er han redd debatten vil gå helt av sporet.
-Jeg har notert som et positivt trekk at statssekretær Sigve Brekke har beklaget at han karakteriserte meg som en "NATO-Judas" i Dagbladet nylig. Jeg håper hans beklagelse kan virke forebyggende, sier Kjell Magne Bondevik.
KrF-lederen sier han håper på en debatt om innholdet i EU-spørsmålet, og om konsekvensene av såvel ja som nei, og ikke bare en debatt om personer og om hvem som mener hva.
JA-SIDAS HOVEDSPOR
Kjell Magne Bondevik tror ja-sida vil legge opp sin EU-strategi langs to hovedspor. Disse to vil være sikkerhetspolitikken og statsministeren, sier han.
-Jeg kan ikke se at sikkerhetspolitikken er et spesielt godt ja-argument. NATO-forankringen for norsk sikkerhetspolitikk står fast, og de som frykter at Vestunionen skal bli et "europeisk NATO" må være klar over at Norge som assosiert medlem av Vestunionen har adgang til alle møter og aktiviteter i Vestunionen. Vi har ikke stemmerett og er ikke forpliktet til å ta de i de militære operasjonene. Totalt sett tror jeg vi har fordeler av en friere tilknytning, sier Bondevik.
Den tidligere utenriksministeren mener at EU-målsettingen om å tale med én stemme i utenrikspolitikken, vil virke sterkt begrensende på et lite lands mulighet til å være brobygger i internasjonale konflikter og i nord/sør-politikken.
-Men nå sies det fra ja-folk at det virker som om unionsprosessen står i stampe, og kanskje ikke blir noe av?
-Jeg synes det er et håpløst argument fra ja-folk. Mener de å si at de ikke tar Maastricht-traktaten på alvor? Har man godtatt Maastricht, har man også godtatt unionsplanene, og er forpliktet til å arbeide for å realisere dem, slår Kjell Magne Bondevik fast.
GROS AUTORITET
Kjell Magne Bondevik legger ikke skjul på at statsminister Gro Harlem Brundtland har en meget sterk posisjon for tiden, og sier at han godt forstår at ja-sida bruker denne posisjonen for hva den er verdt.
-Men jeg må minne om at folkeavstemningen ikke er et valg for eller mot Gro, men for eller mot norsk EU-medlemskap. Riktignok har Arbeiderbladet på lederplass gjort meg oppmerksom på at Gro "bare" er statsminister her i landet, og ikke dronning, men jeg tror kanskje det er andre som like gjerne bør få en slik påminning, sier han.
-Når EU-spørsmålet er lagt ut til folkeavstemning, er det fordi dette er en sak der politikerne ikke bør ta avgjørelser over hodene på folk. Da blir det helt galt om velgerne skal stemme slik eller slik "fordi den-og-den har sagt det", sier Kjell Magne Bondevik, som legger til at dersom noen er bekymret for at et nei-flertall skal gjøre Gro arbeidsløs, kan man bare minne om at hun har sagt at regjeringen tar sikte på å bli sittende uansett utfallet av folkeavstemningen.
-Ellers må jeg minne om at det faktisk ikke finnes ett eneste "rent" ja- eller nei-parti her i landet. Standpunktene i EU-saken går på tvers av alle partigrenser. Selv i Høyre, som mange tror er et massivt ja-parti, er omlag en tredjedel av velgerne EU-motstandere. Jeg synes det er interessant å registrere at disse nå vil markere denne motstanden ved å organisere seg.
-Men hvordan er det, Bondevik: Bør egentlig en nei-mann spise pizza?
Kr-lederen tygger bare et øyeblikk på spørsmålet. -Pizzaen kom jo til Norge før EU-saken, sier han. -Dessuten tilsier EØS-avtalen at det skal være fri flyt av varer i EØS-området. Det må gjelde pizza også. (KrF-Press)
