
4.9.2003
Carl I. Hagen, Fremskrittspartiet
Brev fra Frp til SP
---------------------------------------------------------------------------------------
Til
Senterpartiet
leder Åslaug Haga
SKOLEDEBATT
Jeg har ikke noe problem med å dele din bekymring for at skoledebattene utarter til mer og mer sirkus og mindre og mindre seriøs politisk debatt. Det er imidlertid en sak alle de politiske ungdomsorganisasjonene har til felles, i høyeste grad også Senterungdommen.
I Østfold er det, etter hva jeg har fått opplyst, vanlig å bruke plakater under konkurrenters innlegg for å markere enighet eller uenighet, eller for på en humoristisk måte å markere avstand til det som blir sagt.
At dette skulle være ekstra ille fordi en motdebattant var svaksynt har jeg vanskelig for å forstå. Dette er i så fall en ukultur som gjelder i forhold til alle partier.
Nå er imidlertid saken den at den omtale plakaten aldri ble holdt opp under din partifelles innlegg. Dette ble opplyst av FpUs deltaker etter debatten, og bekreftet på NRK P3 i går ettermiddag av så vel ordstyrer/elevrådsleder som andre som var til stede under debatten. Til og med representanter for din egen ungdomsorganisasjon bekreftet i går at FpUs versjon av denne saken nok er riktig.
Dersom du hadde undersøkt denne saken nærere før du sendte ut din pressemelding, for å henge ut Fremskrittspartiet og meg, ville vi begge ha spart oss for brevskrivning.
Med vennlig hilsen
Fremskrittspartiet
Carl I. Hagen
formann
