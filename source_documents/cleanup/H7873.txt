
08. 10.2003
Karin Andersen, parlamentarisk nestleder i SV om kommuneøkonomien:
- Flere arbeidsledige, flere fattige og bestemor på billigsalg.
- Til neste år må skoler og eldreomsorgen kutte både i bemanning og kvalitet med Regjeringens kommuneopplegg, sier Karin Andersen, SVs parlamentariske nestleder og medlem av Kommunalkomiteen.
Andersen påpeker at Regjeringen bryter sine egne løfter om vekst i kommunesektorens inntekter og fjernet Stortingets påplussinger i vedtak i juni om ytterligere minst 1,7 mrd. mer til kommunene.
- For å motvirke flere år med nedskjæringer, underskudd og oppsamlet gjeld trenger kommunesektoren ytterligere 5 mrd kroner mer enn det Regjeringen legger opp til, sier Andersen. - Det blir patetisk med Regjeringens store ord om mer frihet til kommunene når den største trusselen mot kommunenes frihet er dårlig råd. Dette samtidig som vi vet at nesten ¼ av kommunene er under statlig tilsyn på grunn av den dårlige kommuneøkonomien, fortsetter hun.
Andersen mener også Regjeringen gjør ingen ting for å få folk i arbeid, ved at Regjeringen bare gjør det lettere for bedrifter å si opp folk og å tvinge bedrifter til å si opp istedenfor å kunne permittere som nå.
- Dette skjer samtidig som A-etat bare 1850 får nye tiltaksplasser, og dette på tross av at arbeidsministeren seines tirsdag innrømte at det reelt var flere hundre tusen uten arbeid, sier Andersen.
Karin Andersen reagerer også kraftig på at kommuneopplegget vil få usosiale konsekvenser for mange.
- Mange elever trenger tilpasset opplæring for å lykkes, men til neste år vil færre få det. Mange steder trengs det flere hender og mer omsorg, - til neste år blir det færre som får hjelp og enda flere utslitte hjelpepleiere. Dette er et reint Høyreopplegg for å presse bestemor ut på billigsalg til private bedrifter, avslutter SVs kommunalpolitiske talskvinne Karin Andersen.
