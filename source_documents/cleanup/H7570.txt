
9.9.2003
Knut Storberget, Aps justisfraksjon
Leserbrev
Haster med narko-reform
Det haster med å åpne for muligheten for at narkomane kan dømmes til behandling i stedet for fengsel. Over femti prosent av de innsatte i norske fengsler har narkotika-problemer. Arbeiderpartiet hilser justisminister Odd Einar Dørums utspill om behandling i stedet for fengselsstraff velkommen. Vi er tilfreds med utspillet og inviterer gjerne statsråden og alle partiene på Stortinget til en åpen diskusjon om spørsmålene rundt narkotika-politikken i Norge. Ap er innforstått med at narkotika-problemene er store og mange, og at det haster med å få til en omfattende debatt om emnet.
Ett av målene med straff er at den skal hindre nye straffbare handlinger. Derfor må innholdet i soningen i mye større grad rettes inn mot tilværelsen etterpå. Den enkelte må få tilbud om behandling for rusproblemer, mulighet til å ta utdanning og på andre måter styrke sine muligheter for å leve en tilværelse fri for kriminalitet. I tillegg må ettervernet styrkes. Et skikkelig soningsopplegg og ettervern er ressurskrevende. Skal vi lykkes, må kriminalomsorgen tilføres ressurser både økonomisk og når det gjelder kompetanse. Ap mener at en slik satsing er nødvendig. Det kan over tid redusere omkostningene ved kriminalitet - både de menneskelige og de økonomiske.
Knut Storberget
Aps justisfraksjon
