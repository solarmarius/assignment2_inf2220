
15. januar 2001
"Utenlandsmilliarden" til norske sykehus?
Bakgrunnen for at Stortinget bevilget 1 milliard til pasientbehandling i utlandet var:
1. lange ventelister p.g.a. antatt manglende kapasitet i Norge
2. at dette ikke ville være inflasjonsdrivende og svekke budsjettet.
Senere har vi fått opplysninger om ledig behandlingskapasitet i Norge og forslag om å bruke pengene innenlands.
KrF påpekte allerede i Stortinget 14. november ulempene ved utenlandsbehandling. De aller fleste pasienter ønsker behandling i nærmiljøet. Å sende pasienter til utlandet betyr også at vi eksporterer behandlingserfaring og kompetanse som vi ønsker å ha i Norge. Utenlandsbehandling medfører dessuten fare for import av multiresistente bakterier.
Det er altså ingen helsepolitiske fordeler ved utenlandsbehandling.
Derfor vil KrF gå inn for å styrke behandlingskapasiteten ved norske sykehus - for eksempel ved å bruke hele eller deler av "utenlandsmilliarden" - hvis ikke en ny vurdering av budsjettbalansen utelukker dette.
