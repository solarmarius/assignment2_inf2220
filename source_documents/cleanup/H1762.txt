
Fredag 1. mai 1992
KrFK-leder Aud-Inger Aure:
HAR MENN I "KVINNEYRKER" VIRKET MOT SIN HENSIKT?
Det er grunn til å spørre om kvinnene har gjort seg selv bjørnetjenester ved å oppmuntre så mange menn til å gå inn i de tradisjonelle "kvinneyrkene". Forskning har vist at menn har en mye brattere karrierekurve enn kvinner i disse yrkene, noe som har ført til at det fremdeles er store, kjønnsbestemte lønnsforskjeller. Dette sa lederen i Kristelig Folkepartis Kvinner, Aud-Inger Aure, i sitt foredrag på KrFKs landsmøte i Bergen fredag. Hun viste til en rapport fra utredningsleder Marit Hoel ved NAVF.
Undersøkelsen Aud-Inger Aure viste til tar for seg et årskull førskolelærere, almenlærere, ingeniører, sykepleiere og DH-kandidater i økonomiske fag. Lønnsnivået hos 2600 personer i disse yrkene er fulgt opp gjennom 11 år. Når alle tradisjonelle forklarings-faktorer er trukket fra, satt man likevel igjen med en nokså stor andel der lønnsfor-skjellene ikke kan forklares med annet enn kjønn. Sterkest slår denne effekten ut blant førskolelærere, men den er også stor blant sykepleiere. Etter ti år er det bare en av ti mannlige sykepleiere som fremdeles arbeider med pleieoppgaver. Resten er blitt ledere eller har brukt utdanningen som et springbrett til en administrativ utdanning. Blant kvinnelige sykepleiere har bare 23 prosent avensert eller videreutdannet seg. En liknende kjønnsprofil finnes blant førskolelærere.
-Jeg er enig med Marit Hoel når hun spør om det er samfunnsøkonomisk lønnsomt å særutdanne menn som forsvinner så raskt fra yrket, sa Aud-Inger Aure. Hun minnet om at det tydeligvis ikke garanterer lik lønn for likt arbeid å være ansatt i offentlig sektor, og at kvinner i mannsyrker ikke har de kjønnsfordelene som menn i kvinneyrker tydeligvis har.
-Da er det et paradoks at likestillingsombudet og regjeringen ikke bare vil beholde kvoteringen når det gjelder utdannelse, men også vil kvotere inn menn når det gjelder ansettelser i de tradisjonelle kvinneyrkene. Marit Hoels undersøkelse derimot, gir klar støtte til den motstand KrFK og andre politiske kvinneorganisasjoner har hatt mot dette, sa Aud-Inger Aure på KrFKs landsmøte i Bergen fredag.
