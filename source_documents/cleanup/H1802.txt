
Onsdag 5. februar 1992
Stortingsrepresentant Svein Alsaker:
UTVIKLINGEN AV ARKTIS - EN SAK FOR NORDISK RÅD
* Nordisk Råd gir ressurser for å utvikle samarbeidet i det arktiske området.
* Nordisk Råd arrangerer en internasjonal konferanse om utviklingen av Arktis.
* Nordisk Råd ber ministerrådet ta initiativ til et omfattende samarbeid på regjeringsnivå om Arktis.
Dette er innholdet i et forslag en gruppe nordiske sentrumspolitikere har lagt fram for Nordisk Råd. Stortingsrepresentant Svein Alsaker (KrF, Hordaland) er en av forslags-stillerne, og han begrunner forslaget ved blant annet å vise til den nordiske samarbeidsavtalen om miljø som ble undertegnet i juni 1991.
-I denne avtalen forpliktet de nordiske regjeringene seg til å ansvaret for sin del av en strategiplan til beskyttelse av det arktiske miljøet. Dette forslaget er ment å sparke igang denne prosessen, sier Svein Alsaker. Han legger til at det neste møtet om det nordiske miljøsamarbeidet skal holdes på Grønland i 1993.
-Det er mange som er interessert i disse områdene, og et samarbeid bør omfatte såvel Russland og USA, som Canada. Jeg vet at interessen for et ko-ordinert samarbeid om Arktis er særlig stor i Canada, og dette er en mulighet vi i Norden bør ta vare på, mener Svein Alsaker.
Han viser til at regjeringen i Canada har foreslått opprettet et arktisk råd, basert på avtaler mellom de berørte regjeringer. Kanadierne går inn for en fleksibel institusjon med et lite sekretariat, et råd som først og fremst skal ha en ko-ordinerende funksjon.
-Fra nordisk side er det ingen grunn til å motsette seg en slik plan. Tvert om bør Nordisk Råd støtte den aktivt, for eksempel ved å innby til og være vertskap for en internasjonal parlamentarikerkonferanse som skal drøfte de arktiske samarbeids-mulighetene, sier Svein Alsaker. Derfor har han, sammen med andre nordiske parlament-arikere fra sentrumspartiene, foreslått dette. Alsaker sier han regner med at forslaget kan bli behandlet allerede under Nordisk Råds hovedsesjon i mars, og at han tror det vil samle bred støtte.
