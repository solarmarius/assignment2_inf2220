
10.05.03
KrF
Seksuelle overgrep mot barn må bekjempes
Seksuell utnytting av gutter og jenter er et nasjonalt og et globalt problem. Skal vi bekjempe overgrep må det derfor arbeides både nasjonalt og internasjonalt. Det er ikke tilstrekkelig at Norge aktivt straffeforfølger formidlere og brukere av barnepornografi. Norge må også arbeide for at politi og påtalemyndighet i andre land får tilsvarende oppdrag fra politiske myndigheter, uttaler KrFs landsmøte.
Flere ressurser må settes inn for å sjekke hva som formidles av bilder på overgrep mot barn via Internett. KRIPOS arbeid på dette området må styrkes og gjøres bedre kjent. Kunnskaper om KRIPOS arbeid vil sikre nødvendig tilfang av tips fra befolkningen.
Etterspørselen etter barn for seksuell utnyttelse må bekjempes. For å komme problemet til livs trengs klare straffebestemmelser i det enkelte land, og effektivt politiarbeid over landegrensene.
Internett har medført økt handel med barnepornografi, og som en følge av det har den organiserte utnyttingen av barn tiltatt i omfang. Internettleverandørene må ta et større etisk ansvar for å hindre at nettet blir brukt til å spre overgrep mot barn. Det er også viktig at det utvikles gode filtreringsprogrammer som forhindrer barn å besøke nettsteder som viser pornografi. KrF ber Barneministeren innlede samtaler med bransjen for å påvirke at dette skjer.
Barn har rett til beskyttelse. Derfor må overgrep mot barn høyere opp på den politiske dagsorden.
