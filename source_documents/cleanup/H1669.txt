
Stortinget, 8 mars 2001
FREMSKRITTSPARTIETS
STORTINGSGRUPPE
fra stortingsrepresentant Per Sandberg, familiepolitisk talsmann for Fremskrittspartiet
Statsminister Stoltenberg oppfordrer til
diskriminering og brudd på likestillingsloven!
Sandberg reagerer kraftig på statsminister Jens Stoltenbergs ordre til sine statsråder om å diskriminere menn som søker stillinger på ledernivå i staten.
- Dette er en helt klar oppfordring fra landets regjeringssjef om å bryte likestillingsloven og en forskjellsbehandling med basis i kjønn, sier Sandberg, som venter med spenning på likestillingsombudets uttalelser i saken.
Sandberg registrerer at Statsministeren kun vier oppmerksomheten på områder hvor kvinner er underrepresentert og unnlater å fokusere på vesentlige områder hvor menn er fraværende, som eksempelvis i Barne- og familiedepartementet/ likestillingsdepartementet. Han viser til at det kun er 14% menn i departementet, 28 menn av 190 ansatte.
- Hvis statsministeren virkelig er opptatt av likestillingsspørsmål burde han spesielt fokusert på områder som berører likestillingsspørsmål, likestillingsseksjonen, hvor det kun er 1 mann av 10 ansatte, eller i juridisk seksjon, ekteskap/lov om barn og foreldre osv, hvor det er 10 ansatte, kun kvinner, sier Sandberg.
Sandberg mener videre at slike uttalelser kun bidrar til å befeste likestilling av gammel 70-årgang. Kvinner og menn av 2001 kjenner sine egne behov og rettigheter.
- Kvinner og menn kan kreve sine rettigheter i 2001 - å tro noe annet er å nedverdige voksne mennesker egen evne til å ta avgjørelser til eget beste, sier Sandberg. - Særlig er slike uttalelser bekymringsfulle med tanke på alle unge jenter som planlegger sin fremtid og får fortalt av landets regjeringssjef at man må ha spesielle tiltak for at de skal føle seg likeverdige i forhold til menn. Den oppvoksende unge jente og gutt er i Fremskrittspartiets øyne fullstendig likeverdige, og jeg finner ingen grunn til å tvile et øyeblikk på at disse jentene og dagens kvinner fullt ut greier å kreve sin rett og få dekket sine behov på alle mulige måter, selv om statsminister Stoltenberg prøver å gi uttrykk for noe annet, avslutter Sandberg.
