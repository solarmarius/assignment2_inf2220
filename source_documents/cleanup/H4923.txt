
26. mars 2001
Jens Stoltenberg
St@tsminster-brev
- Vi er opptatt av hvordan skolehverdagen kan organiseres best mulig for elevene. I de forsøkene vi nå åpner for, vil vi se på erfaringene med å integrere SFO og skole til en helhet i deler av dagen, skriver Jens Stoltenberg i St@tsminister-brev 26. mars 2001.
Kjære @-brevvenn
I fjor fikk Arbeiderpartiet til det mange bare har snakket om; vi økte lønningene til lærerne.
Det var viktig for å verdsette den viktige jobben kunnskapsformidling er. Og det var viktig fordi lærerne som en del av avtalen skal bidra til en mer fleksibel organisering av arbeidsdagen på skolen. Målet er å rydde plass til mer og bedre undervisning.
I år er vi blitt enige med lærerne om et forsøk med alternative arbeidstidsordninger i skolen. Hvordan kan vi innrette skoledagen slik at elevene lærer mer og bedre? Hvordan kan vi gi de barna som ønsker og trenger det et tilbud også utover ettermiddagen? Hvordan kan vi organisere skolen slik at den møter barn og foreldres behov i en tid der både mor og far er i jobb?
I media er begrepet heldagsskole trukket fram. Det er misvisende. Vi ønsker ikke en obligatorisk skole som varer hele dagen. Det vi vil arbeide for er et bedre heldagstilbud i skolens regi for de som trenger det.
Heldagstilbud er ikke noe nytt. Halvparten av førsteklassingene har et heldagstilbud gjennom vanlig skole og skolefritidsordning (SFO). Vi er opptatt av hvordan skolehverdagen kan organiseres best mulig for elevene. I de forsøkene vi nå åpner for, vil vi se på erfaringene med å integrere SFO og skole til en helhet i deler av dagen. Det betyr at man for eksempel kan ha matte først, etterfulgt av fotball og lek og deretter norsk - i stedet for å ha all undervisning først og all lek til slutt. Noen skoler har allerede forsøkt slike ordninger med godt resultat.
Det kan være liten tvil om at det er behov for et tilbud utover den ordinære skoletiden. De første årene er den ukentlige undervisningen på 20 timer. For de aller fleste er tiden over da mor sto på kjøkkenet og ventet. Uten et skolefritidstilbud ville mange barn kommet hjem til tomme hus og ofte utrygge nærmiljøer.
Nye arbeidstidsordninger for lærerne er derfor ikke et ja eller nei til et heldagstilbud, for slike tilbud finnes allerede. Det er et spørsmål om å gi barna bedre tilbud og om å organisere skolen mer i pakt med de behovene barn og foreldre har i dagens samfunn. Og jeg mener at et bedre tilbud med utgangspunkt i de store ressursene i skolen er en god vei å gå for å sikre ungene våre bedre læring, bedre sosialt samspill med andre barn og en tryggere oppvekst.
Alle forsøk skal bygge på frivillighet. Et heldagstilbud verken kan eller skal bestemmes av departementet. Her trenger vi lokale tilpasninger. Kommunene eier grunnskolene og de bør ha stor frihet til å organisere skolehverdagen etter lokale forhold og behov, ikke minst etter nær dialog med foreldrene.
Nå får vi et grunnlag til å forsøke nye ordninger - så skal vi lære av erfaringene. Forhåpentligvis vil disse forsøkene fortelle oss mer om hva som skal til for at barna kan få en bedre hverdag hvor både læring og trivsel blir enda bedre.
