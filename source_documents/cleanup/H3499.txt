
Torsdag 14. november 1996
KrFK-leder Randi Gran Tørring:
- FULL STØTTE TIL LÆRERLAGET!
- Norske lærere har min fulle støtte i forbindelse med dagens landsomfattende streik. Det er på tide at også Regjeringen får øynene opp for den prekære situasjonen lærerne er kommet i ved hastverket rundt Reform -97. Dette uttaler lederen i Kristelig Folkepartis Kvinner, Randi Gran Tørring.
- Det er vanskelig å si hvem som kommer dårligst ut med 6-årsreformen; lærere eller elever. Det mest korrekte er selvsagt å si at det er et samvirke her som gjør situasjonen svært vanskelig for begge parter. For hvordan kan man vente et skikkelig undervisningstilbud når ikke lærerkreftene gis anledning til tilstrekkelig kompetanseheving? Og hvordan kan man forvente en strukturert arbeidsdag for lærere og elever når ikke skolens ledelse gis tilstrekkelig tid til nettopp det å lede, spør Gran Tørring.
- I denne vanskelige situasjonen er det likevel godt å se at mitt eget parti, anført av Jon Lilletun, tar ansvar for å sikre kvaliteten på en reform partiet slett ikke ønsket. Selvsagt kunne man ønsket enda flere midler til etterutdanningsreformen, men med et så slett utgangspunkt som utdanningskomiteen hadde, er det godt gjort å komme i land med en slik forbedring som KrF og den øvrige opposisjonen har stått for, slutter Gran Tørring.
