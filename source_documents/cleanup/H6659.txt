
10.01.03
Åslaug Haga
BERNANDERS "KLIPPE-KLIPPE"-POLITIKK MÅ DRØFTES!
- Vedtaket om den administrative sammenslåingen av NRK Troms og Finnmark kommer dessverre ikke som noen overraskelse, sier Åslaug Haga i Senterpartiet. - Bernander har hatt en splitt-og hersk-strategi, der fylke etter fylke har falt for økonomiske kutt. Dette har vært en bevisst strategi som har hindret Stortinget fra en helhetlig debatt om NRKs nasjonale distriktsstruktur.
Haga minner om at Kulturkomiteen på Stortinget, iforbindelse med behandlingen av statsbudsjettet i forfjor, mente at "dersom NRKs styre skulle komme med forslag som vil føre til omfattende endringer i den distriktspolitiske profil, vil saken nødvendiggjøre politisk behandling". Slik Stortingsbehandling har vært forhindret av at framleggene fra NRK har kommet stykkvis og delt. Nå mener imidlertid Åslaug Haga at Kulturminister Svarstad Haugland må presentere saken om NRKs distriktsstruktur for Stortinget.
Først kom vedtakene om sammenslåing av distriktskontorene i Vestfold, Telemark og Buskerud, og av Nord- og Sør-Trøndeland samt Hedmark og Oppland. NRK-kontoret i Førde ble heldigvis reddet i denne omgang, mens NRK Finnmark legges administrativt under Troms.
Senterpartiet går imot administrativ sammenslåing av NRK Troms og Finnmark. Ved å kutte stillinger i Finnmark og samordne ettermiddagssendingene er det stor sannsynlighet for mindre redaksjonelt stoff fra Finnmark. NRKs distriktskontorer er av uvurdelig betydning for lokal kultur og identitet. Sentralisering av media endrer på sikt fokus for nyhetsdekningen.
