
13.01.03
KrF
Kvinners pensjonsrettigheter må ivaretas!
Kristelig Folkepartis Kvinner krever at man i det pågående arbeidet i pensjonskommisjonen drøfter nøye problemer knyttet til kjønn.
Med bakgrunn i at kvinner gjennom livet har en mer variert tilknytning til arbeidslivet enn menn, vil en pensjonsmodell basert på livsløpsopptjening favoriserer menn.
Langt flere kvinner enn menn er i perioder helt eller delvis ute av arbeidslivet.
Dette problemet forsterkes av at mannsyrker i tillegg lønnes bedre enn kvinneyrker.
Dagens folketrygd gir gjennom 20 års regelen kvinner mulighet til god pensjon, selv om de i perioder av livet har valgt arbeid i hjemmet fremfor utearbeid.
Utviklingen av kvinners arbeidsmønster gjør at en besteårsregel vil bli stadig viktigere. En økende andel kvinner velger å arbeide heltid når barna blir større og omsorgsarbeidet mindre.
Kristelig Folkepartis Kvinner krever at en fremtidig pensjonsmodell tar hensyn til at menns og kvinners tilknytning til arbeidslivet er forskjellig gjennom livsløpet.
