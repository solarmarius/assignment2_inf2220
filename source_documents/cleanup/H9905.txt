
17 februar 2006
Høyres Stortingsgruppe
Stortingsrepresentant Bent Høie (H)
- Lav skatt har gitt kommunene mer skatt.
Statistisk sentralbyrå har i dag lagt frem tall som viser at kommunene i 2005 fikk 14 milliarder kroner i økte inntekter. Økte skatteinntekter er en viktig del av dette.
- Dette viser at lavere skatt har gitt mer skatt til kommunene. Vi satte ned skattene, dette har bidratt til optimisme og vekst. Dermed har skatteinntektene økt for kommunene. Høyres politikk virker, uttaler Bent Høie.
Kommunal - og regionalminister Åslaug Haga sin beskrivelse av Høyres kommunepolitikk som "sultefôring av kommunene" fremstår nå som ren svartmaling, fortsetter han.
Tallene for 2005 viser at god kommuneøkonomi er avhengig av mer en størrelsen på de statlige overføringene. Økte skatteinntekter som følge av bedre rammebetingelser for næringslivet er også svært viktig for kommunene. Høyres helhetlige politikk som innebar en kombinasjon av økte overføringer til kommunene sammen med en økonomisk politikk som skapte vekst og optimisme gav kommunene større mulighet til å drive en bedre eldreomsorg og en god skole.
Det er derfor god grunn til å være skeptisk til Stoltenberg-regjeringen når de øker skattene og kutte på forskning og utdanning. Alle erfaringer viser at dette fører til stagnasjon også for kommunene, avslutter Bent Høie.
