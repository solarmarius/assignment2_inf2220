
Stortinget, 20. juni 2001
Erna Solberg
Behov for kraftigere arbeidskrafttiltak
Norsk arbeidsliv mangler 43.000 arbeidstakere, og mangelen  på arbeidskraft har økt fra i fjor til i år. Dette er hovedkonklusjonene i Aetats bedriftsundersøkelse som ble offentliggjort i dag.  Da trengs det kraftigere tiltak fra moderniseringsminister Kosmo, som også har ansvaret for arbeidsmarkedspolitikken.  I går fremla Kosmo status for sine modernisering tiltak. Til  tross for at 1 av de 9 reformene kalles arbeidsmarkedsreformen, finnes det ingen tiltak som på kort sikt  vil bedre tilgangen på arbeidskraft.  Det viktigste kortsiktige tiltaket ville vært en forenklet og mer liberal arbeidsinnvandring slik Høyre har foreslått det. Arbeiderpartiet har sammen med Frp gått imot liberalisering .
Mangelen på arbeidskraft er nå et avgjørende hinder både for å løse velferdsoppgaver i vårt samfunn, men og for å bygge et mer robust norsk næringsliv fremover. Høyre la i fjor frem en rekke tiltak for å bedre tilgangen på arbeidskraft både på kort og på lengre sikt. Mangelen på arbeidskraft er også det viktigste hinderet for at vi kan bruke mer av oljepengene til nødvendig opprustning i Norge.
Den viktigste fornyelsen av Norge er å få mer tilgjengelig arbeidskraft, her bremses Kosmo og Ap av LO-tilknytningen.  Verken  endringer i ordninger som gjør det svært gunstig å forlate arbeidslivet for tidlig, eller en mer liberal arbeidsinnvandring synes spiselig for LO. Og dermed blir Ap handlingslammet.  Ap har foreslått noen mindre endringer i reglene for  arbeidsinnvandring. Det har de selv anslått til å kunne gi oss mellom 1500 og 2000 nye arbeidstakere . Målt mot mangelen på 43 000 arbeidstakere er dette ingenting.
