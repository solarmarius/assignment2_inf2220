
mandag 18. august 1997 14:56:29
Odd Einar Dørum May-Britt Vihovde Fredrik Skagen Gunnar Kvassheim
Terje Johansen Gunn-Vivian Eide Thorbjørn Bratt Per Thorbjørnsen
Venstres storbypolitikere:
- Venstre vil holde Aps løfter
Venstres Stortingskandidater forplikter seg til å kjøre storbyenes trafikkproblemer helt i front av norsk miljøpolitikk. I løpet av de nærmeste årene må buss, trikk og bane bli de raskeste og beste fremkomstmidlene i storbyene. Venstre mener det må brukes min. 600 mill. kr pr år i ekstraordinære statlige storbymidler for å oppnå dette. Ap-regjeringens såkalte miljøsatsing har ført til at tallet på kollektivreisende stagnerer eller går ned, mens biltrafikken øker.
Følgende tiltak må gjennomføres i løpet av få år i de norske storbyene:
* bybane/ trikk i Bergen, Trondheim og Stavanger
* videre utbygging av t-bane/ kombibane i Oslo
* drastisk bedring av NSBs tilbud og service i storbyregionene
* nye dobbeltspor på jernbanestrekningene Asker-Skøyen og Oslo-Ski
* egne busstraseer som gjør at bussen kommer frem raskere enn bilene
* gjennomgående gang- og sykkelveinett og sikker sykkelparkering i sentrum
* samarbeid mellom buss, båt og bane om gunstige rabattsystemer og smidige overgangsordninger
* park-and ride system ved alle store innfartsårer for bilister utenfra som skal inn til bykjernen
Disse tiltakene skal finansieres med kombinasjon av statlige investeringer og lokal veiprising. Målet må være en 50% økning i tallet på kollektivreisende, og en tilsvarende reduksjon i privatbiltrafikken inn til bysentra. All forskning viser at en kombinasjon av positive tiltak for kollektivtrafikken og restriksjoner/ avgifter på bilbruk er den beste veien å gå for å få til miljøvennlig samferdel rundt de store byene.
Bakgrunn:
Kollektivtilbudet er et av de feltene hvor staten faktisk bruker svært lite penger i forhold til mange andre land i Europa. Norge subsidierer 9% av kostnadene, f.eks. Tyskland ligger på hele 44% subsidiering.
Storbykommunene har ikke økonomiske muligheter til å gå i gang med en storstilt omlegging uten forpliktelser om langsiktig satsing fra sentrale myndigheter. Det er denne forpliktelsen Venstre nå vil gi. Venstre ligger an til å bli representert på Stortinget fra både Oslo, Akershus, Rogaland, Hordaland og Sør-Trøndelag. Venstres gruppe kan derfor bli slagkraftige forkjempere for en ny transportpolitikk i storbyene.
Sentrumspartiene sto i vår bak et Stortings-forslag om å prioritere kollektivtrafikken fremfor privatbilismen i storbyene. Dette ble nedstemt på Stortinget. Regjeringen prøver å gi inntrykk av at de har gjort en miljøvennlig kursending, bl.a. ved å gå inn for - sammen med sentrum - å gå inn for ekstraordinær satsing på kollektivtrafikk i Oslo og Akershus (Oslopakke 2). I praksis bevilger likevel regjeringen småpenger til kollektiv infrastruktur. I mellomtiden taper buss og bane markedsandeler.
