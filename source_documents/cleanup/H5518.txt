
29.01.2002
@-brev fra Jens 29. januar 2001
- Mandag nedsatte Aps sentralstyre et dialogforum og en programkomite. Det er to komiteer som på hver sin måte skal arbeide med utformingen av sosialdemokratiets politikk for et nytt århundre, skriver Jens Stoltenberg i @-brev fra Jens 29. januar 2002.
Mandag nedsatte Aps sentralstyre et dialogforum og en programkomite. Det er to komiteer som på hver sin måte skal arbeide med utformingen av sosialdemokratiets politikk for et nytt århundre.
Dette arbeidet starter ikke i det tomme rom. Arbeiderpartiet har verdier og politikk vi er stolt av. Men vår oppgave nå er å diskutere politikken, utvikle den videre og finne ut hvordan vi best følger opp våre visjoner i praktisk politikk.
Arbeiderpartiet er på sitt beste når vi forener visjon og virkelighet, når vi omgjør drømmer om framtidssamfunnet til praktisk hverdagspolitikk. Det er denne evnen som har vært avgjørende for forandringen av Norge fra et fattigsamfunn til et velferdssamfunn i det forrige århundre.
Vi evnet å være et parti for å skape og dele. Våre samlede inntekter økte og vi evnet å dele dem mer rettferdig enn i de fleste andre land. Nå er utfordringen å strekke seg etter de samme verdiene, men i en ny virkelighet.
Før var oppgaven å avskaffe den åpne fattigdommen blant flertallet i befolkningen. Nå er oppgaven å avskaffe den mer skjulte fattigdommen hos mindretallet. Før var oppgaven å lage et godt velferdssamfunn i et land med små kulturelle og etniske forskjeller. Nå er oppgaven å utvikle et godt velferdssamfunn der flere nordmenn har en annen hudfarge, en annen religion, en annen kultur enn den vi tradisjonelt har kalt norsk. Før forbandt vi næringspolitikk med betong, jernverk og store kraftutbygginger. Nå handler det vel så mye om teknologi, kunnskap og miljøkrav. Før handlet det om å bekjempe massearbeidsløshet blant menn. Nå har vi verdens høyeste kvinnelige yrkesdeltagelse, og det handler om å unngå at stadig flere støtes ut av et arbeidsmarked som i økende grad bare er tilpasset de friskeste og raskeste av oss. Slik kan vi fortsette. Vi er et parti for rettferdig fordeling og fellesskap, men virkemidlene vi skal bruke må nå som før utvikles i pakt med den tid vi lever i.
De to komiteene sentralstyret nedsatte er bredt sammensatt. Over seksti mennesker med ulik bakgrunn deltar. En lærer fra Mandal, en innvandrer fra Oslo, en student fra Hordaland, en industriarbeider fra Skogn og en ordfører fra Tromsø, og mange, mange flere. De færreste er kjente fjes fra riksmediene, men de har alle det til felles at de tror på Arbeiderpartiet som et redskap for rettferdighet og fellesskap.
Vennlig hilsen
Jens Stoltenberg
