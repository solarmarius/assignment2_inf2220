
25.6.2004
Venstre
SIGDAL KOMMUNE FØRST I LANDET MED ÅPENHETSPLAKAT PÅ ALLE KOMMUNALE KONTORER
Etter forslag fra Venstres gruppeleder Runolv Stegane vedtok Sigdal kommunestyre i går kveld å innføre en åpenhetsplakat som skal henges opp på alle kommunale kontorer.
Hensikten er å sette fokus på at ansatte i kommunen skal ha åpenhet som rettesnor, og at innbyggerne skal informeres om rettentil innsyn i kommunale papirer.
- Dette var veldig gledelig, uttaler Runolv Stegane, som i tillegg til å være organisasjonssjef i Venstre sentralt, er varaordfører i Sigdal og medlem i den regjeringsoppnevnte lokaldemokratikommisjonen. - Sigdal kommune blir med dette en forgangskommune i åpenhet og mulighet for større deltakelse, hevder Stegane.
Innbyggerne i Sigdal skal nå informeres om sine rettigheter via fyldig kommunal informasjon, samtidig som saksbehandlere, ledere og folkevalgte skal gjennomgå offentlighetlovens prinsipper for dokumentoffentlighet og kommunelovens regler for møteoffentlighet.
Venstres forslag til satsing på åpenhet gjennom innføring av åpenhetsplakat er en del av Venstres nasjonale satsing i kampanjen "Offentlighetsåret 2004"
- - - - - - - -
Vedlegg 1: ÅPENHETSPLAKATEN
VÆR ÅPEN
Veiledning for kommunale saksbehandlere
i praktisering av offentlighetsloven.
1) Offentlighetsloven gir regler som sikrer borgernes rett til innsyn i offentlige organers saksbehandling og arbeid. Innsyn i kommunens arbeid er en viktig forutsetning for et åpent og demokratisk samfunn.
2) Hovedregelen i offentlighetsloven er at alle dokumenter er åpne. Ønske om innsyn i en sak er ofte knyttet til en saks aktualitet. Siden det er en offentlig (åpen) journal som danner grunnlag for innsyn, må du bidra til fortløpende journalføring. Alle henvendelser og skriv, også telefaks og e-post, bør journalføres, med mindre det dreier seg om henvendelser av privat karakter.
3) Den enkelte borgers motiv for å be om innsyn skal du ikke vurdere. Det er ikke et krav i loven at den som ber om innsyn, i et dokument eller en sak, er part eller har interesser i dokumentet eller i saken.
4) Når du mottar forespørsel om innsyn, vurder først om det er grunn til at lovens hovedregel (§ 2) bør fravikes. Vurder deretter om det er hjemmel for å unnta dokumentet. Ved eventuelt avslag, må du vise til presis hjemmel og samtidig opplyse om klageadgang.
5) Hvis offentlighetslovens hovedregel kan fravikes ut fra begrunnelse etter unntaksbestemmelsene, må du likevel vurdere om dokumentet helt eller delvis kan gjøres kjent. Du har etter loven en plikt til å vurdere bruk av «mer-offentlighetsprinsippet». Mer-offentlighet omfatter ikke opplysninger som skal unntas offentlighet på grunn av lovbestemt taushet (§ 5.a, jfr. forvaltningslovens § 13).
6) Er du tillagt innstillingsrett i sak til folkevalgt organ og har påført et dokument eller en sak «unntatt offentlighet», må du gjøre oppmerksom på at organet selv skal vurdere dette.
7) Lovens bestemmelser om unntak for "interne dokumenter" gjelder ikke innstilling fra administrasjonen når avgjørelse skal tas av kommunestyret eller fylkestinget eller av andre folkevalgte organer.
8) Offentlighetsloven regulerer dokumentoffentlighet. Kommuneloven regulerer møteoffentlighet. Lovhjemmel for å behandle en sak for stengte dører finner du bare i kommuneloven (§ 31).
KRAV OM INNSYN MÅ PRIORITERES OG BEHANDLES RASKT!
Utgitt av Venstres Hovedorganisasjon, Møllergata 16, 0179 Oslo
www.venstre.no telefon 22 40 43 50
- - - - - - - - - - - - - -
Venstres forslag i kommunestyret.
Kommunestyremøte 24.06.:
Forslag ved interpellasjonen: "Gjør Sigdal til foregangskommune i åpenhet"
Sigdal kommune skal praktisere mest mulig åpenhet i sin saksbehandling.
Det utformes en åpenhetsplakat for bruk på alle kontorer, samtidig som innbyggerne informeres om regler for innsyn og åpen saksbehandling gjennom Kommune-nytt.
Det settes av tid til en gjennomgang av offentlighetslovens hovedprinsipper i møter/samlinger for ledere og øvrige saksbehandlere.
Runolv Stegane, Venstre
Kommunestyremøte 24.06.:
Forslag ved interpellasjonen: "Gjør Sigdal til foregangskommune i åpenhet"
Sigdal kommune skal praktisere mest mulig åpenhet i sin saksbehandling.
Det utformes en åpenhetsplakat for bruk på alle kontorer, samtidig som innbyggerne informeres om regler for innsyn og åpen saksbehandling gjennom Kommune-nytt.
Det settes av tid til en gjennomgang av offentlighetslovens hovedprinsipper i møter/samlinger for ledere og øvrige saksbehandlere.
Runolv Stegane, Venstre
