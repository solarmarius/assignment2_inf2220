
01.10.02
Thorbjørn Jagland, Arbeiderpartiet
Ingen Irak-aksjon uten FN-støtte
TV2 hadde mandag kveld et oppslag hvor det fremstilles som om Arbeiderpartiet vegrer seg for å ta stilling til spørsmål angående en eventuell aksjon mot Irak. - Dette stemmer ikke. Arbeiderpartiet har sagt klart ifra ved mange anledninger at det er helt uaktuelt for Arbeiderpartiet å støtte en aksjon mot Irak som ikke har støtte i FNs sikkerhetsråd. Vi savner også et helhetlig perspektiv på hele Midtøsten-problematikken, sier partileder Thorbjørn Jagland.
TV2 hadde i 30. september 2002 et oppslag hvor det fremstilles som om Arbeiderpartiet vegrer seg for å ta stilling til spørsmål angående en eventuell aksjon mot Irak. - Dette stemmer ikke. Arbeiderpartiet har sagt klart ifra ved mange anledninger at det er helt uaktuelt for Arbeiderpartiet å støtte en aksjon mot Irak som ikke har støtte i FNs sikkerhetsråd. Vi savner også et helhetlig perspektiv på hele Midtøsten-problematikken, sier partileder Thorbjørn Jagland.
- Det er ingen tvil om at Irak utgjøre en trussel i Midtøsten og dermed mot hele verden og at det ville vært ønskelig med et regimeskifte i Irak, framholder Jagland og legger til: Samtidig er lærdommen fra mange deler av verden at reformer og revolusjoner må komme innenfra og ikke utenfra. Bare i spesielle tilfeller må det internasjonale samfunn gripe inn militært. Og hvis man griper inn må man ha en klar plan for hva som skal komme etter.
- Arbeiderpartiet er redd for de ringvirkninger et angrep på Irak kan få for Midtøsten som region. Den arabiske verden ser at FNs sikkerhetsråd går hardere til verks mot Irak enn mot andre. Det kan får alvorlige konsekvenser. Det er viktig å være konsekvent. I Sikkerhetsrådet har man unnlatt å gjennomføre tvangstiltak i andre konflikter enn den med Irak. Det blir oppfattet som diskriminering når man ikke har samme standard for forskjellige konflikter og resolusjoner. Vi kan derfor risikere å lage en kløft mellom den muslimske delen av verden og vår.
Arbeiderpartiet mener at man må få et helhetlig perspektiv på hele regionen og at konflikten mellom isralere og palestinere må løses før et eventuelt angrep på Irak. Forhandlinger mellom isralere og palestinere må gjenåpnes. Samtidig må man få inn våpeninspektørene i Irak, slik at man kan få en diplomatisk løsning, sier Jagland.
Han synes det er positivt at USA har valgt å håndtere spørsmålet om Irak i FNs sikkerhetsråd. - Vi er enig om at man trenger en resolusjon som presiserer kravene til våpeninspeksjonene. Men vi er imot at nye elementer introduseres, som for eksempel at Saddam Hussein må fjernes. Det siste har ikke vært en del av FNs tidligere krav gjennom resolusjoner overfor Irak. Hva som skjer dersom man ikke lykkes i å få inn våpeninspektørene er det for tidlig å uttale seg om. Det er ikke aktuelt for Arbeiderpartiet å støtte en militær aksjon som ikke har støtte i FNs sikkerhetsråd, understreker partileder Thorbjørn Jagland.
