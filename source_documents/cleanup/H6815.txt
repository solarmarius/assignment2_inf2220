
20.02.03
Ståle Urbye
Kunne to liv ha vært spart?
I saken om de to drapene i Valdres har det vært snakket mye om at behandlingstilbudet for mentalt ustabile asylsøkere burde ha vært bedret betraktelig. Problemet er imidlertid at antallet kvalifiserte behandlere er begrenset, noe som betyr at hvis man øker innsatsen et sted så må man redusere den et annet sted. De som mener at vi må prioritere denne gruppen burde samtidig fortelle om hvem de vil ta tilbudet fra.
Det finnes en annen løsning, i tråd med Fremskrittspartiets innvandringspolitikk, nemlig tilstramninger. Danmark har klart det, og uten å bryte noen internasjonale konvensjoner. I 2002 mottok Norge til sammen 17.480 asylsøkere, noe som ga oss en klar topplassering i Europa, i forhold til folketallet. Selv om mange, etter lang ventetid i uvirksomhet, får avslag på sine søknader om asyl, er det såpass mange som får bli at kommunene har store problemer med å absorbere dem alle.
Den store tilstrømmingen har åpenbart også ført til at UDI ikke klarer å gjøre jobben skikkelig. VG har kunnet fortelle oss om at den drapssiktede etioperen, som ved et mirakel ikke fikk 36 liv på sin samvittighet, hadde oppholdt seg to år i Danmark og hadde fått avslag på sin asylsøknad der. Etter Dublin-konvensjonen skal ikke en asylsøknad behandles i mer enn ett land, og etter den nordiske passoverenskomsten ville Danmark ha vært forpliktet til å ta drapssiktede tilbake. Hvorfor ble ikke dette fulgt opp? Dette ligger klart innenfor UDIs ansvarsområde. Kanskje kunne to liv ha vært spart.
