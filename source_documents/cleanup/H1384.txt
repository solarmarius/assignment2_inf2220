
Dato: 20 september 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
GI DEN INTERNASJONALE ALZHEIMERDAGEN MENING OG INNHOLD!!
Den 21. september er Den Internasjonale Alzheimerdagen. I en kronikk i Aftenposten i dag skriver Kristin Fragell Lillevold om Demens  folkesykdom i neste århundre. Hun viser til at det i dag er 60.000 nordmenn som er rammet av demens og 250.000 pårørende berøres av de problemene som sykdommen medfører. Mange av dem som omfattes er rammet av Alzheimers sykdom. Kronikkforfatteren viser til at demensomsorgen koster Norge mer enn 14 milliarder kroner årlig og at Alzheimers sykdom regnes for å være USA's tredje mest kostbare sykdom.
- Vi har fått et medikament som påviselig hemmer utviklingen av Alzheimers sykdom, sier stortingsrepresentant John I. Alvheim fra FrP. - Aricept er et legemiddel som i mange tilfeller har meget god virkning på Alzheimer-pasienter og fører til at de kan klare seg selv i eget hjem mye lenger enn de ville kunne uten behandling med dette medikamentet. Dessverre er det slik at de pasientene som nå bruker Aricept må betale hele kostnaden selv, ca. 13  15000 kroner årlig. Dette har de fleste pensjonister ikke anledning til, sier Alvheim.
- Det er helt forkastelig at bare de pasientene som har råd til å kjøpe Aricept skal få denne hjelpen. Aricept burde fås på blå resept slik at ikke bare de rike kan få glede av det, men dette vil ikke Sosial- og helsedepartementet og Rikstrygdeverket gå inn for, sier Alvheim som også understreker at mer bruk av Aricept vil kunne føre til betydelig lavere kostnader for samfunnet fordi flere kan ta vare på seg selv adskillig lenger enn tilfellet er for de fleste i dag.
- Norge er et av de svært få land i hele Europa som ikke refunderer utgiftet til Aricept, fortsetter Alvheim, - og jeg må spørre meg hvilket menneskesyn og verdisyn Regjeringen har når den ikke vil godkjenne Aricept på blå resept.
Til behandling i Stortinget ligger det nå et såkalt dokument-8-forslag fra Fremskrittspartiet om å innføre Aricept på blå resept. - For å gi mening til arbeidet for denne gruppen og til Den Internasjonale Alzheimer-dagen, håper jeg at Stortinget til høsten støtter vårt forslag slik at det blir slutt på at bare rike pasienter kan bruke Aricept, avslutter John I. Alvheim.
