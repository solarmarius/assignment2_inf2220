
28. mars 2001
Asmund Kristoffersen
- Register gir bedre behandling og personvern
- Dersom vi skal få gode helsetjenester, trenger både de som planlegger helsetilbudene og de som utfører helsetjenestene god kunnskap om årsak til sykdom og nedsatt helse, og kunnskap om hva som holder oss friske og hvilke behandlingsmetoder som er effektive, sier Asmund Kristoffersen, Arbeiderpartiets saksansvarlige for behandling av den nye helseregisterloven.
-Dersom vi skal få gode helsetjenester, trenger både de som planlegger helsetilbudene og de som utfører helsetjenestene god kunnskap om årsak til sykdom og nedsatt helse, og kunnskap om hva som holder oss friske og hvilke behandlingsmetoder som er effektive, sier Asmund Kristoffersen, Arbeiderpartiets saksansvarlige for behandling av den nye helseregisterloven i en pressemelding 28. mars 2001.
Han sier videre at noe av grunnlaget for å få dette til er å samle opplysninger om befolkningens sykdommer. Kreftregisteret er ei slik samling av opplysninger som gir helsepersonell og forskere bedre muligheter for å finne årsaker til sykdom, utvikle gode behandlingsmetoder og gi svar på forebyggingsmuligheter som kan fremme god helse.
Asmund Kristoffersen sier videre at utviklingen innenfor informasjonsteknologien trolig vil medføre at vi i framtida kommer til å registrere flere helseopplysninger enn tidligere, også opplysninger som kan samles i registre for ei stor gruppe mennesker.
-Nå vil Stortinget vedta en lov som regulerer dette, for hittil finnes bare spredte bestemmelser i helselovgjerningen.
Det er derfor viktig at grunnlaget for innsamling av helseopplysninger, registrering, oppbevaring og bruk av slike opplysninger reguleres i en lov, sier han og understreker at dette gir mulighet til å behandle helseopplysninger i samsvar med grunnleggende verdier og ufravikelig krav til personvern, samtidig som den enkelte av oss skal ha full innsynsrett i hvordan våre helseopplysninger behandles.
Kristoffersen sier at på dette grunnlag kan en gjennom å opprette registre over enkelte sykdomsgrupper få kunnskap om befolkningens helseforhold, årsaker til nedsatt helse og utvikling av sykdom, til bruk i forskning, planlegging, kvalitetssikring, statistikk og styring.
Representanten sier at loven gir klare og strenge regler for opprettelse av registre, blant annet må formålet med registret være kjent og helt klart.
-Hovedregelen for å kunne opprette registre er at pasientene har gitt sitt samtykke. Dersom opplysningene om den enkelte kan anonymiseres helt, har helsestyresmaktene mulighet til å opprette registre. Ellers er det slik at Stortinget må ta stilling til om det skal opprettes helseregistre med personopplysninger uten samtykke fra den opplysningene gjelder.
Sosialkomiteen har avgitt innstilling på dette grunnlag og saken skal behandles i Odelstinget 5. april.
Asmund Kristoffersen sier at erfaringen fra de registre vi allerede har, viser at god informasjon gir oss muligheten til bedre helsetjenester. Med en samlet helseregisterlov er også personvernet ivaretatt på en meget god måte.
