
Søndag 28. juni 1992
Nestleder Valgerd Svarstad Haugland (KrF):
BILLIGERE SVENSK ALKOHOL KREVER NORSK IS I MAGEN
Det er viktigere å ha is i magen enn å fatte panikkartede vedtak selv om den svenske regjeringen har signalisert at den vil kutte drastisk ned på de svenske alkohol-avgiftene. Jeg kan ikke se at Norge er forpliktet til å gjøre de samme tabbene som Sverige i ett og alt. Det sa Kristelig Folkepartis nestleder Valgerd Svarstad Haugland under et seterstevne i Rennebu i Sør-Trøndelag søndag.
-Det er en relativt bred politisk enighet i Norge om at avgiftene er et av de viktigste alkoholpolitiske virkemidlene vi har. Om Sverige vil svekke effekten av dette virkemidlet, behøver ikke vi å gjøre det samme, sa Valgerd Svarstad Haugland under KrF-stevnet i Rennebu. Hun advarte mot å fatte panikkartede hastevedtak for å demme opp for en eventuell handelslekkasje i kjølvannet av den svenske avgiftsnedsettelsen.
-Jeg er selvsagt klar over at det for folk som bor innenfor en viss avstand fra svenskegrensen, vil det være fristende å ta seg en tur over grensen for å kjøpe billigere alkohol, men konsekvensene av en norsk avgiftsreduksjon vil få langt alvorligere konsekvenser enn de en handelslekkasje vil få, understreket hun.
-Det finnes andre virkemidler å møte dette med. Jeg vil foreslo en opprusting av tolletaten, først og fremst ved grenseovergangene i Østfold. Det vil også bety en styrking av kampen mot narkotikasmugling. Jeg kan dessuten tenke meg en skjerpelse av 24-timers-regelen, slik at ingen får ta med seg alkohol over grensen til Norge dersom de ikke kan dokuemntere at de har vært utenfor landets grenser i minst 24 timer, sa Valgerd Svarstad Haugland i Rennebu søndag.
