
Dato: 04.09.03
Stortingsrepresentant Jan Arild Ellingsen
Arrester Storberget!
Fremskrittspartiets justispolitiske talsmann Jan Arild Ellingsen, mener det er grunnlag for å arrestere Storberget og Ap på en rekke punkter etter den siste tids medieutspill. - Denne mannen underslår hva Arbeiderpartiet gjør i praksis, og noen bør forlange å få se regnskapet, sier en opprørt Ellingsen.
Storberget har den siste tiden i media pekt på manglende flyt i straffesakskjeden og for lite politi i nærmiljøet. Ellingsen stiller seg bak denne situasjonsbeskrivelsen. Men Ellingsen mener resepten da bør være mer penger til denne sektoren ikke mindre, slik Storberget og Ap sikret i revidert budsjett.
I revidert sikret Ap og Storberget ett kutt i politiets budsjetter på 14,6 millioner, mot Fremskrittspartiets stemmer. I tillegg ville Arbeiderpartiet kutte 5 millioner i overføringer til tingrettene. - På bakgrunn av det Ap og Storberget har gjort i praksis grenser det nesten mot det uredelige å holde på slik han gjør, sier Ellingsen irritert.
Ellingsen mener videre at de som burde arrestert Storberget og forlangt å se det politiske regnskapet, også burde vært arrestert for passiv medvirkning. - Det er en total mangel på kritisk journalistikk, når riksmediene lar seg bli brukt som mikrofonstativ uten å stille ett eneste kritisk spørsmål til hva de faktisk har gjort, sier Ellingsen.
Derimot vil Ellingsen gi en honnør til de lokale og regional mediene. - Jeg opplever lokalmediene som langt mer saklig og dyktig når det gjelder kritisk journalistikk på justisfeltet, avslutter Ellingsen.
