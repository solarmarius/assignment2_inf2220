
6. oktober 2004
Stortingsrepresentant Ingebrigt S. Sørfonn, finanspolitisk talsmann i KrF
- Vår politikk gir ny optimisme!
- Dei økonomiske barometra viser at Samarbeidsregjeringa sin økonomiske politikk har verka: Renta som låg på 7 prosent er no nede i 1 ¾ prosent. Kronekursen er låg. Arbeidsløysa er på veg ned. Den økonomiske veksten er høg. Det er ny optimisme i næringslivet. Dette viser at Samarbeidsregjeringa har lagt grunnlaget for betre velferd, økt verdiskaping og fleire arbeidsplassar, seier Ingebrigt S. Sørfonn, som er finanspolitisk talsmann i KrF.
Samarbeidsregjeringa har i dag lagt fram forslag til statsbudsjett for 2005. Ingebrigt S. Sørfonn meiner forslaget har ein god KrF-profil:
- Regjeringa har lagt fram eit budsjett som vil styrkje velferdstenestene våre. Budsjettet inneheld ei sterk satsing på mellom anna barnehagar, skule, psykiatri, kollektivtransport og trusopplæring. Men eg vil særleg trekke fram satsinga på frivillig sektor og auka bistand som gode KrF-saker i budsjettet, seier Sørfonn.
- Skattefrådraget til frivillige organisasjonar har blitt ein suksess. Frådraget blir no auka frå 6 000 til 12 000 kroner. Det vil gi ein ytterlegare stimulans til frivillig arbeid, meiner KrF-politikaren.
Han peikar vidare på at Regjeringa legg fram ein rekordauke i bistandsbudsjettet med 1,6 milliardar friske kroner.
- Om lag 99 % av alle våre inntekter bruker vi på oss sjølve. Trass i utfordringar i eige land må med aldri gløyma dei fattigaste av dei fattige. Vi må aldri bli oss sjølv nok!
- For å sikre velferda må ein skape verdiar. Regjeringa satsar sterkt på nyskaping, vekst og nye arbeidsplassar. Eg er glad for at skipsbyggingsindustrien får ei ny garantiordning, at det blir satsa merkbart på forskning og utvikling og at det blir lagt fram skatteletter som vil stimulere næringslivet. Vi treng noko å leve av i dette landet, avsluttar Ingebrigt S. Sørfonn.
