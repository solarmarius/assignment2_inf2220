
Mandag 30. mars 1992
Kjell Magne Bondevik om kontantstøtten:
BURDE VÆRE VERD ET FORSØK
En ordning med kontantstøtte til småbarnsforeldre vil kunne gi disse et reelt valg når det gjelder hva slags omsorgsordning de ønsker for sine barn. Derfor er det både med undring og skuffelse vi fra Kristelig Folkepartis side har registrert at flertallet i Stortingets Forbruker- og Administrasjonskomité ikke synes vårt forslag til kontant-støtteordning er verd et forsøk en gang. Dette sier KrF-leder Kjell Magne Bondevik i forbindelse med at Stortinget tirsdag 31. mars behandler Innstillingen fra Forbruker- og administrasjonskomiteen om forslaget om kontantstøtte til småbarnsforeldre som tre av Kristelig Folkepartis stortingsrepresentanter har lagt fram. KrF utgjør mindretallet i komiteen, sammen med Fremskrittspartiet.
-Vi har i forslaget vist til en finsk modell som også burde være anvendelig i Norge. Ordningen kalles "hemvårdsstød", og går ut på at fra svangerskapspermisjonens slutt, har foreldrene enten rett til barnehageplass eller "hemvårdsstød" fram til barnet er tre år. Støtten gis til de foreldre som ikke har kommunal heldagsplass i barnehage, sier Kjell
Magne Bondevik.
-I Norge har vi til nå vært i den situasjon at selv om småbarnsforeldre i teorien har en valgfrihet når det gjelder hva slags omsorgsalternativ de ønsker for barna sine, er det bare barnehagealternativet som får skikkelig støtte fra det offentlige ut over barnetrygden, fortsetter Bondevik. Han peker på at enten foreldrene velger praktikant-ordning, dagmammaordning, redusert arbeidstid eller å være hjemmearbeidende, må de svare kostnadene ved dette helt av egen økonomi.
Kjell Magne Bondevik avviser at kontantstøtten er ment å "tvinge kvinnene tilbake til kjøkkenbenken".
-Vi har selvsagt vært opptatt av de familiepolitiske fordelene ved en slik ordning, men det finnes også gode samfunnsøkonomiske argumenter for dette. En kontantstøtte-ordning i Norge vil med stor sannsynlighet redusere behovet for barnehageutbygging. Dermed vil målet med full behovsdekning, som også er et mål for Kristelig Folkeparti, kunne nås på en måte som er både raskere og billigere, sier Kjell Magne Bondevik.
