
25. august 2005
Abort-motstandernes stortingskandidater
NESSA VIL GI MASSIV FOLKEOPPLYSNING GJENNOM FILMER FØR VALGET!
Ludvig Nessa, toppkandidat på Abort-motstandernes stortingsliste, tilrettelegger nå to filmer som viser abortinngrepet i all dets gru. Filmene vil bli lagt ut bl.a. på www.abort.no  til fri kopiering, og vil også bli massedistribuert gratis som CD-er, som igjen kan kopieres.
Dermed kan alle få se hva slags morderiske overgrep det er som foregår mot barn og mor på norske sykehus, sier Nessa. Mange tror at abortloven er kommet for å bli. Men Abort-motstanderne mener at loven vil rase sammen som er korthus når folk får se selv hva slags ondsinnet løgnpropaganda det er som holder loven oppe! Nordmenn flest er neppe så barbariske at de med vitende og vilje vil fortsette å la sine egne uskyldige barn bli pint i hjel på sykehusene når de får se fakta med sine egne øyne! Dessuten, har ikke norske sykehus nok av positive oppgaver å ta seg av? Og har vi ikke egentlig bruk for disse barna i Norge?
Ludvig Nessa reiser i dag til Bergen og Hordaland med sin store lastebil. Bilen er dekorert utvendig på begge sider med bilder av aborterte fostre. Den er innredet med høytaler og filmframvisningsutstyr. Fra baksiden av bilen kan folk se film inne i bilen. Nessa har også med seg stemmesedler, valgmateriell og medarbeidere.
Hordaland er et fylke hvor Nessa's budskap burde bli tatt spesielt godt imot. Mange kristne velgere overveier å stemme på Fremskrittspartiet eller Kristelig Folkeparti. Men FrP godtar dagens abortlov. KrF sier de er imot abort, men er med på massemyrderiene gjennom sin regjeringsdeltakelse. KrF og FrP har 3 mandater hver seg i Hordaland. Når man tar i betraktning at også velgere fra flere andre partier kan finne det formålstjenlig å stemme på Abort-motstanderne, kan sjansene for Nessa til å bli valgt inn fra Hordaland bli ganske store.
Listetoppene Ludvig Nessa og Børre Knudsen blir kanskje oppfattet som konkurrenter av visse kristenledere. Men de to er ganske populære på grasrota både innen kristenfolket og ellers. Folk liker deres uselviske og folkelige måte å opptre på. De to mener noe, og de mener det samme hele tiden! Velgerne begynner å bli lei av ledere som stadig sier noe og gjør noe annet. Når folk stemmer på Nessa og Knudsen, vet de at de stemmer på to menn som ikke vil finne på noe galt i sentrale politiske spørsmål.
For Abort-motstandernes stortingskandidater
Ivar Kristianslund
