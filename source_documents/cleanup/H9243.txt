
Dato: 24. mai 2005
Stortingsrepresentant Per Sandberg
Fremskrittspartiet alene mot finnmarksloven
Odelstinget vedtar i dag forslaget til en egen finnmarkslov. FrP er det eneste partiet som går i mot loven. - Loven diskriminerer etniske nordmenn kontra samer, mener Per Sandberg.
Sandberg mener det er forkastelig at Odelstinget vil forskjellsbehandle befolkningen i Finnmark basert på etnisk opprinnelse. - Med denne loven er det ikke lenger likhet for samer og etniske nordmenn i forhold til verken eiendomsrett eller til forvaltning av landområder. Han er bekymret for at konfliktnivået i Finnmark vil øke etter at loven blir vedtatt.
- Alle som bor i Finnmark skal ha de samme rettighetene til land og vann. Det er offentlig rasisme å gi en bestemt etnisk folkegruppe fordeler andre ikke får muligheten til å oppnå.
Sandberg mener finnmarksloven vil hindre allmennhetens tilgang i Finnmark, samt gjøre det vanskelig å utnytte de ressursene som ligger i fylket. FrP fremmet også forslag om at loven ikke skal tre i kraft før et flertal av innbyggerne i Finnmark sier ja til den gjennom folkeavstemning. Forslaget får ikke flertall.
Per Sandberg sier FrP også går inn for at Norge sier opp den såkalte ILO konvensjon 169, som de andre partiene mener danner grunnlaget for Finnmarksloven. - Flertallet mener loven er en følge av denne konvensjonen, da var det galt av Norge å skrive under. Norge burde aldri ha skrevet under en konvensjon som åpner for diskriminering, avslutter han.
