
Pressemelding fra Høyre, KrF og Venstre, 12. juni 2002
Leif Frode Onarheim
Flertall for offensiv klimapolitikk
- Regjeringspartiene får nå flertall for en mer offensiv klimapolitikk under Stortingets behandling av klimameldingen. Blant tiltakene er et nasjonalt kvotesystem for klimagasser fra 2005, der industrien inviteres til en videre dialog om den endelige utformingen, opplyser regjeringspartienes miljøpolitiske talspersoner.
Vihovde, Onarheim og Rahm er også skuffet over at Arbeiderpartiet har valgt å sette seg på sidelinjen i klimapolitikken.
Utgangspunktet for Regjeringens tilleggsmelding om klimapolitikken har vært ønsket om en mer offensiv klimapolitikk, som kan vise demonstrerbar fremgang frem til 2008 og oppfyller kravet om at en vesentlig del av utslippsreduksjonene skal skje nasjonalt. Hovedtrekkene i tilleggsmeldingen får støtte i Stortinget gjennom et flertall bestående av Sosialistisk Venstreparti og de tre regjeringspartiene Høyre, KrF og Venstre.
-Norge har nylig ratifisert Kyoto-avtalen, som det første vestlige industriland. Med det flertallet som nå er etablert i klimapolitikken, vil det bli gjennomført tiltak for å redusere de nasjonale klimagassutslippene frem til Kyoto-avtalen trer i kraft i 2008, sier Vihovde, Onarheim og Rahm.
Den politikken Stortinget nå gir sin tilslutning til, innebærer at Norge vil få klimavirkemidler for alle klimagassutslipp det er praktisk mulig å inkludere i slike virkemidler. CO2-avgiften videreføres frem til 2008. Fra 2005 innføres det et nasjonalt kvotesystem for virksomheter som i dag er unntatt fra CO2-avgift. Utgangspunktet for den samlede tildelingen av kvoter i kvotesystemet vil være en 20 % reduksjon i forhold til utslippene i 1990, justert for nedleggelser og nyetableringer.
Opplegget fra flertallet legger vekt på å unngå unødige kostnader for industrien. Forutsetningen er at virksomheter som vil være lønnsomme i Kyoto-protokollens forpliktelsesperiode 2008-2012 ikke skal måtte flytte ut som følge av særlig høye klimakostnader før 2008. Blant elementene som sikrer dette er:
- Kvotene tildeles vederlagsfritt innenfor en samlet tildeling tilsvarende 80 % av virksomhetenes utslipp i 1990. Dersom virksomhetene når utslippsmålet, vil selve kvotesystemet ikke medføre kostnader for industrien.
- Kvotesystemet åpner for at kvoteplikten kan oppfylles med kvoter i Den grønne utviklingsmekanismen som er godkjent under Kyoto-protokollen.
- Et overtredelsesgebyr vil fungeres som en øvre grense for kvoteprisen. Inntekter fra overtredelsesgebyret i det tidlige kvotesystemet skal tilbakeføres til industrien i form av støtte til miljø- og omstillingstiltak eller forskning på miljøteknologi.
- Detaljene i det tidlige kvotesystemet skal utvikles i nær dialog med industrien, bl.a om fordelingen av kvotene mellom bransjer og bedrifter.
Regjeringspartiene og SV avviser Arbeiderpartiets alternativ til et kvotesystem. Blant annet inkluderer de nedlagt industri i utslippsmålet, noe som kan stimulere til flere nedleggelser. Regjeringspartienes forslag til kvotesystem gir næringslivet en god erfaring i å bruke Koyto mekanismene. Dette vil gi norsk næringsliv et fortrinn, noe som ikke vil skje med Arbeiderpartiets alternative system.
Stortingsflertallet går også inn for en rekke andre klimatiltak frem til 2008:
- Etablere en avgift for drivhusgassene HFK og PFK, opprettholde etablerte innsamlingsorganer og vurdere en refusjonsordning som tilbakefører avgiften til selskapene som står for innsamlingen.
- Vurdere tiltak å realisere elektrifiseringsprosjekter på sokkelen.
- Et introduksjonsprogram for bruk av biodrivstoff for å øke volumet i Norge.
- Vurdere virkemidler for å stimulere til vannbåren varme i større bygg.
- I større grad dekke behovet for oppvarming fra andre energikilder enn elektrisitet.
- Endringer i sluttbehandlingsavgiften på avfall må ivareta klimahensyn.
- Gi kommunene et bedre virkemiddelapparat for lokale klimatiltak.
