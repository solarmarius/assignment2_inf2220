
05.05.03
Arbeiderpartiet
Arbeiderpartiet ønsker et tryggere hundehold
-Arbeiderpartiet deler regjeringens intensjon med ny hundelov, men med våre forslag til endringer blir loven mer effektiv, og lettere og håndheve. Vi ivaretar tryggheten for alle parter og fremmer en bedre hundelov, sier Arbeiderpartiets Knut Storberget som er saksordfører for hundeloven i Stortinget.
Arbeiderpartiet fremmer viktige endringer i den nye hundeloven:
- Klarere og bedre regler for avlivning:
Vi trenger strengere regler for hvem som kan avlive hunder, og høyere terskel for når avlivning skal skje. Vi gjør kriteriene for nødverge mer forståelig. Våre forslag til endringer sikrer folks nødverge, samtidig som vi vil unngå unødvendig bruk av avlivning, sier Storberget.
- Strengere straffer for uakseptabelt hundehold:
Vi vil øke strafferammen fra 3 til 6 måneders fengsel for uakseptabelt hundehold. Det må reageres på hundeeiere som bryter loven og setter andre i fare med et uansvarlig hundehold. I tillegg støtter vi regler som gjør det enklere å frata hundeholdere som klart opptrer uansvarlig retten til å holde hund.
- Vi ønsker ikke å utvide raseforbudet i lov:
Departementet skal kunne forby raser ved forskrift som i dag. Vi ønsker ikke at loven skal gjelde navngitte raser. Med vårt forslag vil ikke rasene Amerikansk Staffordshireterrier og Staffordshire bullterrier forbys. Vi ønsker ikke forbud mot hele raser da det er større variasjon innenfor de enkelte rasene enn mellom de ulike rasene. Argumentene for å forby disse to rasene er for svakt dokumentert.
- Skjerpet mulighet til bruk av båndtvang:
Båndtvang skal kun brukes der det er nødvendig. Kommunene må selv få bruke skjønn når det gjelder båndtvang, men vi vil samtidig generelt stramme inn på bruken av den. Vi skal ivareta både hundeeiers mulighet til å på områder gå tur med løs hund, samtidig som vi ivaretar tryggheten til omgivelsene.
Arbeiderpartiet hilser velkommen den nye hundeloven, som er en oppfølging av forslaget Ap fremmet i 1997 om likebehandling av hunder som angriper bufe og barn. Med hundeloven vil reglene som vedrører hundehold samles i en egen oversiktlig lov, noe som vil gjøre det lettere å orientere seg om plikter og rettigheter.
3-400 000 hunder utgjør en viktig del av 250 000 norske husstanders liv. Mesteparten av det norske hundeholdet er utelukkende positivt, men det finnes unntak vi må ta tak i. Får vi flertall for våre endringer tilrettelegger vi for et tryggere, bedre og mer positivt hundehold " sier Storberget.
