
Vedtatt på Venstres landsmøte 27/3-04
Venstre
Pressemelding fra Venstres landsmøte 26.-28. mars 2004 på Hamar
Venstre ønsker sterkere lokalpolitisk styring av helseforetakene
Avgjørelser om hvordan helsetjenestene skal utformes og lokaliseres blir i dag i for stor grad fattet av administrasjonen i helseforetakene. Et levende demokrati fordrer derimot en tettest mulig kopling mellom innbyggerne og der beslutningene tas. Når beslutninger flyttes fra folkevalgte fora til lukkede styrerom, blir borgernes mulighet for innflytelse forringet. Det er et demokratiproblem.
Sykehus har en viktig funksjon i å representere trygghet og forutsigbarhet. I en sårbar fase i livet må disse verdiene ligge til grunn når behandling skal gis. Det økende fokuset på sykehus som juridisk og økonomisk enhet må utvides til også å ivareta de mellommenneskelige aspektene. Dette kan best ivaretas gjennom økt innflytelse og deltakelse fra den jevne borger.
Venstres landsmøte ønsker derfor en sterkere lokal, folkevalgt styring i driften av helseforetakene, også av hensyn til ombudsrollen. Venstres landsmøte ber Regjeringen foreta en evaluering av styringen av helseforetakene med vekt på å styrke den lokale politiske innflytelsen.
