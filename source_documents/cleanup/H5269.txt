
Fredag 2. november
Valgerd Svarstad Haugland:
Aukar kampen mot fattigdom
-Stønadsordningane i Noreg må vera på eit verdig nivå. Samarbeidsregjeringa vil derfor heva dei retningsgjevande satsane for sosialhjelpa. Vi vil og halda kontantstøtta utanfor berekningsgrunnlaget for sosialhjelp. Dette vil vera ein del av ein heilskapleg tiltaksplan mot fattigdom som samarbeidsregjeringa vil leggja fram. Vi skal nå dei som treng det mest, sa KrF sin partileiar da ho i dag tala til Kristeleg Folkeparti sitt landsstyre.
-Vi vil leggja fram eit statsbudsjett som er betre for dei med dei lågaste inntektene, enn det opplegget Ap presenterte. Også dei fattige i Noreg skal merka regjeringsskiftet, sa partileiaren.
-Arbeidarpartiet foreslo for kommunane satsar for sosialhjelp som var så låge at åleineforsørgjarar i Oslo ville tapa mange tusen kroner i året dersom regjeringa sitt opplegg skulle fylgjast. Dei meiner også det er uproblematisk at rike foreldre skal få heile kontantstøtta, medan mottakarar av sosialhjelp får redusert støtte. I tillegg la dei fram eit statsbudsjettet der dei med dei aller lågaste inntektene, har fått auka skatt, sa ho til KrF sitt landsstyre.
-KrF har alltid sloss for dei fattigaste. Det har vi gjort i Stortinget. Det har vi gjort i regjering. Kamp for dei fattige går gjennom heile KrF si historie. Det er også oppgåva vår framover. Den kampen skal vi ikkje svikta. Det inneber også kamp for dei fattige i Noreg. Vi kan ikkje omtala fattigdomsproblemet i Noreg som lite. Det er stort for dei som opplever det. Det er vondt for dei vaksne, og det er vondt for dei borna som blir ramma, sa Svarstad Haugland.
