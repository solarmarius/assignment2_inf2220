
13.06.03
Finanspolitisk talskvinne Hill-Marta Solberg
Innstillingen om revidert budsjett: - Bedre, men ikke nok mot ledigheten
- Jeg er glad for at Arbeiderpartiet har fått støtte for mange av våre viktige forslag for å styrke næringslivet og sikre arbeidsplasser. Jeg er også svært glad for at pensjonistene og de uføretrygde nå får det de er lovet. Men jeg er skuffet over at vi ikke fikk støtte for vårt krav om 3000 nye tiltaksplasser. Vi fikk heller ikke flertall for å rette opp de urimelige kuttene i dagpengeordningen. Fremdeles vil det være svært vanskelig å være arbeidsledig, sier Hill-Marta Solberg.
Hun viser til at Arbeiderpartiet lenge har advart regjeringen mot den utviklingen som nå er på arbeidsmarkedet, med stigende ledighetstall måned for måned.
- Vår kritikk av regjeringens passive næringspolitikk har vist seg å være berettiget. Derfor foreslo vi en tiltakspakke for å forhindre den økende ledigheten og for å styrke konkurranseutsatt næringsliv på vel 1,2 milliarder kroner. Vi er glade for at vi fikk støtte for mange av våre forslag, blant annet:
- 35 millioner til forsknings- og utviklingskontrakter, slik at SND ikke må avvise gode prosjekter som kan føre kompetanseoppbygging og økt lønnsomhet i bedriftene i framtiden
- 60 millioner kroner til SNDs landsdekkende innovasjonsordning til blant annet kommersialisering av forskningsresultater, støtte til nyetablerere, et nytt prosjekt for næringsrettet design og et nytt prosjekt for kulturbasert næringsutvikling
- støtte til bygging av flere nye riksveiferger, blant annet gassferger. Dette vil sikre at fergeflåten ikke blir stadig eldre og gi oppdrag til skipsverft som i dag mangler kontrakter.
- 40 millioner kroner i støtte til SNDs program for nyskaping, omstilling og kapasitetstilpasning i fiskerinæringen og marint innovasjonsprogram, for blant annet å videreføre satsingen på oppdrett av skjell, kveite, steinbit og torsk.
- 65 millioner kroner i tapsfond til risikolån i fiskerinæringen
- 120 millioner kroner til en nettolønnsordning for offshorefartøyene i NOR.
- 10 millioner kroner til internasjonal markedsføring av Norge som reisemål
- 50 millioner kroner til rassikring
- 70 millioner kroner til framskynding prioriterte universitets- og høyskolebygg: Høyskolen i Østfold (20 mill), Høyskolen i Stavanger (16 mill), Høyskolen i Nesna (5 mill), Norges Musikkhøyskole (12 mill), Høyskolen i Bodø (12 mill) og Studentsenteret i Bergen (5 mill).
- åpning ipermitterigensloven for at utsatte bransjer kan permittere ansatte lengre enn 26 uker.
- kapitalen i Forskningsfondet økes med 1. milliard kroner.
Mer kunne vært gjort
Solberg understreker at mer kunne vært gjort for å møte den økende ledighetsproblematikken.
- Jeg er svært skuffet over at vi ikke fikk flertall for vårt krav om 3000 nye tiltaksplasser. De urimelige kuttene i dagpengeordningen ble heller ikke reversert. Jeg er også skuffet over at det ikke ble flertall for å utvide utlånsrammene for Husbanken med to milliarder kroner, slik vi foreslo. Vi fikk heller ikke støtte for å utnytte gassen vår bedre, ved å opprette et investeringsselskap for gassinfrastruktur.
Pensjonistene
- At pensjonistene skulle få det de var lovet, har også vært en viktig sak for Arbeiderpartiet i budsjettarbeidet. Det fremdeles helt uforståelig at regjeringen ikke fulgte opp dette i sitt forslag til revidert budsjett, men nå er dette på plass, og det er gledelig. Regjeringen tapte også sitt forsøk på omkamp når det gjelder bostøtten. Det er gledelig at dette fikk flertall. Jeg er også skuffet over at vi ikke fikk flertall for 50 millioner kroner til skolefritidsordningen, sier Solberg.
