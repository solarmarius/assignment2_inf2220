
Dato: 14.05.04
Stortingsrepresentant Øyvind Vaksdal (FrP)
- Stortingets energipolitikk uten realisme
Stortingsrepresentant Øyvind Vaksdal (FrP) er skuffet over Stortingets passive energipolitikk. - Stortinget har ikke lært av energisituasjonen i året som gikk, og klarer ikke tenke nye tanker, sier Vaksdal i en kommentar Energi- og miljøkomiteens innstilling om Forsyningssikkerheten.
- Stortinget evner ikke å ta realitetene om energibehovet innover seg. De øvrige partiene repeterer gamle drømmer om dyre tiltak innen fornybar energi, energisparing og CO2-håndtering på gasskraftverk. Noble tanker, men flertallet unnlater bevist å tenke på kostnadene ved sine "fremtidsvisjoner". Energiforbrukerne vil bli hjelpeløse offer når de får regningen for handlingslammelsen, konstaterer Vaksdal.
Vaksdal mener man helt har mistet følelsen for dimensjoner og tidshorisonter.
- Man løser ikke dagens behov for energi ved å drømme om at det i fremtiden vil kunne utvikles teknologier som kan dekke dagens behov. Tiltakene på kort sikt er marginale i forhold til behovet. Stortingets innstilling gir dessverre ikke de nødvendige avklaringer som kraftintensiv industri trenger for fortsatt ville investere i Norge i dag, sier Vaksdal, og kan bare beklage over for alle med tilknytning til kraftkrevende industri.
Fremskrittspartiet har det siste året fremmet over 30 relevante energiforslag, i tillegg blir en rekke forslag tatt opp i innstillingen, uten at et eneste får støtte.
- En realistisk energipolitikk er dessverre for tiden ikke politisk korrekt, og derfor står FrP alene. Vi har foreslått tiltak for økt produksjon som vil gi både bedre forsyningssikkerhet og lavere priser. Med Stortingsflertallets energipolitikk ser det dessverre ut til at vi fortsatt må håpe på kraftige regnskyll eller belage oss på å importere atom- og kullkraft fra våre naboland, avslutte Vaksdal
