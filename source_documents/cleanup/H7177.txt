
10.06.03
Stortingsrepresentant Knut Storberget (A)
- Barnepornografi ut av pornografibestemmelsene
Det er gledelig at FNs barnekonvensjon endelig blir innlemmet i Norsk lov etter at Stortinget nå har sagt ja til dette. Festtaler og enstemmighet må likevel ikke få oss til å glemme at for verdens barn er det meste ugjort; det er nå i dag det kan gis en ny start.
Konvensjonen styrker barns rett til å bli hørt i saker som angår dem. Barns mening skal tillegges vekt. Det er et tankekors at konvensjonen innlemmes så sent. Barn er på mange måter verdens svakeste gruppe. Som gruppe krever de ingenting. De er fullt og helt avhengige av voksnes handlinger. Vi er mange som håper at verden skal innfri løftene til barna. Barn må settes tydeligere på agendaen. I tenking om markedstilpasning og globalisering er "barns beste" standarden et fremmedord. Vi er på et felt vi ikke kan måle i noen valuta. Høyres nye slagord "Mer igjen for pengene" passer utrolig dårlig.
Når nå barnekonvensjonen innlemmes i norsk lov er dette menneskerettighetsdokumentet ratifisert av de fleste land i verden, og gir barn rett på skole, helse, liv og beskyttelse.
Å sikre rettigheter, helse og utvikling til verdens barn er nøkkelen til bærekraftig utvikling i et land. Det er også nøkkelen til fred og sikkerhet i verden.
Konvensjonen tar for seg en rekke viktige rettigheter og vern. Deriblant bestemmelsene om barnepornografi. Barnepornografi er et alvorlig samfunnsproblem, og må betegnes som forferdelige overgrep mot barna som rammes av denne industrien. Barnepornografi vil alltid være et produkt av overgrep mot barn, og befatning med barnepornografi er en utnyttelse. Etterspørselen etter slikt materiale opprettholder et marked der barn blir utsatt for nye og vedvarende overgrep, og er noe som det må slås hardt ned på.
Hittil har forbudet mot besittelse av barnepornografi vært regulert i den alminnelige pornografibestemmelsen, som er ment å skulle beskytte samfunnet mot umoralske, ubehagelige og støtende handlinger. Arbeiderpartiet er sterk i sitt syn på at et forbud mot barnepornografi først og fremst skal beskytte barna mot seksuelle overgrep.
For å styrke barns rettigheter og vern mot seksuelle overgrep og utnytting har Arbeiderpartiet fått gjennomslag for å løfte ut forbudet mot befatning av barnepornografi ut av den alminnelige pornografibestemmelsen. Vi imøteser Regjeringens forslag til lovtekst. Ved å få en egen bestemmelse i straffeloven om barnepornografi vil vi tydeliggjøre at all form for befatning med barneporno er forbudt, og belagt med straff. Det er med andre ord mer enn en pornografisk forbrytelse som krever straffebud som tilkjennegir overgrepet.
Vi tydeliggjør at forbudet mot barnepornografi først og fremst skal beskytte barna mot seksuelle overgrep. En slik bestemmelse hører derfor ikke hjemme i en bestemmelse som bare er ment å beskytte samfunnet. Ved å løfte ut bestemmelsen om barnepornografi vil vi også gjennom kriminalstatistikken få frem hvor mange lovbrudd som begås på dette området.
Ved at barnekonvensjonen nå innlemmes med de endringer Ap har foreslått, styrker vi barns rettigheter på en rekke andre områder. Vi tar nå grep og tydeliggjør barnepornoen som uakseptabelt overgrep. Barneporno er ikke pornografi i vanlig forstand. Det dreier seg utelukkende om overgrep mot barn. Utelukkende. Det er malplassert at det har vært plassert i samme bås som pornografisk materiale generelt.
Jeg finner det derfor påkrevet å minne om barns generelle tilstand verden over.
Internasjonalt mangler barn mye:
-Til sammen 14 millioner barn under 15 år har mistet en eller begge foreldre i aids epidemien.
-Hver dag dør 4000 barn som følge av sult. 150 millioner barn verden over er underernært
-2 millioner barn har de siste 10 åra blitt drept som følge av krig, 6 millioner barn har blitt skadd som følge av krig
-Rundt 180 millioner barn i alderen 5- 17 år blir holdt i den groveste formen for barnearbeid.
-Hvert år blir 1.2 millioner barn utsatt for trafficking
-Hver dag dør tusener av barn som følge av elementære sykdommer norske barn ved en selvfølge er skånet for.
Verden har en miljøbevegelse og en kvinnebevegelse. Nå er det barnebevegelsens tur!
Arbeid med barnekonvensjon her hjemme bør også nå gjøres til et arbeid som gjør konvensjonen kjent, og at bestemmelsene blir brukt.
Arbeiderpartiet imøteser den behandling utlendingslovgivningen vil få fremover særlig med henblikk på barna. Det er grunn til allerede i dag å reise spørsmål om bl.a. barn av flyktninger blir tilstrekkelig ivaretatt, særlig i familiegjenforeningssakene, og om barn av utviste flyktninger får sine interesser tatt godt nok tatt vare på. Her hjelper det lite med å bli hørt - når resultatet kan være total atskillelse over svært lang tid. I en tid hvor vi kappes om å være mest resolutte og strengest mulig i kriminalpolitikken, glemmer de fleste av oss at barna blir stående alene tilbake. Dette har Norge en plikt å gå inn i og rydde opp i.
Vi må ikke glemme at barna er det viktigste vi har, og i den forbindelse er det på høy tid at vi i dag innlemmer denne konvensjonen i norsk lov. Den må ikke bli ei hvilepute. Vi er ikke ferdig med jobben; det er nå det hele starter.
