
Tirsdag 28. august
Valgerd Svarstad Haugland:
-Gratis barnetilsyn ved norskopplæring
-Mødre som går på norskopplæring må få gratis barnetilsyn mens undervisningen pågår. Kontantstøtten skal ikke reduseres for disse. Norskopplæring er en nøkkel til integrering for både kvinner og barn. Derfor prioriterer KrF dette, uten at det går ut over valgfriheten, sier Valgerd Svarstad Haugland.
-KrF er opptatt av å forbedre kontantstøtteordningen, ellers ville det vært bortkastet med et så omfattende evalueringsarbeid. Samtidig vil vi legge bedre til rette for norskopplæring for kvinner. Vi har sett at en del kvinner har trukket seg fra viktig norskopplæring, trolig på grunn av trekk i kontantstøtten. Dette tar KrF nå initiativ til å endre på, sier Valgerd Svarstad Haugland.
-Det er en generell tendens til at dagens foreldre vil passe de minste barna selv. Det gjelder både foreldre med norsk og annen etnisk bakgrunn. Det er viktig at valgfriheten er reell også for foreldre med etnisk minoritetsbakgrunn. Eldre søsken av kontantstøttebarn er kun i svært liten grad trukket ut av barnehagen som et resultat av kontantstøtten, og det er meget positivt. Det betyr at barn fra tre år og opp mot skolestart i stor grad har et barnehagetilbud, med de positive konsekvenser det har for bl.a. språkutvikling, sier KrFs partileder.
