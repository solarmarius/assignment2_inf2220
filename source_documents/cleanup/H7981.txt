
11.11.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
- Ekstra milliard til sykehusene
Arbeiderpartiet foreslår å gi en ekstra milliard til helseforetakene for å redde dem ut av den økonomiske krisen. Ap vil også utsette fristen som helseforetakene har fått til å komme i økonomisk balanse, til 2005.
- Målet må være å sikre hele befolkningen et trygt og godt sykehustilbud. Skal vi lykkes med å kutte ned ventelistene, øke pasientbehandlingen og sikre et godt helsetilbud over hele landet, er vi nødt til å sørge for en forsvarlig finansiering av sykehusdriften. Derfor foreslår Arbeiderpartiet helt konkret å øke driftsbudsjettet for sykehusene i Norge med én milliard kroner ekstra i neste års statsbudsjett. Samtidig vil vi utsette kravet som stilles om at driften skal være i balanse innen 2004, med ett år, sier Bjarne Håkon Hanssen.
Hanssen har tro på at det skal være mulig å få dette igjennom, siden alle opposisjonspartiene på Stortinget har sagt at det trengs mer penger til sykehusene.
- Dermed er det sånn at uansett hvor regjeringen snur seg for å få en budsjettavtale, så er inngangsbilletten mer til sykehusene, sier Bjarne Håkon Hanssen.
