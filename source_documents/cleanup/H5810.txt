
30/4-02
Venstres stortingsgruppe
Farlige for distriktene, mener May Britt Vihovde (V):
- Enoksen og Schjøtt-Pedersen er distriktsfiender nr. 1 og 2
- Distrikts-Norge er ikke tjent med at distriktspolitikken gjøres til et partipolitisk markeringsarena for reaksjonære politikere. Odd Roger Enoksen og Karl Eirik Schjøtt- Pedersen gjør distriktene en bjørnetjeneste med sine overdrivelser og svartmalinger.
Dette sier stortingsrepresentant May Britt Vihovde, Venstre, som er mektig provosert av disse to, som hun mener er mer opptatt av desperat partimarkering enn av distriktenes reelle utfordringer. Hun er heller ikke imponert over enkelte av de andre distriktspolitiske museumsvoktere som mediene trekker fram i debatten i forbindelse med kommunalministerens distriktspolitiske redegjørelse idag. ­ Det er et debattnivå som er ikke bringer noe positivt for distriktene, snarere tvert imot, mener Vihovde.
- Regjeringen er ærlig i sin beskrivelse av utviklingen og utfordringene. Både Enoksen og Schjøtt-Pedersen har vært statsråder, og de har heller ikke greid å stanse folk fra å flytte dit de vil eller å få kvinner i distriktenes til å føde flere barn. Distriktspolitikk må som all annen politikk ta utgangspunkt i virkeligheten. I stedet for å bruke alle krefter på å kjempe mot vindmøller, må virkemidlene settes inn konstruktivt.
- Det gjør regjeringen, og kommunalministeren har levert en grundig og offensiv distriktspolitisk redegjørelse. Satsingen på næringsutvikling, bedre kommuneøkonomi, småsamfunnsutvikling og regional utvikling er offensiv, positiv og nødvendig. Her er store muligheter for mennesker og lokalsamfunn som har tro på seg sjøl og framtida, sier Vihovde.
Hun mener Ap og Sp bygger opp under sutresamfunnet med sin unyanserte og overdrevne kritikk, basert på myten om at alt skal være som det var for 20 år siden. - Virkeligheten har for lengst passert disse to partiene, og det er farlig for distriktene å tro på dem, sier Vihovde.
