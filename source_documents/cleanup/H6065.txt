
Oslo 3. juli 2002
Rød Valgallianse
Mappeinnsyn - RV krever beklagelse og billighetserstatning
- Mappeinnsynet begynner å bli parodisk. Her blir de fleste av oss som er ulovlig overvåket og registrert avspist med enkeltnotater, mens overvåkerne går fri. Det er opplagt at den omfattende overvåkingen som avdekkes gjennom mappeinnsynene nå må føre til en ny gjennomgang av Innsynsloven. Det er Chris Hartmann, nestleder i Rød Valgallianse, som sier dette i en kommentar til den situasjonen som nå er rundt mappeinnsynet.
RV stiller disse kravene:
- offentlig beklagelse fra regjeringen overfor de ulovlig overvåkede
- taket på erstatningene for overvåkingen må løftes og det bør etableres en ordning med billighetserstatning, dette vil være en innrømmelse fra myndighetene sin side
- innsynsloven må gjøres permanent og endres slik at ulovlig overvåking
straffes
Hartmann mener at viss vi nå ser på de erstatningene som utbetales så er de som et lite klapp på skulderen til noen få, de fleste som er rammet av ulovlig overvåking får ikke erstatning. Mens de som stod for den ulovlige overvåkingen går fri. Er dette riktig? spør hun.
- Det er et godt rettsprinsipp at offer skal få oppreisning og overgriperen straffes. Slik det er nå blir ikke overgriperen straffet og "oppreisningen" er i form av innsyn - dvs en bekreftelse på at du er ulovlig overvåket. Dette må det bli en endring på, mener Chris Hartmann.
Dette er saken:
Det er Organisasjonen for politisk overvåkede, OPO, som nå på nytt har satt søkelyset på svakheten i loven. OPO har overfor justisminister Odd Einar Dørum krevd at det kommer en offentlig beklagelse, mens justisministeren på sin side vil beklage overfor hver enkelt.
Videre har Innsynsutvalget nå avsluttet behandlingen av en rekke saker før de tar sommerferie. En oppsummering avisa Klassekampen har gjort viser at av de 1780 ferdigbehandlede søknadene er bare 657 personer gitt innsyn. Dette behøver ikke bety at de som søker ikke er registrert, det kan bety at innsyn ikke er gitt pga lovens begrensinger. Bare 74 personer har fått innvilget erstatning, til sammen utgjør det 2.6 millioner kroner. Bare 3 personer har fått tilkjent det høyeste erstatningsbeløpet på kr 100.000.
