
13. mai 2005
Venstres stortingsgruppe
Kommuneøkonomi på rett vei
- Kommunene får et nytt løft neste år, med ca to milliarder *) i nye, frie inntekter pluss øremerket satsing på psykiatri, barnehager og skoler. Veksten fra denne regjeringen er den største siden sentrumspartiene tvang Arbeiderpartiet til et ekstra løft i 1997. Det sier May Britt Vihovde, Venstres medlem i Stortingets finanskomité.
- Arbeiderpartiets og Senterpartiets svartmaling av regjeringens kommunepolitikk tilbakevises systematisk når tallene fra denne regjeringen sammenlignes med deres egne perioder med ansvar i kommunal- og finansdepartementene. Ikke minst tapte kommunene på at øremerkede tilskudd ikke ble prisjustert i disse årene (ca 3 mrd tapt).
Det dårligste året i inneværende periode var 2002, og da tok regjeringen over Stoltenberg-regjeringens forslag før den gikk av høsten 2001. I 2003 gjorde skattesvikt situasjonen vanskelig, mens veksten i 2004 og 2005 har vært rekordhøy. Fortsatt er det mange kommuner som sliter, men det er interessant når nøytrale forskere fastslår at dårlig effektivitet i kommunene er proporsjonal med sosialistandelen i kommunestyret.
Fortsatt er det etterslep av mange års ubalanse i kommuneøkonomien, men regjeringen har tatt igjen det meste gjennom en sunn økonomisk politikk for landet og en gradvis styrking av overføringene til kommunene, sier Vihovde.
*) I propen opererer regjeringen med intervallet 1,3 - 2,3 mrd i frie inntekter. Tallet vil ligge nærmere det siste, særlig hvis ikke opposisjonen fremmer nye, øremerkede tiltak som spiser av kommunenes handlingsrom.
