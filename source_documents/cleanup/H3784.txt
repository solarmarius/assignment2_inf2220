
30.1.97
Inga Kvalbukt,
TRYGGHET I MEDISINOMSETNINGEN
Vi må fortsatt ha ei styring med apotekdriften, slik at vi sikrer bruken over heile landet tilgjengelighet av medisiner til lik pris.
Det viktigste i debatten om legemiddelomsetningen er brukerens interesser. Med for ensidig fokusering på konkurranse og effektivitet, er det fare for at de økonomiske hensyn kommer foran pasienthensyn. Også på dette området er det viktig å sette pasienten i sentrum.
Apotekene har en viktig informasjonsrolle. Den må styrkes. Medisiner er ikke dagligvarer. Legemidler i vanlige dagligvarebutikker gir et signal om at medikamentet er ufarlig.
15 % av alle sykehusinnleggelser i medisinske avdelinger skyldes bivirkninger eller feil bruk av medisiner. Det er derfor viktig at legemidler omsettes på en måte som gjør det mulig å nå brukeren med vegleding. Av denne grunn går også Senterpartiet mot postordresalg av medisiner. Dette vil være en uforsvarlig omsetningsform, som også kan true systemet med landsdekkende apotek. Det er nødvendig med mulighet til enklere etablering av nye apotek, for å oppnå bedre dekning. Systemet med medisinutsalg på små steder kan med fordel videreutvikles.
