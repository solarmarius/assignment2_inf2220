
Dato 13.mars 2006
Høyres Stortingsgruppe
Utsettelsen av MinSide: Fornyingsministeren må svare i Stortinget
Høyres IT-politiske talsmann, Trond Helleland, er skuffet over at Regjeringen og fornyingsminister Heidi Grande Røys nok en gang utsetter MinSide, det elektroniske servicekontoret på internett.
-To utsettelser viser en urovekkende tafatthet i IT-politikken. Jeg vil nå be om at statsråden svarer for fremdriften i dette viktige prosjektet i Stortinget, sier Helleland.
IT-politikk i krabbegir
Helleland er uforstående til at fornyingsministeren to ganger har utsatt et prosjekt, som var i rute da sentrum-Høyre regjeringen gikk av.
- Når MinSide igjen blir utsatt viser det at Regjeringen ikke viderefører den offensive IT-politikken som vår regjering og tidligere Moderniseringsminister Morten A. Meyer sto for. En koordinert og offensiv IT-politikk krever høy oppmerksomhet fra IT-ministeren for å lykkes. Det er det tydelig at Røys ikke har. Regjeringens fører en IT-politikk i krabbegir, uttaler Helleland.
Min Side ville gitt en enklere hverdag og bedre tjenester
-Den forrige regjeringen la stor vekt på å etablere et servicekontor for innbyggerne på internett. MinSide kan gi innbyggerne et felles og oversiktlig nettsted for kontakten med offentlig sektor. Det gjør det mulig for innbyggerne å kommunisere med det offentlige direkte fra sin egen stue i stedet for å stå i kø på et offentlig kontor. Det vil gi bedre service og en enklere hverdag. MinSide vil også gjøre det mulig å overføre ressurser fra administrative rutiner til bedre offentlige tjenester. Det er derfor alvorlig at dette viktige moderniseringsprosjektet nå er utsatt på ubestemt tid, sier Helleland.
