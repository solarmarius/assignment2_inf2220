
01.10.02
Unge Venstre
Sats på luftvegger og fakta!
Unge Venstre ber Stortinget sende det forhastede forslaget til ny røykelov tilbake til regjeringen for ny behandling.
Vi ber også spesielt regjeringen om å gå i en dialog med SINTEF i Trondheim om luftveggen de har utviklet og som tester nå viser at fungerer mer enn tilfredsstillende etter gjeldene lover og regler. En kombinasjon av krav om bruk av slike former for luftventilering og en kraftig skjerping av tilsyn og sanksjoner overfor utesteder er et langt bedre forslag enn regjeringens om et generelt totalforbud uten skjerping av tilsyn og sanksjoner.
Muligheten for incentivordninger for røykfrie utesteder og å påby eksponering av anti-røykekampanjer på utesteder hvor røyking tillates bør også utredes.
Nei til et aggressivt NATO!
Unge Venstre tar avstand fra den aggressive retningen NATO utvikler seg i.
USA ønsker å opprette en stående angrepshær i NATO, som kan rykke ut til konfliktområder over hele verden på kort varsel. Det kan ikke Norge være med på!
Desverre stiller forsvarsminister Kristin Krohn Devold seg positiv til forslaget, til tross for at en slik hær er et klart brudd på den forsvarsdoktrinen som siden NATOs opprettelse har ligget til grunn for Norges deltakelse i alliansen.
Unge Venstre mener at bruk av militær intervensjon for å løse konflikter er et ekstremt virkemiddel, og at bruken av dette virkemiddelet krever en grundig legitimering, med basis i internasjonale demokratiske fora. FN er det eneste organet som i noen grad kan tilfredstille dette kravet.
En aggressiv NATO-hær vil gjøre det lettere å ty til voldelige løsninger på internasjonale konflikter, og vil bidra til å legitimere krig som konfliktløsning. Et slikt NATO vil ikke bidra til økt stabilitet, men tvert i mot være en trussel mot stabiliteten.
Tenk på TH!NK!
El-bilen TH!NK er et viktig miljøprosjekt for fremtiden.
Unge Venstre ser positivt på at de ansatte ønsker å ta over TH!INK MOBILITY og fortsette produksjonen. Vi oppfordrer næringsminister Ansgar Gabrielsen til å vurdere ulike hjelpepakker for selskapet.
Innskudd av egenkapital, ytterligere avgiftslettelser, samt tilskudd til markedsføringskampanjer, forskningsprosjekter og produktutvikling er blant tingene som må vurderes.
Mer penger til kollektivtrafikken nå!
Unge Venstre krever storsatsing på kollektivtrafikken ved dette statsbudsjettet.
Det er spesielt viktig for de store byene at det satses på bedre rutetilbud og hyppigere avganger på bussene. Både miljøhensyn, helsemessige årsaker og plassmangel taler for en slik satsing.
Unge Venstre vil også at det skal bli billigere å ta bussen. Det må ikke bare satses på periodekort, men også enkeltbilletter. Studentrabatten må også utvides til å gjelde studenter over 30 år.
Det er viktig at studentrabatten kommer tilbake på tog. Flere avganger bør være grønne.
Det er viktig at staten gir penger til fylkeskommunen slik at de kan følge opp disse viktige satsingsområdet. Pengene må komme med dette statsbudsjettet!
