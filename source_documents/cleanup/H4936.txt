
30. januar 2001
Astri Aas Hansen
- Voksne som planter skepsisen
- Vi må slutte å gjøre våre barn oppmerksom på hudfarve. På "rare" navn. For ungene ser det ikke! De ser pannebånd der vi ser skjeve øyne. De ser personen, der vi ser navnet. Det er vi voksne som planter skepsisen i våre barn. Som gjør det akseptert nettopp å lage hudfarve til en spesiell "greie", skriver nestleder i kvinnepolitisk styre, Astri Aas-Hansen, i dette brevet til @kvinner tirsdag 30. januar 2001.
Jeg var i bursdag sammen med min datter Nora, da 5 år. Hun spurte meg hvem av jentene som var ungen til Anna Katrine. Jeg skulle til å svare at det var henne som var fra Korea...
Heldigvis kom Nora meg i forkjøpet, og spurte:
- Er det henne med pannebånd, mamma?
Også jeg, da! Tolerante Astri?! Jeg skammet meg. Lenge.
- Mamma, jeg har fått en ny venn!
Sa Sebastian, 7 år, til min venninne Hilde.
De hadde nettopp flyttet til nytt sted, han var ny på skolen, og Hilde hadde naturlig nok vært litt bekymret for at ungene ikke skulle få nye lekekamerater.
- Han heter Rasak, fortsetter Sebastian.
Hilde lurer på hvor han kommer fra.
- Fra Asker, sier Sebastin.
- Men hvor er han fra, spør mamma på nytt.
- Fra den veien som er like ved skolen, til venstre, tror jeg, og så inn til høyre. Huset er i alle fall grått. Eller sort. Sebastian strever litt med å plassere gutten.
- Men hvilket land er han fra, fortsetter Hilde.
- Fra Norge, vel? Sebastian begynner å bli i tvil.
Mamma Hilde skjønner plutselig hva hun holder på med. Tar seg inn like før det er for seint.
- Selvfølgelig er han fra Norge, sier hun. - Asker er jo i Norge.
Ei annen venninne av meg møtte bestevenninnen fra barnehagen, 15 år etter. Hun oppdaget til sin store forskrekkelse at venninnen var farget!
Sent fredag kveld ble en 15 år gammel gutt drept i Oslo. Knivstukket. Det antas at eneste grunnen var at han var mørkhudet. Faren var afrikaner. Dere kjenner alle saken, og er sikkert like fortvilet og føler dere like maktesløse som jeg. Politiet må gjøre noe! Politikerne må gjøre noe!
Vi må gjøre noe!
Vi må slutte å gjøre våre barn oppmerksom på hudfarve. På "rare" navn.
For ungene ser det ikke! De ser pannebånd der vi ser skjeve øyne. De ser personen, der vi ser navnet. Det er vi voksne som planter skepsisen i våre barn. Som gjør det akseptert nettopp å lage hudfarve til en spesiell "greie".
Vi må slutte å komme med såkalt "uskyldige" bemerkninger om mennesker med annen etnisk opprinnelse enn vår egen. Og vi må protestere når andre kommer med sleivete bemerkninger, med morsomheter. Slik vi protesterer mot vold og rasisme, nå i dagene etter drapet på Benjamin. Vi må starte med oss sjøl! For det er jo slik alt begynner: I det små.
Det er vi som må gjøre noe med dette!
