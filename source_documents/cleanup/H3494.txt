
Tirsdag 10. desember 1996
Parlamentarisk leder Kjell Magne Bondevik:
BRUDD MED ARBEIDERPARTIET
Forhandlingene med Arbeiderpartiet ga ikke en helhetsløsning som var god nok til at vi kunne anbefale den overfor vår stortings-gruppe. Derfor ble det brudd i budsjettforhandlingene mellom Arbeiderpartiet og Kristelig Folkeparti i formiddag. Det sier KrFs parlamentariske leder Kjell Magne Bondevik.
-Arbeiderpartiet var ikke villige til å gi nok penger til kommunene, slik at de kan løse sine oppgaver innen eldreomsorgen, helsesektoren og skoleverket. Vi fikk heller ikke det gjennomslaget for kontantstøtten som vi satte som en betingelse for et forlik. Dermed ble det en for dårlig helhetsløsning, sier Bondevik.
-I en situasjon hvor vi særlig må prioritere helse og pleie-trengende eldre og valgfrihet for småbarnsforeldre, er det meningsløst å innføre obligatorisk skole for alle 6-åringer, slik Regjeringen gjør. Dette koster milliarder av kroner, og bør kunne vente. Kristelig Folkeparti har helt siden salderingsproposisjonen ble lagt fram, vært kritisk til Regjeringens holdning til de vedtakene Stortinget har gjort tidligere i høst.
-KrF kunne ikke være med på et budsjettforlik som gir inntrykk av at Stortinget ikke er stort mer enn enn et hørings-organ for Regjeringen, sier Kjell Magne Bondevik.
