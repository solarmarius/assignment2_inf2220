
04.09.2003
ARBEIDERPARTIETS STORTINGSGRUPPE
Arbeiderpartiets leder Jens Stoltenberg
Krever krafttak mot ledigheten
- Nær 102.000 mennesker står nå helt uten jobb. En skremmende grense er dermed passert. Dette er dramatisk, sier Arbeiderpartiets leder Jens Stoltenberg.
- Vi må huske på at dette ikke bare handler om tall i en statistikk. Dette handler om enkeltmennesker som plutselig må klare seg på nesten halvparten av inntekten sin, med alt det innebærer av økonomiske bekymringer, tap av sosiale nettverk og konsekvenser for hele familier.
- Regjeringen må ta ansvaret for den alvorlige situasjonen vi nå befinner oss i. De lukket lenge øynene for utviklingen. Næringsministeren hadde tom verktøykasse, finansministeren mente kontoret hans så dystrere ut enn arbeidsmarkedet, og statsministeren beskyldte oss som prøvde å advare for å svartmale. Nå ser vi hva denne handlingslammelsen har ført til. Det som er tragisk, er at 102.000 mennesker må rammes før alvoret synker inn.
- Arbeiderpartiet mener det er behov for et krafttak mot økende ledighet og for å styrke norsk næringsliv, sier Stoltenberg og legger fram følgende sysselsettingspakke:
1. Vi må styrke innsatsen for å skape nye arbeidsplasser:
- Styrke den næringsrettede forskningen.
- Styrke forsknings- og utviklingsarbeidet i bedriftene.
- Hjelpe fram nye bedrifter bygd på resultater av forskning.
- Støtte de som vil skape ny virksomhet, bl.a. gjennom økte rammer i SND.
2. Vi må sette inn tiltak for å utløse mulighetene til utvikling innen bransjer der vi er gode, og for å hindre nedbygging av konkurranseutsatt næringsliv:
- Utvikle industri bygd på norsk gass. Da må staten bidra til at gassen kan transporteres fram til industrianleggene.
- Tilføre skipsverftene nye oppdrag, bl.a. ved bygging av ferger som vi trenger.
- Styrke reiselivet gjennom økt internasjonal markedsføring.
- Styrke bygge- og anleggsnæringen bl.a. gjennom betydelig flere billige Husbanklån til bygging av boliger og framskynding av offentlige bygg.
- Utvikle norsk fiskerinæring gjennom økt innsats for nyskaping og omstilling i fiskerinæringen.
3. Vi må styrke skoletilbudet og eldreomsorgen i kommunene og samtidig hindre ny ledighet i kommunesektoren.
Vi foreslår 3 milliarder kroner mer til velferdstilbudet i kommunene for 2004 enn Regjeringen la opp til, for å øke bemanningen i omsorgsyrkene og i skolene.
4. Vi må styrke tilbudet til de som er arbeidsledige:
- Opprette flere tiltaksplasser for de som er ledige.
- Gi en garanti om arbeid, utdanning eller tiltaksplass for alle under 25 år.
- Opprette flere lærlingeplasser og trainee-stillinger.
- Gi bedrifter i utsatte bransjer mulighet til å permittere ansatte lenger enn 26 uker, slik at en unngår å måtte si opp ansatte.
- Reversere Fremskrittspartiets og regjeringspartienes svekkelse av arbeidsledighetstrygden. Fremskrittspartiet og regjeringspartiene reduserte trygden med opptil 20.000 kroner for en som går arbeidsledig i ett år. Arbeiderpartiet foreslår at de tidligere reglene blir gjeninnført.
