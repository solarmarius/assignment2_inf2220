
Mandag 23. november 1992
Kåre Gjønnes om kutt i bistandsbudsjettet:
BRYTER MANGEÅRIG SOLIDARITETSALLIANSE
Det store kuttet i bistandsbudsjettet som ligger i regjeringens forslag til statsbudsjett, bør bli et engangstilfelle. Det er imidlertid grunn til å frykte det som vil skje i årene som kommer, nå som Arbeiderpartiet har gitt seg inn på en vei som fra før bare har fotefarene til Fremskrittspartiet og Høyre. Med dette forslaget har har Arbeider-partiet brutt opp en årelang tradisjon med en solidaritetsallianse i Stortinget. Denne alliansen har omfattet alle partiene unntatt FrP, og tidsvis Høyre når dette partiet har vært i oposisjon. Det sa KrFs parlamentariske leder Kåre Gjønnes da Stortinget mandag drøftet Utenriksdepartementets budsjett for 1993.
Kåre Gjønnes avviste argumentet om at Norge selv etter årets kutt fremdeles ligger på uhjelpstoppen, målt i prosent av BNI. Kuttet på 0,7 prosent av BNI betyr i rede penger et kutt i utviklingshjelpen på en halv milliard kroner.
-Når land etter land reduserer sin innsats, er det forholdsvis enkelt å ligge på toppen. Men konsekvensen blir dramatisk for den fattige del av verden, sa Kåre Gjønnes, som på Kristelig Folkepartis vegne ga uttrykk for et oppriktig håp og ønske om at Arbeiderpartiet, i tråd med sine gode tradisjoner, på nytt skulle oppdage at det ikke er kutt i bistandsbudsjettene som gir en bedre verden å leve i.
KrFs parlamentariske leder minnet om at 48 prosent av Afrikas befolkning sør for Sahara lever i absolutt fattigdom, at dødeligheten blant barn under fem år er oppe i 164 pr. ett tusen barn, det tidobbelte av gjennomsnittet i den industrialiserte del av verden, og at nasjonalinntekten pr. innbygger i Norge er nesten ett hundre ganger større enn i Afrikas fattigste land.
-Det er i denne situasjonen Norge og andre vestlige land reduserer sin bistand. Dette kan ikke være en rett nasjonal og internasjonal prioritering, slo Kåre Gjønnes fast, og la til at ut fra dette bilder holder KrF og Senterpartiet fast på at bistanden må opprettholdes på det samme nivå som tidligere, 1,09 prosent av BNI.
Kåre Gjønnes tok også opp om det kan kalles bistandsarbeid å subsidiere norske firmaer som arbeider i uland, slik at de utkonkurrerer landets eget næringsliv.
-Det er i så fall det stikk motsatte av bistand, slo Kåre Gjønnes fast, som avsluttet med å beskrive regjeringens nye linje i bistandspolitikken som et veiskille, og et veiskille som KrF beklaget sterkt.
