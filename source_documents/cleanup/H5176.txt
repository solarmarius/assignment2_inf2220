
26.09.2001
Mer idrettsmidler til hverdagssliterne
Regjeringen ønsker en gjennomgang av den statlige finansieringen av idretten. Målet er sterkere fokus på de tusener av frivillige som i dag bærer norsk idrett. Mer av idrettsmidlene skal kanaliseres ut i de lokale lag og foreninger. - En gjennomsnittskveld i Norge er omlag 30 000 voksne, helt frivillig og uten lønn, med på å gi et tilbud til 300 000 barn og unge, sa statssekretær Roger Ingebrigtsen da han åpnet Statens idrettskonferanse i Tromsø tirsdag.
Regjeringen ønsker en gjennomgang av den statlige finansieringen av idretten. Målet er sterkere fokus på de tusener av frivillige som i dag bærer norsk idrett. Mer av idrettsmidlene skal kanaliseres ut i de lokale lag og foreninger, går det fram av en pressemelding 25. september 2001.
- En gjennomsnittskveld i Norge er omlag 30 000 voksne, helt frivillig og uten lønn, med på å gi et tilbud til 300 000 barn og unge, sa statssekretær Roger Ingebrigtsen da han åpnet Statens idrettskonferanse i Tromsø tirsdag.
- Vi må sikre en basisfinansiering av dette lokale arbeidet. Foreldre og frivillige må få bruke mer tid på ungene og mindre tid på loddsalg og pengeinnsamling. Klarer vi ikke det, tror jeg vi vil miste denne voksenressursen. Da mister vi store deler av norsk idrett.
Utvalget som vil bli opprettet i statsråd 5. oktober, vil bli bedt om å gå gjennom finansieringen av norsk idrett, med vekt på det statlige bidraget:
· Hvordan sikre idrettsanlegg til alle - og ikke anlegg forbeholdt kun betalingssterke?
· Hvordan vri mer av inntektene over til det lokale nivå?
· Hva skal til for å forsterke den frivillige innsatsen?
· Forholdet mellom topp- og breddeidrett
Siden 1948 har staten overført 18 milliarder kroner til norsk idrett. Pengene er blant annet brukt til å bygge 40 000 anlegg.
Utvalget som opprettes, må gå gjennom alle sider av den statlige medfinansieringen, også midlene som kommer fra Norsk Tipping (tippenøkkelen). I dag deles overskuddet mellom tre formål: Idrett, forskning og kultur. Regjeringen vil ikke foreslå konkrete endringer i tippenøkkelen nå, men vil be utvalget vurdere også dette spørsmålet.
