
10.11.2005
Senterpartiet
Senterpartiet åpner ungdomsklubber!
Den rød-grønne regjeringa har lagt fram et budsjett med satsning på distriktene.
Med 5,7 milliarder i frie midler til kommunene, kan ungdom igjen bli prioritert i de kommunale budsjettene. -De nye milliardene betyr gjenåpning av ungdomsklubber og bedre innklima i klasserommene, i tillegg til at bestemor får den hjelpa hun trenger på sjukeheimen, sier fungerende leder i Senterungdommen, Karoline Bjerkeset.
Det er godt at kommunene har rom til sjøl å velge hva som skal prioriteres i lokalsamfunna.
Bjerkeset peker også på utfordringer når det gjelder budsjettet. -Vi har tatt et langt steg når det gjelder kommuneøkonomien, men dette må følges opp i budsjettene framover.
Bjerkeset framhever også satsningen på næringsutvikling i distriktene. Med 100 millioner til kommunale næringsfond, økte bevilgninger til utvikling på regionalt plan og 10 millioner som tilskudd til Ungt Entreprenørskap viser dette at den nye flertallsregjeringa satser på ungdom som vil skape seg egne jobber i distriktene. Det er også en spesiell satsning på kvinner og næringsutvikling, noe som er positivt fordi kvinner er de som oftest forlater bygda.
Hun mener det vises tydelig at Senterpartiet sitter i regjering, og at moderpartiet har fått bra gjennomslag for viktige saker. Vi viser at det går an å skape nytt liv i hele landet, og at det går an å endre og snu utviklinga.
I tillegg har også den frivillige ungdomsaktiviteten igjen fått plass i budsjettet.
Frifondsmidlene er tatt inn igjen i budsjettet etter at BondevikII-regjeringa fjernet støtten til lokal ungdomsaktivitet.
-Vi hadde likevel ønsket oss mer til frivillig ungdomsaktivitet fordi dette er med på å engasjere og aktivisere ungdom som ikke har lyst til å spille fotball eller i korps, sier Bjerkeset.
