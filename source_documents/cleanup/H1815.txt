
Søndag 5. juli 1992
Parlamentarisk leder Kåre Gjønnes (KrF) i Halden:
HAR KR.F. VÆRT FOR GRUNDIGE I EØS-SAKEN?
Man fristes iblant til å spørre om Kristelig Folkeparti har vært for grundige i sin behandling av EØS-saken. Kanskje vi hadde stått oss på å gjøre som andre: Ha konklusjonene klare lenge før avtalen var ferdigforhandlet. I stedet har vi altså valgt en grundig og seriøs tilnærmingsmåte. Det sa Kristelig Folkepartis parlamentariske leder Kåre Gjønnes i Halden søndag.
-Jeg er enig med dem som sier at EØS er en stor og viktig sak for Norge, men jeg har ikke oppfattet den som noen "hjertesak" for Kristelig Folkeparti. Det gjør imidlertid en del av velgerne våre. Likevel virker det inkonsekvent når noen av dem av den grunn sier de vil støtte andre partier, som ikke står for noen av de tradisjonelle hjertesakene til KrF, sa Kåre Gjønnes under foredraget sitt i Halden.
-Jeg kan nevne ett eksempel: Den tidligere redaktøren i Dagen, Arthur Berg, er en mann som i mange år har stått på barrikadene i abortsaken. Nylig gikk han ut og anbefalte at kristne heller skulle stemme Senterpartiet enn KrF. Men Senterpartiets foreløbig siste bidrag til abortkampen var at bare en av partiets 11 stortingsrepresentanter støttet et forslag KrF hadde lagt fram til vern om det ufødte liv. Jeg synes slikt er inkonsekvent, sa Kåre Gjønnes i Halden.
