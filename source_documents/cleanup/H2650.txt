
Fredag 30. september 1994
Valgerd Svarstad Haugland (KrF) i Stortingets EU-debatt:
VELFERD OG ØKONOMI HØRER SAMMEN
-Velferdspolitikken kan ikke isoleres fra den økonomiske politikken. Derfor er det bekymringsfullt at man på ja-sida prøver på dette ved å akseptere at dersom Norge blir med i EU skal den økonomiske politikken utformes på unionsnivå i Brüssel, mens velferdsordningene skal utformes i det enkelte medlemsland. En EU-tilpasset økonomisk politikk i Norge er nødt til å få konsekvenser for velferdsordningene. Det sa stortingsrepresentant Valgerd Svarstad Haugland (KrF, Akerhus) i sitt innlegg under Stortingets EU-debatt fredag. Svarstad Haugland er Kristelig Folkepartis sosialpolitiske talskvinne og nestleder i partiet.
Svarstad Haugland viste til at EU-motstanden er særlig sterk blant kvinner, og sa at kvinner vil bli spesielt hardt rammet dersom Norge blir medlem av EU, på samme måte som det er kvinnene som bærer mange av byrdene ved de velferdskonsekvenser den økonomiske politikken i EU får.
-Det maner til ettertanke når EU selv i sin nyeste sosialstatistikk rapporterer om 53 millioner fattige, og at arbeidsløshetstallene holder seg på et høyt nivå. I alle de 22 årene som er gått siden det norske nei i 1972, har Norge hatt lavere arbeidsledighet enn EU-landene, sa Valgerd Svarstad Haugland.
KrF-representanten viste til at mens den skandinaviske velferdsmodellen bygger på et univeralitetsprinsipp som gir alle innbyggere lik adgang til velferdsgodene, og med et sterkt offentlig ansvar, er slike rettigheter knyttet opp til inntekt i EU-landene.
-De som faller utenfor arbeidslivet, vil heller ikke få det velferdstilbudet som vi i Norge har tradisjon for, sa hun.
Svarstad Haugland viste til flere konkrete eksempler på et svakere velferdstilbud i EU-land enn i Norge. -I Tyskland er det ingen offentlig minstepensjon, i England og Spania får bare omkring 30 prosent av de arbeidsledige dagpenger, og taket på ledighetstrygd ligger i de fleste EU-landene på 60 prosent av tidligere lønnsinntekter. I kjølvannet av dette har tallet på fattige i EU-landene steget kontinuerlig de siste 20 årene, og fattigdomsproblemet vokser seg større og større i de store byene i ulike EU-land, sa Valgerd Svarstad Haugland i innlegget sitt i Stortingets EU-debatt fredag.
