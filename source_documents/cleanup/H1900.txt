
Fredag 12. juni 1992
Kåre Gjønnes om statsministerens "kabinettspørsmål":
LØSKRUTT OG BARNELÆRDOM
Det er mest løskrutt det skytes med når statsminister Gro Harlem Brundtland sier hun vil trekke seg dersom et eventuelt ja-flertall i folkeavstemmingen om EF ikke blir fulgt opp av et kvalifisert flertall i Stortinget. Får en regjering Stortinget mot seg i en så viktig sak, er det parlamentarisk barnelærdom at regjeringen går av. Slik kommenterer den parlamentariske lederen for Kristelig Folkeparti, Kåre Gjønnes, signalene som Arbeiderpartiets nestleder Gunnar Berge kom med fredag moregn.
-Det skulle ikke være nødvendig å minne om at det skal renne adskillig vann i havet før den problemstillingen Berge lanserer er aktuell. Først skal det holdes et stortingsvalg, deretter skal det holdes folkeavstemming over et eventuelt forhandlingsresultat. Det ligger såpass mange variabler inne her, at det skulle være unødvendig å lansere som noe dramatisk det som er rene selvfølgeligheter, sier Kåre Gjønnes.
KrFs parlamentariske leder understreker at han for sin del ikke ønsker å "fortolke" et eventuelt folkeflertall på annen måte enn at flertall er flertall, og er uenig med de partiene som vil seg i kast med slikt.
-Det er imidlertid en helt annen debatt. Slik det ser ut idag, er det sant og si lite som tilsier at en eventuell regjeringskrise vil komme på de premissene som Gunnar Berge har trukket opp, konkluderer Kåre Gjønnes.
