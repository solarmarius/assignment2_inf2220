
4.5.2001
Morten Lund,
Pressemelding fra
Kosmos instruks i Kværner-saken i spørretimen:
HAR REGJERINGEN VALGT SIDE?
I onsdagens spørretime må statsråd Kosmo svare på hvorfor han grep inn og hindret at aktørene i kampen om Kværners framtid på dagens generalforsamling fikk kjennskap til Konkurranselovens konsekvenser ved en eventuell fusjon med Aker Maritime.
Bakgrunnen er statsrådens instruks om å utsette svarfristen fra 27. april til 9. mai på de spørsmål Konkurransetilsynet har stilt til 6 oljeselskaper på sokkelen. Tilsynet har bedt om svar på mange detaljerte spørsmål om endringer i konkurransesituasjonen ved en evt. fusjon for å kunne vurdere etter konkurranselovens §3-11. Paragrafen gir tilsynet anledning til å gripe inn mot et bedriftserverv som begrenser konkurransen
Fordi oljeselskaper tidligere har gitt kommentarer som kunne gitt tilsynet grunnlag for å gripe inn, kan det oppfattes som en støtte til de som ønsker fusjon når statsråden nå sørget for at denne prosessen ble stoppet.
- Jeg antar at Konkurransetilsynet har iverksatt sine undersøkelser og vurderinger i denne saken på samme vis som i andre saker. Jeg antar også det er meget sjelden at statsråden griper inn og overprøver de rent faglige beslutninger som gjøres i tilsynets ledelse for å løse de oppgaver tilsynet er pålagt. Ut fra dette må statsråden ha hatt sterke og klare motiver for sin inngripen. For di mange (iflg. Dagens Næringsliv også et flertall på Stortinget) går mot en fusjon av frykt for tap av mange arbeidsplasser og verdifull kompetanse i Norge, er statsrådens inngripen beklagelig.
- Det må være langt å foretrekke at eierne før en generalforsamling kjenner en lovs konsekvenser så godt som mulig enn at myndighetene må gripe inn i ettertid for å sikre de samfunnshensyn som konkurranseloven skal ivareta. Dersom en inngripen må skje i ettertid, er det viktig for en rask avklaring at undersøkelsene er igangsatt i god tid.
