
09.06.1999
FREMSKRITTSPARTIETS
STORTINGSGRUPPE
Fra Stortingsrepresentant Per Sandberg.
KOMIKKEN RUNDT
ÅPNINGSTIDSLOVEN FORTSETTER !
- Nå må det snart gå opp for Stortinget at hele åpningstidsloven er en farse som de ansvarlige myndigheter må sette en stopper for, sier stortingsrepresentant Per Sandberg (FrP).
- Stortinget vedtok i går endringer i åpningstidsloven som fortsatt vil by på fortolkningsproblemer i forhold til for eksempel hva som skal anses som  typisk turiststed. Jeg tror vi kommer til å få mange artige hendelser med fortolkningen av åpningstidsloven i tiden som kommer, sier Sandberg som viser til at Fremskrittspartiet foreslo å oppheve hele loven.
- I det minste må dagligvareforretninger og bensinstasjoner likebehandles. Det er ingen god grunn til at disse skal forskjellsbehandles når de i stor grad selger de samme produktene. Fremskrittspartiet fremmet et forslag om likebehandling, ved at den samlede salgsflaten for både dagligvareforretninger og bensinstasjoner ble satt til 150 kvm. Dessverre ble forslaget nedstemt, uttaler Sandberg, som ikke tror at dette er siste gang Stortinget har åpningstidsloven til behandling.
Saken vil komme gang på gang tilbake til Stortinget fordi reguleringsivrige
politikere her prøver å tette et hull som de ikke er i stand til å tette.
