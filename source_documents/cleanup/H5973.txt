
11.06.02
Morten Lund og Eli Sollied Øverås(Sp):
Barnehageforliket - en seier for barna
-Dette er en god dag for barn som vil trenge barnehageplass de nærmeste årene. Barnehageforliket, som Senterpartiet er en del av, sikrer full barnehagedekning innen utgangen av 2005 og lavere foreldrebetaling allerede neste år, sier Senterpartiets finanspolitiske talsmann Morten Lund og familiepolitiske talskvinne Eli Sollied Øveraas.
Forliket sikrer likebehandling mellom kommunale og private barnehager. Samtidig skal kommunen være barnehagemyndighet og ha ansvaret for utbygging av nye barnehager og samordning av opptak. Kommunen skal sikres tilstrekkelig med penger til å fylle den bufferrollen som er nødvendig for å utjevne kostnadsforskjeller mellom barnehagene.
Senterpartiet er spesielt fornøyd med følgende fire element: Full barnehagedekning vil bli nådd, noe som sikrer at alle barn vil få tilbud om rimelig barnehageplass. Innføring av stimuleringstilskudd for bygging av nye barnehageplasser er svært viktig for å få dette til, noe Sp har kjempet for lenge. Videre skal barn med spesielle behov likebehandles med funksjonshemmede barn, og sikres direkte tilskudd fra staten. Dessuten skal kommunene fremdeles skal ha det overordnede ansvaret for barnehagene og sikres midler til å sørge for at den nye finansieringsmodellen ikke medfører forringelse av kvalitet og nedleggelse av barnehageplasser.
Den nye finansieringsmodellen består av 4 element. Statstilskuddet, foreldrebetalingen, buffer i kommunene og en skjønnspott hos fylkesmannen. Det offentlige tilskuddet skal økes til 80% fra 1. august 2003. Samtidig skal det innføres en maksimalpris i barnehagen på 2.500 kroner. Fra 1. august 2004 skal maksimalprisen reduseres til 1.500 kroner (2002-tall).
På bakgrunn av de prinsippene som er nedfelt i barnehageforliket, bes Regjeringen legge fram forslag til en endelig finansieringsmodell for Stortinget i forbindelse med statsbudsjettet til høsten. Dette innebærer at den endelige modellen ikke vil bli banket før på dette tidspunktet. Dette gir barnehageeierne mulighet til å si meningen sin og det kan foretas tilpasninger i opplegget som sikrer at reformen tar hensyn til de virkelige forholdene rundt om i landet.
