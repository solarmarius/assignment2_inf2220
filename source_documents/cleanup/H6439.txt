
09.12.02
KrFU
Ingen krig mot Irak uten FN-mandat!
Landsstyret i Kristelig Folkepartis Ungdom (KrFU) krever at den norske regjeringen sier nei til at Norge skal inngå i en USA-ledet krigskoalisjon mot Irak uten et klart mandat fra FNs sikkerhetsråd. Nå må Irak rette seg etter kravene fra FN og la våpeninspektørene grundig kartlegge Iraks våpenarsenal.
Gulf-krigen i 1991 ødela det irakiske samfunnet fullstendig. Vannforsyninger, elektrisitetsproduksjon, avløpsystemer og matdistribusjon ble ødelagt. Totalt ble det sluppet 88 000 tonn bomber over Irak, hvorav 93 prosent ble sluppet som konvensjonelle teppebomber. Krigen kostet over 200 000 irakere livet. Saddam Hussein kan derfor skjule seg bak vanlige irakeres frykt for at USA og Vesten utgjør en trussel mot dem. En krig mot Irak vil påføre det irakiske folket store lidelser. En strategi for å avskaffe diktaturet i Irak må bygge på klare mål og vurderinger som kan sikre fred og stabilitet etter et regimebytte. Å fjerne Saddam Hussein på et tidspunkt det ikke finnes en opposisjon innad i landet er ingen forutsetning for fred.
Kampen mot terror er en kamp som angår hele verden, og må følgelig være bredt forankret gjennom FN. Internasjonal terrorisme kan ikke bekjempes utelukkende med militærmakt, men i tillegg ved å arbeide målrettet med å sikre stabile demokratier og åpne opp for en mer rettferdig verdenshandel. Derfor må den rike del av verden øke bistanden til de fattigste og fjerne handelsbarrierer.
Dersom FNs sikkerhetsråd ikke gir mandat til å aksjonere militært mot Irak, og USA gjør alvor av den tiltagende krigs-retorikken, vil det ødelegge samholdet i den internasjonale koalisjonen mot terrorisme. Konsekvensene av et slikt sammenbrudd i koalisjonen gjør det vanskelig å oppnå positive resultater på lengre sikt. Derfor må nå FNs våpeninspektører kartlegge Iraks våpenarsenal, og avlevere sin sluttrapport til Sikkerhetsrådet, før eventuelle militære aksjoner vurderes. Landsstyret i KrFU krever derfor at den norske regjeringen ikke gir grønt lys for at Norge kan inngå i en USA-ledet krigskoalisjon mot Irak uten et klart FN-mandat.
