
18.03.2002
- Israelsk Ap må gå ut av regjeringen
Akershus Arbeiderparti med nyvalgt leder Sverre Myrli beklager den seneste utviklingen i Midtøsten der både Israel og palestinske grupper tyr til økende bruk av vold. - Det er israelske myndigheter som bærer hovedansvaret for voldsøkningen. Dersom en ikke ser umiddelbare endringer i dette, bør det israelske arbeiderpartiet tre ut av regjeringssamarbeidet. Det må også vurderes utestenging fra Sosialistinternasjonalen, heter det i en uttalelse fra årsmøtet.
Akershus Arbeiderparti beklager i en uttalelse fra årsmøtet 16 . - 17. mars 2002 den seneste utviklingen i Midtøsten der både Israel og palestinske grupper tyr til økende bruk av vold. Det er israelske myndigheter som bærer hovedansvaret for voldsøkningen. Dersom en ikke ser umiddelbare endringer i dette, bør det israelske arbeiderpartiet tre ut av regjeringssamarbeidet. Det må også vurderes utstengning fra Sosialistinternasjonalen.
Utbyggingen av bosettinger i de okkuperte områdene har fortsatt. Raseringen av palestinske hjem, likvideringer av palestinske ledere og væpnede aksjoner mot sivile palestinske mål viser bevisste brudd på tidligere avtaler til tross for gjentatte protester fra FN.
Etter at FNs sikkerhetsråd nylig gikk inn for å opprette en palestinsk stat, krever Akershus Arbeiderparti at norske myndigheter protesterer mot opptrappingen av Israels krig mot palestinerne. Vi gjentar også kravet om internasjonale observatører og fredsstyrker i Palestina. Den siste tiden har vi vært vitne til en voldsom opptrapping av Israels krig mot palestinerne, og mange frykter at dette bare er begynnelsen. Ariel Sharon påstår at "palestinsk terror" er roten til konflikten, og at dette rettferdiggjør Israels bruk av kampfly, helikoptre og stridsvogner mot en befolkning uten annet enn politistyrker med lette våpen.
Israel okkuperer de palestinske områdene, i strid med utallige FN-resolusjoner. Den siste tidens palestinske terroraksjoner mot sivile er beklagelige, men rettferdiggjør ikke okkupasjonen. Det er forstemmende å se at Israel kollektivt straffer hele det palestinske folket for terrorhandlinger begått av enkeltpersoner eller grupperinger som Hamas og Jihad - Islamsk Hellig Krig. De israelske raseringene av sivile palestinske hjem i Rafah er et stygt eksempel i så måte. Det er uholdbart å snakke om israelsk gjengjeldelse, når det reelt dreier seg om militære angrep for å fortsette okkupasjon og undertrykkelse av den palestinske befolkningen. Akershus Arbeiderparti krever derfor at Norge må iverksett en kulturell og økonomisk boikott av Israel.
Det er videre dypt beklagelig at israelske styresmakter har valgt å gjøre Arafat personlig ansvarlig for selvmordsaksjonene og har brutt forbindelsene med ham og de palestinske selvstyremyndighetene. Argumentet om at Arafat ikke gjør nok for å stoppe terrorismen er uforståelig i lys av Israels handlemåte. Hvor er logikken når Israels bombing av palestinske sikkerhetsstyrker, politistasjoner og fengsler systematisk har ødelagt Arafats muligheter til å kontrollere terrorister? Arafats tale den 16. desember 2001, der han understreket at palestinerne ikke utgjør noen trussel mot Israels eksistens og samtidig ba om fullt opphør av palestinske voldshandlinger, bør tjene som et utgangspunkt for fornyet kontakt mellom israelske og palestinske myndigheter. Når Ariel Sharon da utaler at han ønsker å opprette egne sikkerhetssoner mellom palestinske og jødiske bosettinger mener Akershus Arbeiderparti at dette er feil vei og gå. Dette vitner om at Sharon ikke viser interesse for en demokratisk løsning.
Det er svært beklagelig av at situasjonen etter 11. september synes å ha gitt Israel større handlingsrom til å utøve vold mot palestinere i terrorbekjempelsens navn. I det siste året er det drept ca. 10 ganger så mange palestinere som israelere i konflikten. Israel bærer derfor et tungt ansvar for den siste forverringen av situasjonen. Den israelske sivilbefolkningen har som alle mennesker rett til å leve i trygghet og fred. Men det oppnås kun dersom Israel etterlever de mange FN-resolusjoner som i dag ignoreres. Et eventuelt militært angrep på Irak, som et ledd i kampen mot terror, vil bidra til å forverre situasjonen i Midtøsten ytterligere. Akershus Arbeiderparti fordømmer sterkt de israelske angrepene på helsepersonell.
Akershus Arbeiderparti ber norske myndigheter om å understreke overfor israelske myndigheter deres ansvar for den voldsspiral som nå skyter fart i Midtøsten. Norge må videre arbeide for at verdenssamfunnet engasjerer seg for å dempe volden i området og drive fram en gjennomgripende politisk løsning. Palestinerne, særlig president Yasser Arafat, trenger internasjonal støtte, og Norge må ta tydelig avstand fra den brutale okkupasjonspolitikken til Israel. Kun gjennom en avslutning av Israels okkupasjon av palestinske områder og opprettelsen av en palestinsk stat, i henhold til FNs sikkerhetsråd vedtak, kan Midtøsten begynne veien mot en varig fred.
