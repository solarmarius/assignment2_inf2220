
13.11.2001
J@glandbrev 12. november 2001
- Mange mennesker føler seg utrygge etter det som skjedde den 11 september. Uavhengig av hva man mener om den pågående bombingen, bør man derfor ha en plan for hvordan man skaper en tryggere verden på lang sikt. Kampen mot terrorisme skal fortsette også etter at de militære aksjonene i Afghanistan er over. Vi er derfor nødt til å ha et politisk fokus på hva som skal skje etterpå, for ellers oppnår vi ingen verdens ting, skriver partileder Thorbjørn Jagland i J@glandbrev 12. november 2001.
Kjære @-brevvenn
Mange mennesker føler seg utrygge etter det som skjedde den 11 september. Uavhengig av hva man mener om den pågående bombingen, bør man derfor ha en plan for hvordan man skaper en tryggere verden på lang sikt. Kampen mot terrorisme skal fortsette også etter at de militære aksjonene i Afghanistan er over. Vi er derfor nødt til å ha et politisk fokus på hva som skal skje etterpå, for ellers oppnår vi ingen verdens ting.
1. Midtøsten-konflikten gir sprengkraft
Utenriksminister Jan Petersen har sagt at han vil videreføre Norges rolle i Midtøsten. Vi bør være klar over at dette er viktigere enn noen gang. Selv om Bin Laden bruker Palestina-Israel konflikten retorisk når det måtte passe ham, er konflikten uten tvil med på å bygge opp under frustrasjoner som blir til fanatisme blant mange muslimer i de arabiske landene. Vi må spørre oss hvorfor terror ikke forekommer i de mest folkerike muslimske statene som for eksempel Indonesia. Vi finner ikke forklaringen i Islam som religion. Islam er som alle religioner: tvetydig og kan brukes. Vi bør heller se på situasjonene i Midtøsten.
Mange i Midtøsten føler at de siste tiårene har medført en land rekke skuffelser. Tapte kriger, mislykkede forsøk på arabisk samling, opprettelsen av staten Israel, vestlig dobbeltmoral i regionen samt manglende demokrati, vekst og utvikling gjør at mange føler seg ydmyket og frustrerte. Gjennom 30 år har man misbrukt muligheter som andre land har brukt, f.eks. i Egypt, et enormt fattig land der fundamentalismen vokser. I Syria, som står stille. I Irak, som for 30 år siden var et pluralistisk, sekulært samfunn med pressefrihet og former for politisk demokrati, men som nå er et tyranni med enorme økonomiske problemer. Det er her terroren har sitt grunnlag.
Vi ser nå at Midtøsten truer internasjonal fred og sikkerhet. Derfor går det ikke lenger an å overlate dette til partene selv. Det internasjonale samfunn er nødt til å engasjere seg sterkere, rett og slett fordi det nå angår hele det internasjonale samfunn, for denne terroren har sine røtter i Midtøsten. Det internasjonale samfunn tok på seg oppgaven å gjøre det som var helt nødvendig etter krigen, nemlig å opprette staten Israel. Det internasjonale samfunn må ta på seg oppgaven å opprette en palestinsk stat.
Det kan ikke bli sikkerhet for Israel uten at palestinerne får sin frihet, og det kan heller ikke bli frihet for palestinere hvis ikke Israel garanteres sin sikkerhet. Begge deler må det internasjonale samfunn ta på seg og sørge for at blir virkeliggjort. Dette har Norge støttet siden inngåelsen av Oslo-avtalen. Målet for hele fredsprosessen måtte være å opprette en palestinsk stat. I første omgang kan dette skje ved at det utplasseres internasjonale observatører for å overvåke at de anbefalinger som den internasjonale Mitchell-komiteen kom med, blir gjennomført av begge parter. En demokratisk palestinsk stat kan også bidra til en demokratisering og åpning av de andre landene i Midtøsten.
2. Stater i oppløsning behøver hjelp til statsbygging
Å glemme Afghanistan etter 1989 er en unnlatelsessynd mesteparten av verden har gjort seg skyldig i. Det som har skjedd i Afghanistan bør også tvinge fram et mye sterkere fokus på andre land der borgerkrig har herjet. Der regjeringer har gått i oppløsning, der det ikke finnes noe administrativt apparat eller noen strukturer. Det er her krigsherrer, narkobaroner og terrorister opererer fra og har sine baser i. Vi har mange eksempler i så måte: Afghanistan, Somalia, Sierra Leone.
Terror er de ikke-etablertes våpen. Til nå har vi trodd at dette problemet var langt borte, men nå er dette problemet blitt vår nabo. Og de gruppene som opererer, kan få virkemidler som masseødeleggelsesvåpen i sine hender som kan true hele menneskeheten. Den viktigste konsekvensen av dette er at FN må komme i førersetet og utvikle en bred strategi for å gjenopprette fred, for å bygge sivilt styre og politisk demokrati, og for å få i stand økonomisk utvikling. Dette var nettopp ett av de tre punktene Norge la til grunn for sitt engasjement i Sikkerhetsrådet i FN. Vi hadde da særlig Afrika i tankene.
Nå er Afghanistan blitt like høyaktuelt. Vi må forsøke å utarbeide en bred strategi gjennom FN, som kombinerer humanitær bistand, fredsbevarende operasjoner, oppbygging av demokratiske institusjoner, sivile organisasjoner og langsiktig økonomisk bistand. FN må være i førersetet i dette. FN må ha hovedrollen når vi skal få til en gjenoppbygging av Afghanistan etter krigen.
3. Kamp mot fattigdom
Fattigdom er ikke bakteppe for de terroristene som gikk til aksjon 11 september. Likevel må vi være klar over at denne terroren kan få sin utbredelse over hele verden hvis vi ikke bekjemper fattigdommen, fordi den finner sin næring og har sine røtter i fattigdommen. Det er derfor bekjempelse av fattigdom må øverst på den internasjonale politiske dagsordenen. Mange fattige føler de er fattige nettopp fordi vi er rike. Det kan skape hat. Fattigdommen alene er ikke forklaringsårsak nok. Men fattigdommen er en del av perspektivet som vi hele tiden må ha med oss. Det er minst like viktig som før at alle land nå står sammen om FNs milleniumsmål for å bekjempe fattigdom i verden. Norge må gå foran som et godt eksempel både på bistand, gjeldsslette og rettferdig handel.
4. Mer global styring og internasjonalt samarbeid
Mer samarbeid, demokrati og utveksling er positive sider ved globaliseringen. Det behøves enda mer globalt demokrati, fordi den økonomiske globaliseringen går så mye fortere. Internasjonal valutaspekulasjon, mange multilaterales selskapers overtramp mot fattige, illegal handel med våpen, narkotika, kvinner og barn er virksomheter som ekspanderer fortere enn vi klarer å henge med på. Terrorister med politiske mål allierer seg med kriminelle innenfor andre områder, og skaper nettverk som er umulige å ta knekken på uten økt internasjonalt samarbeid og demokratisk styring. Globalisering i Midtøsten har så langt betydd mer ting å kjøpe - for de som har råd. Den har ikke medført mer åpenhet, demokrati og personlig frihet. World Trade Center blir brukt at terroristene kynisk som symbol på rikdommen som ikke fordeles, og ikke på frihet og vekst.
Samlingsbestrebelsene i Europa vil nok fortsette med uforminsket styrke. Det samarbeidet som vi så ble styrket mellom EU, USA og Russland allerede før den 11. september, kommer til å akselerere ytterligere. Vi har sett at triangelet mellom Europa, USA og Russland har gått sammen på Balkan, i økende grad i Midtøsten, og vi ser at det nå også er tilfellet når det gjelder bekjempelse av internasjonal terrorisme. Vi må regne med at dette mønsteret vil forsterke seg. Dette er et gode for vår felles klode, men det kan bli en stor utfordring for Norge, som ikke er med noen steder. De to store begivenhetene de siste 15 år: endringene i Europa etter Berlinmurens fall og den 11. september, kommer begge til å måtte føre til at vi igjen må analysere vår situasjon både i Europa og i det internasjonale samfunn.
Den internasjonale debatten som nå pågår må også brukes til å styrke FNs rolle og til å styrke internasjonalt samarbeid og avtaler. Ikke-spredningsregimet for atomvåpen, biologiske og kjemiske våpen må styrkes. Det påstartede arbeidet mot ukontrollerte håndvåpen må fortsette. Globale kjøreregler for finansvirksomheten må styrkes. Skatteparadis og valutaspekulasjon må bekjempes. Dette er bare noen av de områdene hvor utfordringene er store. Vi må snu konvensjonelt våpenkappløp til fredlig samarbeid mot nye trusler som rammer oss alle. Det er viktig at vi trekker USA inn i ett mer progressivt samarbeid på disse områdene. USAs tendens til å ville stille seg utenfor internasjonalt samarbeid kan ikke fortsette etter det som nå har skjedd. Internasjonalt samarbeid er også helt nødvendig for å forhindre den andre ytterligheten: innskrenket ytringsfrihet, overvåking og uthuling av demokratiet. Det skaper ikke mer trygghet for noen av oss, snarere tvert imot.
11. september kan bli historisk hvis vi innser det dette viser: at vi på vår felles klode deler felles skjebne, at vi trenger en sterkere global politikk og sterkere globale institusjoner og gjennom det må gjøre noe med den internasjonale fordelingen i verden. Vi er nødt til å gjøre noe med fordelingen. Vi må få fattigdommen øverst på dagsorden, og vi må få sterkere globale institusjoner til å håndheve fred og sikkerhet. Jeg håper at den linjen vil fortsette, også innenfor FNs sikkerhetsråd, særlig nå med å fokusere på den misèren som vi ser i mange deler av verden, som derfor huser disse terroristnettverkene.
Vennlig hilsen
Thorbjørn Jagland
