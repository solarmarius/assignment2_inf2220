
Dato: 12. mai 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HURRA FOR HELSETILSYNETS NEDERLAG!!
I VG i dag kan vi lese at Namsretten gir Helsetilsynet det glatte lag i saken som Holmestrand-legen Roger Gundersen klaget inn for retten. Helsetilsynet fratok legen retten til foreskriving av medisiner mot abstinens og effekten av heroin, noe som hadde hjulpet flere titalls narkomane pasienter. Men konstituert helsedirektør Petter Øgar gir seg ikke. Han vil, iflg. VG, påkjære kjennelsen.
- Jeg er svært glad for at Namsretten ga Roger Gundersen medhold. I mange år har han hjulpet narkomane pasienter til en bedre tilværelse. Det er uforståelig at Helsetilsynets stivbente og byråkratiske fremgangsmåte skal frata syke mennesker retten til den hjelpen som faktisk finnes. Jeg anser Helsetilsynets prestisje mindre viktig enn hensynet til pasientene, sier Fremskrittspartiets helsepolitiske talsmann og leder i Stortingets sosialkomité, John I. Alvheim som legger til at han personlig har gjennomgått alle de pasientjournaler som skal være grunnlaget for å frata Roger Gundersen foreskrivingsretten. - Det finnes ingen holdepunkter i disse for at Roger Gundersen skulle ha drevet uforsvarlig legepraksis, sier han.
- Jeg håper at Namsrettens avgjørelse vil føre til at det blir mulig for leger, på et generelt grunnlag, å skrive ut Subutex (buprenorfin) til narkomane og gi dem muligheten til et verdig liv, sier Alvheim som mener at både Metadon og Subutex må kunne brukes i behandlingen av narkomane i større utstrekning enn dagens praksis. - Hvis pasientene får hjelp på denne måten har de en mulighet til å leve et tilnærmet normalt liv med jobb og familie. Avhengigheten av narkotiske stoffer vil kunne behandles og kanskje kureres over tid på denne måten, avslutter Alvheim som håper at Namsrettens kjennelse blir stående.
