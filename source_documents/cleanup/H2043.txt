
Onsdag 27. mai 1992
KrF-forslag til Stortinget:
FOLKEAVSTEMMING FØR EF-SØKNAD
Stortingsrepresentantene Kåre Gjønnes og Kjell Magne Bondevik har levert inn et formelt forslag til Stortinget om at det holdes folkeavstemming om Norge skal søke EF-medlemsskap, og at denne holdes før en eventuell søknad blir sendt. I begrunn-elsen for forslaget, vises det blant annet til Arbeiderpartiet før stortingsvalget i 1989 hevdet at spørsmålet om EF-medlemsskap ikke kom til å stå på dagsorden i denne stortingsperioden.
"Siden Arbeiderpartiet i valgkampen før stortingsvalget avviste EF-debatten som en "ikke-debatt", bør derfor spørsmålet om Norge skal søke og forhandle om norsk EF-medlems-skap legges ut til folkeavstemming," heter det i begrunnelsen for forslaget.
De to forslagsstillerne er også opptatt av Norges internasjonale renomé dersom det skulle vise seg nok en gang at en norsk regjering har søkt og forhandlet om EF-medlems-skap uten å ha ryggdekning i folket. "Før en beslutning tas om eventuelt å søke om medlemsskap på ny, bør Regjeringen innhente råd, ikke bare i egne partirekker, men i hele folket," skriver Kåre Gjønnes og Kjell Magne Bondevik.
De minner også om at det vesentlige i rammebetingelsene ved eventuelt norsk EF-medlemsskap, ikke vil kunne være gjenstand for forhandlinger. Disse er fastlagt i Roma-traktaten og i planene for en politisk, økonomisk og monetær union. Ifølge Maastericht-traktaten vil EF fra 1. januar 1993 opprette en Europeisk Union, og fra da av må even-tuelle nye stater som tiltrer EF også bli tatt opp i unionen.
"Folket kan derfor ta stilling til hovedspørsmålet om Norge bør ta sikte på med-lemsskap i Unionen før eventuelle forhandlinger innledes. Dersom det blir nei ved en slik folkeavstemming, vil prosessen derved være avsluttet, og det norske folk og vårt politiske system vil være spart for en langvarig og opprivende strid," konkluderer Kåre Gjønnes og Kjell Magne Bondevik. Sier folket ja til en søknad, vil sluttresultatet i neste omgang måtte gjøres til gjenstand for folkeavstemming, tilføyer de.
