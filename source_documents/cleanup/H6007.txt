
13.06.02
Ap inviterer til samarbeid om løsning for kommunene
De store pensjonskostnadene i kommunene i år skal ikke gå ut over innbyggerne, mener Arbeiderpartiet, og har derfor kommet med forslag om hvordan staten kan hjelpe kommunene med å betale den store ekstraregningen. - Vi inviterer de andre partiene med på å finne en løsning, sier Torstein Rudihagen i finanskomiteen og Reidar Sandal i kommunalkomiteen.
De store pensjonskostnadene i kommunene i år skal ikke gå ut over innbyggerne, mener Arbeiderpartiet, og har derfor kommet med forslag om hvordan staten kan hjelpe kommunene med å betale den store ekstraregningen. - Vi inviterer de andre partiene med på å finne en løsning, sier Torstein Rudihagen i finanskomiteen og Reidar Sandal i kommunalkomiteen.
Tall fra Kommunenes Sentralforbund tyder på at kommuner og fylkeskommuner må betale rundt seks milliarder kroner mer i pensjonspremier i år. En grunn til dette er at forsikringsselskapene og pensjonskassene har fått lav avkastning i finansmarkedet. Resultatet kan bli store reduksjoner i de tjenestene kommuner og fylkeskommuner tilbyr sine innbyggere.
- Det er ikke akseptabelt at det kommunale budsjettet til for eksempel skolebøker og hjemmehjelp skal svinge i takt med aksjemarkedet, sier Rudihagen og Sandal. Rudihagen mener at staten ikke kan fraskrive seg ansvaret for de økte kostnadene i kommunesektoren, og kuttene i det kommunale tilbudet av tjenester. Arbeiderpartiet har derfor kommet med to forslag som skal hjelpe kommunene med å takle svingninger i pensjonspremiene fra år til år. Det er blant annet disse svingningene som gjør at pensjonspremien er spesielt høy i 2002. Arbeiderpartiet går for det første inn for å tillate kommunene bare å ta hensyn til den gjennomsnittlige pensjonspremien i sine regnskaper. Det betyr at ekstraordinært store pensjonspremier ikke fører til underskudd, og krav om kutt i tjenestene for å ha et budsjett i balanse. Arbeiderpartiet foreslår for det andre at staten skal gi kommunene et lån eller la dem trekke på et fond, slik at kommunene har penger til å betale de store pensjonspremiene. I år med lavere pensjonspremier enn gjennomsnittet må kommunene betale tilbake.
Det er ikke bare svingninger i pensjonspremien som er et problem, også at den gjennomsnittlige premien øker.
- Kommunene må få hjelp av staten til å dekke økte kostnader som skyldes forhold kommunene ikke har kontroll over, for eksempel at de får flere eldre arbeidstakere, sier Reidar Sandal, som har lagt inn forslag om dette i kommunalkomiteen.
Torstein Rudihagen og Reidar Sandal inviterer de andre partiene til å slutte seg til Arbeiderpartiets forslag, og håper det kan bli flertall for dette. De to har registrert at Kjell Magne Bondevik støtter forslaget om endring i regnskapsreglene.
- Det er gledelig at det i alle fall er flertall for dette forslaget, mener Rudihagen og Sandal, som også håper på oppslutning om de andre forslagene Arbeiderpartiet har lagt fram.
