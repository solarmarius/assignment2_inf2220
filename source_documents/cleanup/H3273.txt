
Fredag 9. juni 2000
Frå Valgerd Svarstad Haugland
Revidert budsjett 2000:
Viktige prioriteringer fra et ansvarlig sentrum
-Sentrumspartia har fått gjennomslag for ei rekke viktige prioriteringar i revidert nasjonalbudsjett. Dette seier finanspolitisk talskvinne for KrF, Valgerd Svarstad Haugland etter at finanskomiteen har avgitt innstilling til Revidert nasjonalbudsjett. Det viktigaste er 520 millionar meir til drift av sjukehusa og at vi sikrar fleirtal mot å utvide arbeidsgjevarperioden i sjukelønsordninga.
- Det er svært interessant å merka seg at dei forslaga Arbeidarpartiet avviste laurdag då vi la dei fram, har dei no slutta seg til. Komiteen si innstilling viser at opposisjonen har opptrådt ansvarleg, og tatt medansvar for å sikre eit stramt budsjett. Slik var det dessverre ikkje de to føregåande åra. Det er ei rekke av Regjeringa sine kutt som ikkje får fleirtal. Mykje av dette vert erstatta av sentrumspartia sine forslag til inndekning. Slik har sentrumspartia skapt rom for å løyva meir midlar til ei rekke viktige formål.
-Auka løyving til sjukehusa er det viktigaste vi har funne rom for. Situasjonen for sjukehusa er prega av dårleg økonomi, og med dette forslaget sikrar vi ei betring, legg ho til.
-Vi rettar opp ei rekke kuttforslag frå Arbeidarpartiet, påpeikar Svarstad Haugland. Ho nemnar at kyrkja unngår kutt på 25 millionar, at det vert 120 millionar meir til samferdsel og at kalking av vassdrag vert ført vidare utan kutt på 15 millionar. Vi unngår kutt for Vegleiingsinstituttet i Nord-Noreg, Eksportrådet og Teknologisk Institutt, og vi sikrar meir midlar til kunsthøgskulane i Bergen og Oslo. Urbygningen ved universitetet i Oslo får 2 millionar til å starte ei naudsynt oppussing, opplyser ein tilfreds nestleiar for finanskomiteen.
Næringslivet vert skåna
I tillegg er det verdt å merka seg at næringslivet unngår fleire av forslaga frå Arbeidarpartiet Det viktigaste er at sjukelønsordninga vert ikkje utvida. Når refusjonsordninga for sjøfolk vert ført vidare vil det fortsatt vera interessant å tilsetta norske sjøfolk på norske båtar. Slik kan vi sikra ei betre rekruttering til næringa. -Ved at vi går imot auke i CO2-avgifta for innanriks godstransport til sjøs, unngår vi og å tvinge meir gods over på veg, uttaler Haugland.
God inndekning
KrFs finanspolitiske talskvinne er svært nøgd med at budsjettet vert vedteke utan auka bruk av oljepengar. Det vert mellom anna fleirtal for auka avgift for konsesjonar til mobiltelefonselskap. Midlar til sjukehusutstyr som ikkje ville vorte utbetalt før til neste år vert brukt til drift av sjukehusa. Ei løyving til tap på lån i Lånekassen vert utsett til 2001. Desse inndekningsforslaga er langt betre enn det Regjeringa la fram, og langt betre enn det Høgre og FrP har fremma forslag om.
Svekka satsing på internasjonal solidaritet og nye og fornybare energikjelder
Det mest skuffande med budsjettet er at Regjeringa har fått fleirtalet med på å redusere løyvingane til viktige bistandsformål med nesten ein halv milliard. Dette vil få konsekvensar for aktiviteten, og gjer at vi kan hjelpa færre av dei som treng det mest. Haugland meiner dette er spesielt trist etter at Statsminsteren var så opptatt av internasjonal solidaritet i tiltredelseserklæringa og i intervju før og like etter at han vart statsminister.
Dessverre har fleirtalet og støtte Regjeringa sitt forslag om å løyve 57 millionar mindre tilskott til miljøvennlig energiproduksjon og energiforbruk. Dette er ikkje i tråd med det Arbeidarpartiet lova då Stortinget handsama energimeldinga, og er lite framtidsretta klimapolitikk, seier Haugland.
