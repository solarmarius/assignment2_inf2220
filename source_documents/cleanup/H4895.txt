
15. februar 2001
Leif Lund
Fornøyd etter avgivelse av minoritetsmelding
Kommunalkomiteen avga torsdag 15. februar 2001 innstilling til Stortingsmelding 15 om politikken overfor nasjonale minoriteter. - Meldingen slår fast at Norge har en lang historie som et mangfoldig samfunn og viser at det er mange måter å være norsk på, sier stortingsrepresentant Leif Lund. - Vi vet at innvandring og tilstedeværelse av minioriteter i samfunnet alltid har satt vår toleranse på prøve, derfor tror jeg det er særlig viktig at vi trekker lærdom fra vår egen historie når vi skal utforme dagens innvandringspolitikk, således er meldingen viktig for alle og ikke bare for de enkelte grupper som omhandles, sier Lund.
Kommunalkomiteen avga 15. februar innstilling til Stortingsmelding 15 om politikken overfor nasjonale minoriteter.
- Meldingen slår fast at Norge har en lang historie som et mangfoldig samfunn og viser at det er mange måter å være norsk på, sier Lund. - Vi vet at innvandring og tilstedeværelse av minioriteter i samfunnet alltid har satt vår toleranse på prøve, derfor tror jeg det er særlig viktig at vi trekker lærdom fra vår egen historie når vi skal utforme dagens innvandringspolitikk, således er meldingen viktig for alle og ikke bare for de enkelte grupper som omhandles, sier Lund.
- Komiteen slutter seg til Regjeringens beklagelser for de grove overgrepene som har blitt gjort mot romanifolket (taterne/de reisende) og støtter opprettelsen av et senter for dokumentasjon og formidling av kulturen og historien til romanifolket ved Glomdalsmuseet på Elverum. Komiteen gir også støtte til at regjeringen medvirker til at planene for Kvæntunet i Porsanger blir gjennomført
- Meldingen representerer den første helhetlige gjennomgangen av prinsippene som skal ligge til grunn for statens politikk overfor nasjonale minoriteter, dvs. minoriteter med langvarig tilknytning til landet. Meldingen omhandler politikken overfor jøder, kvener, rom (sigøynere), romanifolket (taterne/de reisende) og skogfinner, presiserer Lund og understreker at komiteen stiller seg bak regjeringens framlegg. - Dette er første skritt i politikkutformingen overfor de nasjonale minoritetene i Norge og vi har nå fått en god plattform for politikken, sier Lund.
- Komiteen slår fast at alle, uansett bakgrunn, skal ha like muligheter, rettigheter og plikter til å delta i samfunnet og bruke sine ressurser, og at rasisme og diskriminering er i strid med våre grunnleggende verdier og må motarbeides aktivt. Det er viktig med en politisk forankring av disse verdiene, understreker Lund.
-Det er et viktig prinsipp i innstillingen at de generelle ordningene vi har i landet også skal omfatte nasjonale minoriteter. Dette har ikke vært en selvfølge i alle år, påpeker Lund.
- Flertallet i komiteen peker også på viktigheten av at det gjennomføres visse særtiltak for bevaring av språk og kultur, for eksempel ved at det undervises i kvensk/finsk språk og ved at det gis særskilt støtte til en kvensk/finsk avis, Ruijan Kaiku. Det er ikke hensiktsmessig å kutte ut alle slike tiltak, og jeg er derfor glad flertallet ser dette behovet, sier Lund.
