
29.4.2005
Stortingsrepresentant Morten Lund, Senterpartiet
PENDLERNE BETALER SKATTELETTEN.
Fremskrittspartiet, Høyre, Kristelig Folkeparti og Venstre inngikk før jul en avtale om at skatten til pendlere, offshorearbeidere og sjøfolk skal økes med 860 millioner kroner fra 2004 til 2005. En pendler som i dag får kostfradrag, vil tape nesten 17.000 kroner på avtalen. 550.000 pendlere med rett til reisefradrag, vil for dette året få inntil 1000 kroner i økt skatt.
Denne skatteskjerpelsen på nesten en milliard kroner utgjør bare en femtedel av de "skjerpelser og forenklinger" som Regjeringen Bondevik varslet da skattereformen ble lagt fram i 2004. For å få råd til 15 milliarder i redusert toppskatt, formueskatt og boligskatt, skulle fradrag som gir 5 milliarder i skattereduksjon fjernes de neste 4 år. Nå vet vi hvem den første milliarden rammer. Og vi vet hvem de store skattelettelsene vil gå til: 300.000 menn og 60.000 kvinner med høge inntekter vil få over 10.000 kroner i skattelette hver. De som bor i Bærum får 450 millioner i lågere toppskatt - like mye som alle i Nordland, Troms og Finnmark tilsammen.
Senterpartiet har gått mot å redusere toppskatten og andre lettelser som går til de rikeste i sentrale strøk. Vi vil foreslå å gjeninnføre dagens fradrag for pendlerne. Vi mener det er nødvendig å gi såpass kompensasjon til de svært mange som med sine kostbare og tidkrevende arbeidsreiser bidrar på en god måte til å opprettholde bosettings-mønsteret. Det er etter min mening ingen tvil om at den omfattende pendling vi har, bidrar til å gjøre samfunnet billigere i drift. Nye tall viser at bokostnadene i Oppland ligger på en tredjedel av de i Oslo. Trolig er det en lignende forskjell i næringslivets husleier. Innsparingene kommer folk både i utkanter og pressområder til gode. Og stat og kommuner sparer mest. Tenk om enda flere skulle flytte fra steder med ledig plass i skole, barnehage og sykeheim dit det er overfylt!
Dagens Regjering har varslet ytterligere 4 milliarder i skatteskjerpelser for å kunne dele ut 15 - uten å fortelle hvilke fradrag som skal bort. Det er vel på tide at en slik hemmelighet kan avsløres slik at flere enn pendlerne får vite hva de kan vente seg om det fortsatt blir en regjering med Fr.P- støtte etter valget.
