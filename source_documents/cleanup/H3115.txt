
6. november 1999
Resolusjon fra Kristelig Folkepartis landsstyre:
Statlig eierskap: Strategisk, profesjonelt, men begrenset
Staten spiller en viktig rolle som ene- eller deleier i en rekke bedrifter. Det er flere grunner til at staten bør videreføre deler av dette eierskapet. Samtidig er det ønskelig at det statlige eierskapet i næringslivet over tid reduseres. Statens eierskapsrolle skal være strategisk, profesjonelt, men begrenset. Dette uttaler Kristelig Folkepartis landsstyre.
Kristelig Folkepartis landsstyre mener at staten bør føre en aktiv næringspolitikk. Sentrale elementer i en slik politikk er:
· en økonomisk politikk som bidrar til lave renter og høy sysselsetting
· en stabil og forutsigbar skatte og avgiftspolitikk
· klare og entydige krav i forskrifter og regelverk som følges opp fra tilsynsmyndighetenes side uten unødvendig belastning på næringslivet. Skjemaveldet må reduseres
· å skaffe risikokapital ved bruk av tilskudds - og låneordninger overfor næringslivet, bl.a. som et ledd i distriktspolitikken og for å fremme nyskaping. SND bør fortsatt være et viktig statlig redskap for denne satsingen
Kristelig Folkepartis landsstyre viser til at staten i tillegg til disse virkemidlene også spiller en viktig rolle som ene - eller deleier i en rekke bedrifter. Det er flere grunner til at staten bør videreføre dette eierskapet på ulike områder:
· der eierskapet er en nødvendig konsekvens av statlig sparing, f.eks. i Folketrygdfondet.
· der staten gjennom eierskap sikrer at ekstraordinære inntekter fra utnyttelse av naturressurser tilfaller fellesskapet, som for eksempel innen utvinning av olje og gass.
· der eierskap er nødvendig av hensyn til nasjonale og samfunnsøkonomiske interesser, som for eksempel for å sikre at hovedkontor, strategifunksjoner og spisskompetanse i større konsern forblir i Norge.
Landsstyret mener likevel at det er rom for å redusere det statlige eierskapet i næringslivet over tid, uten at dette går ut over viktige strategiske hensyn.
I de bedrifter hvor staten har eierinteresser, mener landsstyret at staten må videreutvikle sin rolle som en krevende og profesjonell eier. I dette ligger:
· at det stilles krav til lønnsomhet som bedriftenes aktivitet og risikoprofil tilsier
· at det formes en langsiktig utbyttepolitikk, som tar utgangspunkt i krav til risikojustert avkastning.
· at viktige politiske mål søkes oppnådd i størst mulig grad gjennom tilskuddsordninger, ikke gjennom endrede avkastningskrav
Kristelig Folkepartis landsstyre mener, ut fra sitt overordnede syn på statlig eierskap, at:
· statens eierskap i DNB/Postbanken skal reduseres ned mot 1/3
· at det ikke er gode nok grunner til at staten skal binde kapital opp i et nytt statlig/privat investeringsselskap.
· at staten bør beholde sine eierandeler i Kredittkassen
· at det bør søkes løsninger der Dyno Industrier kan beholdes under norsk eierskap
