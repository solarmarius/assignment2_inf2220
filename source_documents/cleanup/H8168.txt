
Dato: 27.02.04
Stortingsrepresentant Siv Jensen (FrP)
FrP bekymret over svak økonomisk utvikling
Nye tall fra Statistisk Sentralbyrå (SSB) og Norges Bank viser ingen tegn til klar bedring av økonomien. - Hvor blir det av det kraftige økonomiske oppsvinget som Regjeringen har bebudet for 2004? Konjunkturoppgangen finnes i regjeringens retorikk, men er fraværende i økonomisk statistikk, sier Siv Jensen, finanspolitisk talsmann i FrP.
Arbeidsmarkedet har svekket seg ved inngangen til 2004. Ledigheten er 4,6 %, og økte med 1000 personer i perioden november-januar i forhold til perioden oktober-desember. Samtidig sank antall utførte ukeverk betydelig i samme periode.
SSB sine tall viser også en svært lav økning i butikkenes omsetning. Detaljhandelen økte kun med 0,2 % fra desember 2003 til januar 2004.
- Ifølge Finansdepartementet er det økt forbruk som skal drive opp veksten i 2004, men tallene indikerer at husholdningenes etterspørsel ikke øker i tråd med anslagene til departementet, sier Jensen.
Siv Jensen viser også til at Norges Bank i går kom med tall som indikerer svært lave investeringer i bedriftene. Veksten i bedriftenes kredittetterspørsel var negativ andre måned på rad. Selv med ekstrem lav rente har bedriftene problemer med å finne lønnsomme investeringsprosjekt.
FrP mener Regjeringen må legge om den økonomiske politikken i forbindelse med revidert nasjonalbudsjett.
- Det norsk økonomi trenger nå er først og fremst lavere skatte- og avgiftssatser, slik at det blir mer lønnsomt å arbeide, investere og produsere. Fremskrittpartiet mener Regjeringen i langt større grad bør legge vekt på å føre en aktiv tilbudssidepolitikk, som gir norsk økonomi en sårt tiltrengt vitamininnsprøytning, avslutter Siv Jensen.
