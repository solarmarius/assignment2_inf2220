
27.08.02
KrFU
Nei til militær Irak-løsning!
Kristelig Folkepartis Ungdom krever at Norge går imot en militær løsning i konflikten mellom USA og Irak. Bruken av NATOs Artikkel 5 må ikke utvides slik at USA får drive "preventive angrep", uttaler sentralstyret i Kristelig Folkepartis Ungdom (KrFU).
KrFU støtter at Norge fortsatt skal være aktivt med i kampen mot internasjonal terrorisme. Etter at Saddam Hussein nå har valgt å slippe inn igjen FNs våpenobservatører, må arbeidet med å kartlegge Iraks våpenarsenal og våpentekniske utvikling fortsette.
Terrorens dypereliggende årsak kan ofte være de enorme forskjellene i sosiale og økonomiske levekår som eksisterer i verden. I enkelte regioner har dette avlet et voldsomt hat mot den rike del av verden. KrFU mener at kampen mot internasjonal terrorisme først og fremst må drives gjennom arbeidet for mer rettferdige handelsvilkår, økt bistand til de fattigste, og et sterkere globalt samarbeid gjennom FN.
De pressmidlene som FN har mot Irak om å etterleve FNs krav, kan bli svekket dersom Irak får inntrykk av at det bare er et tidsspørsmål før USA uansett angriper. Et angrep mot Irak vil også kunne undergrave samholdet i den brede koalisjonen mot internasjonal terrorisme, og således svekke muligheten for å få bukt med terrorismen på lang sikt. KrFU mener at alle aksjoner mot terroristnettverk/grupper må følge Folkeretten og bør ha mandat fra FNs Sikkerhetsråd.
Grunnleggende global sikkerhet bygges aller best gjennom samarbeid, solidaritet og åpenhet, og ikke ved å vise militær overlegenhet, uttaler sentralstyret i Kristelig Folkepartis Ungdom.
