
19. januar 2001
Parlamentarisk leder i Krf, Kjell Magne Bondevik:
Ingen vilje til å bruke reservasjonsretten
-Ingen i Stortinget ønsker egentlig de nye reglene for tilsettingsstoffer, men flertallet godtar de likevel av frykt for mottiltak fra EU, sa Krf`s parlamentariske leder Kjell Magne Bondevik i fredagens stortingsdebatt om matsminkedirektivene.
Han sa videre at hvis vi i enhver aktuell sak med uønskede virkninger skal rygge tilbake av frykt for mottiltak, ja da vil reservasjonsretten miste sin verdi og bli meningsløs.
-Jeg undrer meg på om flertallet overhodet i noen sak vil være villig til å bruke reservasjonsretten. I forbindelse med det prinsipielle viktige og problematiske patentdirektiv -som vi senere vil komme tilbake til- har vi også forstått at viljen til å bruke reservasjonsretten er liten eller fraværende.
Kristelig Folkeparti har ikke anbefalt å bruke reservasjonsretten før nå. Når tiden nå har kommet, er det fordi trygg mat er så viktig for oss alle.
