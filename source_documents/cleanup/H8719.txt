
26.10.2004
SV
SV krever svar fra Bondevik
På bakgrunn av dagens avsløringer, om at Norge har lånt ut offensivt militært materiell til USA, som etter all sannsynlighet er brukt i invasjonen av Irak, har Kristin Halvorsen (SV) sendt Bondevik vedlagte brev, hvor hun ber om klare svar på en rekke punkter.
- - -
Statsminister Kjell Magne Bondevik
Postboks 8001, Dep
0030 Oslo
26. oktober 2004
Ang.: Utlån av forsvarmateriell i forbindelse med invasjonen av Irak.
Jeg viser til oppslag i NRK, og andre medier, 26.10.2004, hvor det fremkommer at Norge har lånt ut forsvarmateriell til USA få dager før invasjonen i Irak.
Norge tok avstand fra invasjonen av Irak i 2003. Begrunnelsen var at invasjonen ikke hadde tilstrekkelig folkerettslig forankring.
Jeg vil på denne bakgrunn be Statsministeren, så snart som mulig, om å redegjøre på egnet vis for Stortinget om utlån av forsvarsmateriell i forbindelse med invasjonen av Irak. Redegjørelsen må gi svar på følgende spørsmål:
· Hva slags militært materiell har Norge lånt ut til USA og Storbritannia, som er benyttet til invasjonen og/eller krigføring i Irak?
· Ble det satt som en forutsetning for at materiellet kunne brukes at det skulle foreligge en ny resolusjon i FNs Sikkerhetsråd som skulle gi et folkerettslig mandat for invasjonen?
· I så tilfelle, hvorfor ble ikke utlånet stoppet?
· Ble dette utlånet godkjent av Utenriksdepartementet i tråd med gjeldende retningslinjer?
· Er det andre Nato-land som delte Norges syn om at USAs invasjon i Irak ikke hadde folkerettslig forankring, som har bidratt med militært materiell til okkupasjonsstyrkene i Irak?
· Hvilke begrunnelse har Statsministeren for at Stortinget ikke ble konsultert eller informert i forkant av utlånet?
· Er det gjort andre avtaler om utlån av materiell eller personell, som Stortinget så langt ikke er informert om?
· Har Norge tidligere lånt ut militært materiell til Nato-allierte mens disse har deltatt i væpnede aksjoner som Norge ikke har støttet og som ikke har hatt forankring i folkeretten?
Vennlig hilsen
Kristin Halvorsen,
Parlamentarisk leder for
Sosialistisk Venstreparti
