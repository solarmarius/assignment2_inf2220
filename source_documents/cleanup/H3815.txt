
24.3.98
Tron Erik Hovind,
NÅ MÅ KREFTBEHANDLINGEN STYRKES
Senterpartiets stortingsrepresentant fra Akershus, Tron Erik Hovind, vil i spørretimen onsdag spørre helseminister Dagfinn Høybråten om det foreligger planer i Sosial- og helse­departe­mentet om å sette iverk tiltak for å bedre kapasiteten på kreftbehandlingen her i Norge. Hovin stiller spørsmålet på grunnlag av et oppslag i avisen Varden 18. mars i år.
- Situasjonen er uakseptabel, og må finnes en løsning umiddelbart, om nødvendig med tilleggsbevilgninger fra Stortinget. Når det er slik at kreftsyke dør unødvendig fordi kapasiteten har blitt for liten, så må den økes. Samtlige partier på Stortinget burde kunne enes om det, hvilket jeg tror de vil gjøre. I dette spørsmålet må vi handle raskt. Regjeringen må finne fram til løsninger som kan avhjelpe situasjonen på kort sikt. Vi kan ikke og vil ikke ha det slik at unødvendig ventetid pga manglende kapasitet i kreftbehandlingen tar liv, sier Hovind i en kommentar fra Stortinget.
Hovind er oppbrakt over at situasjonen nå har ført til at sykehusene nærmest har tatt i bruk sorteringsmekanismer der de som har langtkommen kreft blir avvist fordi muligheten for helbredelse blir ansett som liten. Nå har det riktignok blitt opprettet såkalte «kreftbroer» til Sverige som ihvertfall vil kunne hjelpe noen fler, men Hovind understreker at dette bare er et kortsiktig tiltak som ikke vil bedre den totale kapasiteten her hjemme.
- Norge må ha kapasitet til å ta seg av sine kreftsyke uten å være avhengig av våre naboland, og da må menneskelige ressurser skaffes til veie, samtidig som det må avsettes nødvendige midler til teknisk utstyr. Dette bør derfor gis meget høy prioritet når budsjettet for 1999 skal legges fram, avslutter Hovind fra Stortinget.
