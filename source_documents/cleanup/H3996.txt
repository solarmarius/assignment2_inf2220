
13.2.2001
Morten Lund,
Pressemelding fra
Kugalskaps-redegjørelsen:
NÅ MÅ BILLIGMAT- POLITIKKEN VÆRE PASSÉ
-Landbruksministeren overser krystallklare råd fra Statens dyrehelsetilsyn og Veterinærinstituttet når det gjelder midlertidig forbud mot import av storfe. Ministeren kamuflerer disse helsefaglige råd så godt han kan i dagens redegjørelse.
-Det foreligger skriftlig dokumentasjon på at både forbruker-interessene, regjeringens egen faglig ekspertise og landbrukets talsmenn har anbefalt at det blir innført et import-forbud fra land med kugalskap. Statsråden ser bort fra disse krav og råd, og begrunner dette med at EØS-avtalen gjør det umulig for norske myndigheter å forby slik import. Det er underlig at Norge som befinner seg i 1.divisjon når det gjelder dyrehelse ikke kan innføre en beskyttelse som flere land i 3.divisjonen har tatt i bruk.
- Allerede 27. november i fjor skrev Statens Dyrehelsetilsyn i et brev til landbruksnæringen at Statens dyrehelsetilsyn vil fraråde import av levende storfe eller for som inneholder kjøttbeinmjøl. Vi anmoder om at husdyrprodusenter og andre blir informert gjennom egne organisasjoner om hvilken risiko slike importer utgjør for dyre- og folkehelsen.
-I det samme brevet blir det også referert til EUs vitenskapelige komite som sier det vil være viktig for Norge å hindre at smitte kommer inn i landet, underforstått at import av levende dyr og for som måtte inneholde kjøttbeinmjøl ikke bør skje.
Jeg merket meg at statsråden ikke nevnte de underliggende forhold som har utløst den store tillitskrise til storfe-kjøtt i andre land. Andre lands landbruksministre har bebudet at hovedmålet for politikken skal endres fra billigst mulig til trygt og sunt. Jeg håper vår Regjering setter den problemstilling på dagsorden snarest.
