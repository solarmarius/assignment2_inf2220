
Tirsdag 2. juni 1992
Solveig Sollie om samvirkeorganisasjonenes EF-bevilgninger:
UTIDIG INNBLANDING FRA KOMITÉFLERTALLET
Det er en utidig innblanding fra flertallet i landbrukskomiteens side når man forsøk-er å nekte samvirkeorganisasjonene i jordbruket å bruke penger som de selv synes. Dette sier Solveig Sollie, landbrukspolitisk talskvinne for Kristelig Folkeparti i Stortinget. Hun mener at Stortinget ikke har noe med å bestemme over bruken av en del av overskuddet i en produsenteid organisasjon.
-Jeg mener samvirkeorganisasjonene selv må få bestemme om de vil gi midler til den ene eller andre siden i EF-kampen, men jeg tror "ja-siden" lett kan komme til å skyte seg selv i foten ved å kjøre hardt på dette. Jeg synes også det er oppsiktsvekkende når EF-tilhengerne i landbrukskomiteen går inn for et oppgjør som vil førte til en ytterligere effektivitetsskjerpelse i omsettingsleddet i meierisamvirket, sier Solveig Sollie.
Hun minner også om at det ikke er mange dager siden talsmenn for samvirke-organisasjonene i landbruket snakket om å melde organisasjonene ut av Næringslivets Hovedorganisasjon fordi NHO har bevilget penger til Europa-bevegelsen.
-Ja-siden har allerede så store belastninger i forholdet til landbrukets organisa-sjoner at jeg er overrasket over at man tilsynelatende helt bevisst velger å dreie denne skruen enda en omgang, sier Solveig Sollie.
