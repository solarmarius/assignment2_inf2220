
Fremskrittspartiet
VALGPROGRAM VEST-AGDER 2003-2007
Et samfunn der innbyggerne bestemmer mer !
Frp vil ha bindende folkeavstemming om sammenslåing av Aust-Agder og Vest-Agder fylkeskommuner.
Fremskrittspartiet ser ingen praktiske og politiske fordeler med å beholde fylkeskommunen som politisk og utøvende instans, og er for å legge den ned som selvstendig forvaltningsorgan. De oppgaver fylkeskommunen sitter igjen med i dag, kan med letthet overtas av staten, kommunene og private organisasjoner.
Hvordan får vi den beste skolen i landet?
Vi vil ha selvstyrte videregående skoler, offentlige og private. I styret for de skolene skal elever og foreldre være i flertall. Kommunene gir deg en sjekk som du bruker på den skolen du mener har det beste tilbudet på den utdanningen du har valgt. Med vårt system får du et tilbud der du bor.
Frp har foreslått 20 millioner mer på videregående utdanning i fylket den neste perioden.
Vi kjemper for kvalitet i innholdet og vil ha skoleundersøkelser som offentliggjøres slik at alle kan se resultatene. Det er innholdet som er viktig - ikke planstyring av bygg og detaljer.
Vi vil arbeide for at rektorer blir ansatt på åremål og at administrativ utdanning og erfaring skal vektlegges ved ansettelse av rektorer i større grad enn i dag.
Vi vil ha regler for respektløs oppførsel for elever og ansatte. Å ødelegge skole-hverdagen for andre er mangel på respekt, det er å "stjele tid" fra andres mulighet til lærdom.
Frp støtter utviklingen av et Universitet og høyskole på Agder som er best i landet.
Infrastruktur - brobygging mellom mennesker !
Regjeringa har "spilt bort" 2 fire-felts motorveier Oslo-Stavanger
påBørs - synes du et er rett?
Fremskrittspartiet vil ha en hurtig utbygging og standardheving av Europaveien gjennom Vest-Agder og vi har råd til det - uten bompenger! Trafikksikringstiltakene må være topp hele veien med lys på hele strekningen.
Hva slags fylkesveier vil du kjøre på?
Frp har foreslått 15 millioner mer på fylkesveiene og 13 millioner mer på trafikksikringstiltak i perioden.
BOMPENGER OG VEIPRISING ER MODERNE LANDEVEISRØVERI !
Lufttrafikken på Sørlandet!
Ja til en fremtidsrettet lufttransport på Sørlandet
Fremskrittspartiet er i mot at Luftfartsverket skal fortsette å eie å drive flyplasser på Sørlandet. Vi vil utvikle og sikre tilbudet til befolkningen i sør uten å måtte betale for at andre skal utvikle flyplasser. Næringslivet og lufttransporten i sør fortjener en sjanse i fremtiden - det får vi ikke gjennom Luftfartsverket.
Inntil flyplassene i sør er fristilt på lik linje med Torp må vi sikre at overskuddet på Kjevik blir brukt på videreutvikling her.
Kollektivtransporten!
Fremskrittspartiet mener at kollektivtrafikken må effektiviseres og ikke ytterligere subsidieres. Ved endring av rutetilbud må en sikre samordning slik at alle korresponderende ruter blir tilpasset før endringene trår i kraft.
Frp vil gå inn for å bedre tilgjengeligheten i kollektivtransporten for funksjonshemmede.
Vi støtter bruk av Servicebusser der det ikke finnes alternative tilbud.
Som på andre områder er det viktig med brukermedvirkning - det er de som kjenner problemene på kroppen som har de gode løsningene og innspillene.
Vi støtter byggingen av Euroterminalen i Kristiansand.
Vi har ikke råd til å miste et medmenneske i trafikken !
Gang og sykkelstier må bygges ut mye fortere enn i dag. Vi vil at våre barn skal ha trygg skolevei, og at trafikken Ikke skremmer dem så hverdagen blir usikker.
Frp har foreslått 13 millioner mer på trafikksikringstiltak i perioden.
Frp viser vilje til å investere penger i trafikksikringstiltak - før det er for sent!
Et kraftfullt næringsliv er nødvendig for landsdelen !
Fremskrittspartiet vil tilrettelegge forholdene slik at all næring får mulighet til å vokse og utvikle seg slik at vi også har noe å leve av i fremtiden. For at næringslivet, skal ha mulighet til å vokse må vi ta oss av infrastrukturen og gi rom for utvikling i et konkurranseutsatt internasjonalt samfunn.
Dette innebærer at vi må ha langt høyere standard på veier, jernbaneterminaler, fergeterminaler og lufthavner, slik at det er mulig å transportere varer på en rask og sikker måte. Det må også utvikles næringsarealer og tomteområder slik at det finnes mulighet for å starte ny virksomhet og skaffe boliger til de som skal arbeide her.
Vest-Agder Fremskrittsparti sier ja til fradeling og omdisponering av areal til bolig- og næringsvirksomhet i spredt bebyggelse.
Prisfastsetting ved kjøp/salg av alle eiendommer bør være en sak mellom selger og kjøper.
Havbruksnæring skal være konsesjonsfri og tillatelse skal gis i kommunene så sant veterinære- og miljøhensyn er ivaretatt.
På alle områder der det er mulig å drive nyskapende og alternativ næring ved å ta i bruk naturressursene mener vi at tillatelse skal gis så sant det ikke forurenser, er til sjenanse eller ødeleggende for naturen.
Vest-Agder Fremskrittsparti vil arbeide aktivt for at også gassressursene tas i bruk på Ader slik at vi kan få verdiskapning, industriutvikling og nyskapning .
Frp sier JA til oljeleting i Skagerrak.
God helse - det har vi råd til !
Ja - vi har alle betalt på forskudd for å få den hjelpen vi trenger. Staten har tatt over sykehusene, men vi har fremdeles ansvar for våre innbyggere på mange områder
Ja til bedre tannhelse! Vi har foreslått 3 ½ millioner mer denne perioden.
Vi går inn for fritt tannlegevalg for alle. Du skal selv kunne velge hvilken tannlege du vil bruke. Men da er det nødvendig med flere tannleger - og Frp har gått inn for utdanning av flere tannleger raskt slik at det blir tannleger nok til å kunne dekke hele landet.
Inntil fritt tannlegevalg er gjennomført vil vi at offentlige lege- og tannlegekontorer kan leies ut til privatpraksis etter ordinær arbeidstid.
Fremskrittspartiet vil legge til rette for å utvikle folkehelsearbeidet i samarbeid med helseregionen og kommunene i landsdelen.
Familievern og rusomsorg
Når man trenger hjelp er det viktig for oss i Fremskrittspartiet at det er lett å ta kontakt - og at hjelpen er tilgjengelig der du bor. Dette gjelder både familievern, psykiatri og rus.
Fylkesbarnevernet styrkes og samarbeidet med primærkommunene trappes opp.
Målsettingen er at tiltak settes inn i hjemmet i samarbeid med hele familien, og at det skal være tunge grunner for å bruke tvangstiltak.
Innen rusomsorgen må det gis et mer brukertilpasset tilbud enn i dag, og valget av behandlingsinstitusjoner skal i hovedsak styres av pasienten. I tillegg går vi inn for å ta i bruk subutex og metadon tidligere i behandlingsøyemed enn det gjøres i dag.
Vest-Agder Fremskrittsparti vil støtte utbygging av distriktspsykiatriske poliklinikker (DPS) fremfor oppbygging av store fagmiljø på sentrale steder. All erfaring viser at pasientene får best behandling og rehabilitering dersom de behandles i nærmiljøet. Det behandles også flere pasienter på DPS enn på store sentrale enheter. Frp setter pasienten først - ikke fagmiljøet.
Eiendomsrett - Plan og arealsaker
Fremskrittspartiet vil arbeide for at den enkelte kommune har full råderett over planer som er i følge lovverk og forskrifter.
JA til for sterk nedsettelse av skatter, avgifter og offentlige inngrep.
Fylkeskommunen skal ikke være en "overkommune" og Fylkesmannen skal ikke kunne overprøve det kommunene selv har bestemt.
