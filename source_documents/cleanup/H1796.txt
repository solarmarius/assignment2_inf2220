
Mandag 4. mai 1992
Samværsrett ved skilsmisse:
KrF FORESLÅR OBLIGATORISK MEKLING NÅR SAMVÆRSRETTEN SABOTERES
- Rett til mekling dersom samværsretten boikottes.
- Tvungen mekling dersom samboerpar som har barn går fra hverandre.
- Bruk av meddommere også i skilsmissesaker.
Dette er hovedpunktene i et forslag som tre av Kristelig Folkepartis stortings-representanter har levert i Stortinget. Hensikten med forslaget er å sikre barnas rett til kontakt med begge foreldrene ved samlivsbrudd.
Representantene Solveig Sollie, Eleonore Bjartveit og Svein Alsaker ønsker å bidra til at barn fra oppløste hjem sikres rett til kontakt med den av foreldrene som ikke har den daglige omsorgen for dem. Forslagsstillerne er spesielt opptatt av dem som får samværsretten boikottet fra den tidligere ektefellens side. "Utfra den situasjon enkelte foreldre møter, virker det som om lovverket ikke godt nok ivaretar begge foreldrenes rettigheter," skriver forslagsstillerne. De peker også på at barnas situasjon må stå i fokus i en skilsmissesituasjon, og går inn for meklingsordningen som den nye ekteskapsloven legger opp til, må utbygges godt, og komme raskt i funksjon. De ber derfor Stortinget be regjeringen fremme forslag til endring av barneloven, eller til å forskriftsfeste rett til mekling om samværsretten for foreldre som opplever at denne boikottes. De ber også Stortinget be regjering fremme forslag til endring av barneloven som hjemler tvungen mekling ved samlivsbrudd for ugifte par som har barn sammen.
De tre forslagsstillerne er også opptatt av at familiesaker som reises for domstolene må få en rask behandling. De foreslår også at fagdommeren må få to meddommere med seg i skilsmissesaker, og ber Stortinget be regjeringen fremme forslag også om dette.
