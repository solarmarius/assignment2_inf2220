
6.10.2004
Bjørn Jacobsen, utenrikspolitisk talsmann (SV):
- Positivt bistandsbudsjett, men fortsatt med mangler
- SV ønsker selvsagt økningen på bistandsbudsjettet velkommen, men Regjeringens mål om at bistanden skal utgjøre 1 % av bruttonasjonalinntekten er ikke innfridd, sier Bjørn Jacobsen, medlem av utenrikskomiteen.
Han viser til at dette var formulert som en del av regjeringserklæringen fra Sem, og mener KrF må finne seg i at det skaper frustrasjon både i SV og ute i organisasjonslivet.
- Når bistanden relativt sett har økt med 0,01 % fra fjoråret, skyldes dette økte oljeinntekter, slik finansministeren presenterte det. Det er mindre offensivt enn hva vi har forventet av en regjering som KrF inngår i, sier Jacobsen.
Han er imidlertid fornøyd med at bistandsbudjettet er styrket sammenliknet med i fjor, men synes det er synd at det eneste området som ikke får økte bistandsoverføringer, er Palestina.
Det Jacobsen likevel synes er mest skuffende, er de foreslåtte kuttene når det gjelder tiltak til atomsikkerhet i Russland/SUS:
- I en tid med stor internasjonal oppmerksomhet rundt dette spørsmålet, skal altså Norge trappe ned sin innsats. Det gir et dårlig signal, sier Jacobsen, og minner om at Norge også har betydelig egeninteresse i å bidra til atomsikkerhet hos vår nabo i Øst.
