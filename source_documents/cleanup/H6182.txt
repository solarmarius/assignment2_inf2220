
30.09.02
KrFU
Positivt forslag til ny friskolelov
Gerd Liv Valla og LO har gått kraftig ut mot samarbeidsregjeringens forslag til ny friskolelov. Landstyret i Kristelig Folkepartis Ungdom (KrFU) deler ikke LOs frykt for mangfold i skolestrukturen, og ønsker velkommen flere av de endringer lovforslaget vil medføre.
Forslaget til ny friskolelov inneholder mange positive tiltak. KrFU ser blant annet svært positivt på en økning av den statlige støtten til 90% av det som gis til offentlige skoler. Dette forhindrer at friskolene blir forbeholdt økonomisk bedrestilte familier, som har råd til betale høye skolepenger. Av samme grunn er det bra at det settes tak for foreldrebetalingen, og at støtten forbeholdes nonprofitt skoler.
Videre mener KrFU det er bra at det uforutsigbare godkjennelsessystemet som eksisterer i dag er foreslått endret. Godkjennelse og kontroll av skolene skal legges til et uavhengig organ, og ikke lengre være prisgitt skiftende statsråders holdninger til friskolene.
Å bedre situasjonen for friskolene står på ingen måte i motsetning til en offensiv satsning for å bedre situasjonen i den offentlige skolen. Erfaringer fra våre naboland viser derimot at private skoler stimulerer til bedre kvalitet også i den offentlige skolen.
KrFU er positiv til friskoler, og mener de representerer et viktig mangfold i den norske skolestrukturen. Friskolene er ikke en trussel, men et positivt supplement til den offentlige skolen. Foreldreretten må sikres, noe Norge også har forpliktet seg til i henhold til internasjonale konvensjoner - en rettighet som også LO bør ta inn over seg.
Det framstår jo som noe av et paradoks at LO, som skal være en arbeidstakerorganisasjon, ser det som sin oppgave å arbeide mot en lov som blant annet skal sørge for at arbeidstakerne på friskoler får sikrere arbeidsplasser.
