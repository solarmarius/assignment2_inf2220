
Mandag 17. januar 1994
Komitéleder Jon Lilletun (KrF) om tiårig grunnskole:
HØYRES INVITT ENDRER IKKE SAKEN
-At Høyre nå kan tenke seg å gå inn for en tiårig grunnskole, endrer ikke på det faktum at det ikke finnes midler til å gjennomføre denne reformen, verken i staten eller kommunene. Nå må kommunene få ro til å gjennomføre de reformene de alt er blitt pålagt, uten at Stortinget skal legge på dem enda fler. Det sier lederen for Stortingets kirke- og undervisningskomité, stortingsrepresentant Jon Lilletun fra Kristelig Folkeparti.
-Hovedinnvendingen vår mot skolestart for 6-åringer har hele tiden vært av pedagogisk art. Når Høyres sentralsstyre nå legger inn som premiss for å gå inn for tiårig grunnskole at kunnskapsdelen skal økes overfor 6-åringene, forsterker dette disse innvendingene, sier Jon Lilletun. Han understreker at etter KrFs syn er det barnehagepedagogikk 6-åringene trenger, og ikke skolepedagogikk.
-Blir denne reformen gjennomført med 6-års skolestart og ti-årig grunnskole, er det kommunene som blir sittende med regningen, uten at de kan gjøre regning med økte ressurser. Da gir resultatet seg selv: Denne "reformen" vil gå på bekostning av kvaliteten i skolen. For å finansiere den, må kommunene hente penger andre steder fra. I klartekst: De må skjære ytterligere ned på eldreomsorgen. Jeg håper derfor at Stortinget i siste innstans vil "ta til vettet", og gjøre om på det vedtaket som det forrige Stortinget fattet om dette, sier Jon Lilletun.
