
Dato: 8. juni
Leder av Stortingets finanskomité, Siv Jensen (FrP)
Økt Tinglysningsgebyr: - Flertallet motarbeider konkurranse
Siv Jensen reagerer på at regjeringen i samarbeid med Ap øker gebyret på tinglysing til 2000 kroner. - Dette er jo nok en avgiftsøkning for folk flest som bare har til formål å øke inntektene til statskassa, sier hun.
Det var i budsjettforliket mellom regjeringen og Arbeiderpartiet at avgiften for tingslysning ble øket fra 1750 kr. til 2000 kr. Det betyr at blant annet flytting av lån mellom banker vil bli dyrere.
Jensen mener det er svært betenkelig over at regjeringspartiet og Ap i forliket om revidert valgte å øke statens inntekter på noe så usosialt som tinglysningsavgiften
Konkurransehemmende avgiftsøkning
Hun mener at regjeringen i realiteten ødelegger for konkurransen mellom bankene når de nå øker avgiften. - Forskjellene mellom de ulike bankenes rentevilkår kan øke, for nå skal det stadig mer og mer til i forskjeller mellom bankene for at det skal lønne seg å bytte bank, sier Jensen.
Jensen reagerer samtidig på at regjeringen sammen med Arbeiderpartiet øker statens inntekter gjennom helt unødvendige avgifter. - Det er ikke snakk om at tinglysning i selvkost koster i nærheten av 2000 kroner, dermed er dette en ren fiskalavgift som kun har til hensikt å skaffe staten inntekter - noe det samme flertallet for øvrig også har gjort når det gjelder å øke gebyrene for førerkort og pass.
FrP har tidligere sammen med Sp og Sv foreslått at tinglysningsavgiften skal settes til selvkost. Antakelig ville dette ha medført at avgiften ble på noen hundre kroner.
