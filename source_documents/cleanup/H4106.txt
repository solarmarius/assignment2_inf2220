
fredag 13. desember 1996 13:06:38
Pressemelding fra Venstre
(13.12. kl. 13:00)
Faremo må forklare seg om angrep på Stortinget
- Det er rystende at Overvåkingspolitiet fremdeles ikke innretter seg etter regelverket og demokratiets spilleregler. Det er vanskelig å se for seg at forholdene kontrollutvalget retter sterk kritikk mot kan ha annen forklaring enn at Overvåkingspolitiet ville skandalisere Lund-kommisjonen og dermed motarbeide Stortinget.
Det sier Venstres Lars Sponheim i en kommentar til rapporten fra Stortingets kontrollutvalg for etterretnings-, overvåkings- og sikkerhetstjenesten.
- For Grete Faremo er det alvorlig at rapporten fra Kontrollutvalget gir grunnlag for mistanke om at Justisdepartementet kjente til og unnlot å gripe inn mot de kritikkverdige forholdene. Derfor må Faremo snarest og på en egnet måte forklare seg om sin befatning med saken da hun var justisminister. Det er nødvendig for å kunne vurdere grunnlaget for tillit til henne som statsråd i den sittende regjeringen, sier Sponheim.
I kontrollutvalgets rapport går det fram at Overvåkingspolitiet spurte tysk etterretningstjeneste om opplysninger om Berge Furre som medlem av Lundkommisjonen og om kommisjonens arbeid generelt. Først flere måneder senere spurte Overvåkingspolitiet etter opplysninger om ni tidligere registrerte personer, blant dem Berge Furre. Etter Venstres vurdering svekker dette Overvåkingspolitiets forsøk på å forklare hendelsene som regulært arbeid innenfor instruksens rammer.
- Overvåkingssjefens forklaring på kontakten med en fremmed etterretningstjeneste som et ønske om å bistå og holde seg orientert om Lund-kommisjonens arbeid, er så søkt at den er Overvåkingssjefen uverdig, sier Sponheim.
