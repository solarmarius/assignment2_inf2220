
Stortinget, 04. oktober, 2000
FREMSKRITTSPARTIETS
STORTINGSGRUPPE
FrP om Statsbudsjettet 2001:
FOLKEFIENDTLIG OG UREALISTISK
- Regjeringens forslag til statsbudsjett inneholder ingen løsninger på de utfordringer Norge står overfor. Forslag til effektivisering av offentlig sektor er totalt fraværende, mens appetitten på nye skatter og avgifter er endeløs, uttaler FrPs finanspolitiske talsmann Siv Jensen, som også fremholder at forslaget umulig kan være en samarbeidsinvitasjon til noen.
- FrP vil ikke godta momsreformen. For det første bør en slik reform behandles uavhengig av statsbudsjettet. Slik det er nå, blir det nærmest en hastesak. For det andre inneholder forslaget uoversiktlige konsekvenser, og matmomsdelen er under enhver omstendighet utilstrekkelig hvis man i det hele tatt skal inn i en ordning med gradert moms, mener Jensen.
- Det er selvsagt helt uaktuelt for FrP å støtte forslagene om skatte- og avgiftsøkninger på 8,9 mrd. kroner. Dobbeltbeskatning av utbytte er en misunnelsesskatt som ikke virker, konjunkturavgiften er en meningsløs ekstrabelastning på næringslivet. Vi konstaterer at regjeringen innbyr til nok en omkamp om el-avgift, mineraloljeavgift og boligskatt. Tiltak for å dempe grensehandelen er nesten fraværende. Redusert kjøttmoms og spritavgift er så smått at det neppe har noen effekt på grensehandelen, fremholder Jensen.
- Forslaget om reduserte drivstoffavgifter varsler kanskje god vilje, men er ikke nok. Skal næringslivet generelt og transportnæringen spesielt være konkurransedyktig, må vi ned på EU-nivå, det vil si pumpepriser under 7 kr./ltr, fortsetter Jensen.
- Satsingen på sykehusene er en bløff. 750 av de 950 ekstramillionene er bevilget allerede. De resterende 200 millionene består stort sett av økte egenandeler fra pasientene. Forslaget om kjøp av sykehusutstyr for 795 mill. kr. er for det første en altfor liten satsing. For det annet innebærer forslaget en forventning om en urealistisk egenandel på 505 mill. fra fylkeskommunene, avslutter Jensen.
