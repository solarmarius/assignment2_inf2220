
fredag 2. mars 2001 11:12:18
Venstres Odd Einar Dørum om Trond Giskes utvanning av universitetsbegrepet:
- Ingen respekt for forsking og kunnskap
- Høyskoler som ønsker universitetsstatus, har lenge arbeidet hardt for å strekke seg etter høye og klare kvalitetskrav. Jeg er sjokkert over at utdanningsminister Trond Giske nå ikke bare senker kravene, men egentlig fjerner lista fullstendig og slipper universitetsbegrepet i Norge fritt. Dette er å gjøre høyskolene en bjørnetjeneste. Trond Giske viser på nytt ringeakt for kunnskap og kvalitet. Arbeiderpartiet kan bare glemme å få Venstres eller andre kunnskapsbevisste partiers støtte til dette. Det sier Venstres utdanningspolitiske talsmann Odd Einar Dørum i en kommentar til Trond Giskes styrte lekkasje fra neste ukes stortingsmelding.
Mjøs-utvalget, som i fjor vår la fram sin innstilling om reformer i høyere utdanning, foreslo høye og klare kvalitetskriterier for høyskoler som ønsket å kvalifisere seg til universitetsstatus. Blant disse var et selvstendig ansvar for utdanning på hovedfag-, sivil- og masternivå på minst fem ulike områder, og forskerutdanning på minst fire områder. Trond Giske sier nå i en styrt lekkasje fra neste ukes stortingsmelding at forskerutdanning på ett område er alt som skal til.
- Venstre mener Mjøs-utvalgets kvalitetskriterier legger lista høyt nok til at det fortsatt skinner av universitetsbegrepet. Samtidig gis noen av våre fremste høyskolemiljøer en reell mulighet til å kvalifisere seg som universiteter. Giskes forslag gir ingenting å strekke seg etter, og medfører en dramatisk svekkelse av universitetsbegrepet, mener Odd Einar Dørum.
Venstre ønsker å øke den årlige norske forskingsinnsatsen med minst fem milliarder kroner i løpet av fire år. En hovedutfordring er å gjenreise den frie grunnforskingen, fordi bare 15 % av norske forskingsmidler går til grunnforsking. - Friske midler er helt nødvendig dersom høyskoler skal oppnå universitetsstatus gitt at de oppfyller faglige kvalitetskrav. Giske viste i høstens budsjettkamp at han ikke ønsker å gi universitetene det budsjettløftet som er nødvendig. Nå vil han ytterligere svekke grunnforskingen, ved å la enda flere slåss om de samme kronene. Kunnskap og kvalitet koster, og dette må Arbeiderpartiet ta inn over seg, mener Odd Einar Dørum.
