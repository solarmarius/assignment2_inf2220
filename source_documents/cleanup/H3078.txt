
Fredag 3. september 1999
KRISTELIG FOLKEPARTI RADIOREKLAMERER FØR VALGET
Kristelig Folkeparti har valgt å forsøke bruk av radioreklame som ledd i årets valgkamp. Den siste uken før valget, f.o.m. mandag 6. september, sendes to forskjellige radiospotter over eteren i P4. Familiepolitikk og skolepolitikk gis fokus. Valgerd Svarstad Haugland og Kjell Magne Bondevik deltar i hver sin av de to radiospottene som sendes.
Skolepolitikk:
Kristelig Folkeparti ønsker en skole som gjennom kunnskaper og verdier gir barn og unge selvtillit og respekt for menneskeverdet, og ruster dem for det voksne liv. Vår radioreklame går rett inn i dette. Det eksemplifiseres gjennom å vise til vår foreslåtte IT-satsing, som er en viktig del av skolenes kompetanseheving. Kombinasjonen av kunnskaps- og verdidimensjon i skolen er for KrF helt sentral. Valgerd Svarstad Haugland avslutter i radiospotten med å slå fast at "vi vil ruste opp IT-undervisningen i skolen til et internasjonalt nivå, og la de unge få utvikle den kunnskap og de verdier de trenger for å lykkes".
Skolepakken regjeringen foreslo for tre uker siden, innebærer blant annet en styrking av informasjons- og kommunikasjonsteknologi (IKT) ved å firedoble statens innsats i forhold til i år (150 millioner hvert år i fire år). Totalt sett vil dette bringe Norge opp på nivå med den statlige satsingen i land som Sverige, Danmark og England, når satsingen sees i forhold til innbyggertallet. Dette vil styrke bruken av IKT i skolen, noe vi mener er helt nødvendig.
Familiepolitikk:
Kristelig Folkeparti mener familien er den viktigste rammen rundt barnas oppvekst. Vi arbeider for at familiene skal få mer tid sammen, og kunne velge den omsorgsformen de selv ønsker. Radioreklamen formidler KrFs sentrale poeng; valgfriheten. Kontantstøtten vi har innført har bidratt til dette. For å sikre familienes valgfrihet er det imidlertid viktig for oss at også alle som ønsker det skal få tilbud om barnehageplasser, hel- eller deltid. Kjell Magne Bondevik avslutter i radiospotten med å si at "vi vil fortsatt jobbe for både barnehagestøtte og kontantstøtte, for at dere (foreldrene) skal ha friheten til å velge".
