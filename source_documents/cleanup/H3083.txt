
4. juni 1999
Kristelig Folkeparti aksjonerer
Lørdag 5. juni arrangerer ca. 170 KrF-lag standsaksjon under mottoet "Miljøpolitikk for virkeligheten". Miljø er ett av KrFs profilområder i valgkampen. Aksjonen er også en markering av at det nå bare er 100 dager igjen til valget.
Stortinget skal den 7. juni bestemme om Øvre-Otta vassdraget skal legges i rør eller ikke. KrF mener det vil være en miljømessig katastrofe hvis opposisjonspartiene på Stortinget går inn for utbygging.
- Norge har i dag en progressiv og miljøoffensiv regjering. Dette vil vi markere. Den store oppslutningen om denne standsaksjonen vitner om stor entusiasme lokalt i forkant av valget, sier generalsekretær i Kristelig Folkeparti, Inger Helene Venås.
Lørdag 5. juni er også verdens miljødag.
En rekke sentrale KrF-ere står på stand ulike steder i landet den 5. juni.:
· Partileder og barne- og familieminister Valgerd Svarstad Haugland deltar på standsaksjon i Asker sentrum kl. 1200 - 1300
· 2. nestleder og statssekretær i BFD, Odd Anders With skal være i Mo i Rana kl. 1100 - 1400.
· Statsråd Jon Lilletun deltar på stand kl. 10.00-11.00 i Kristiansand, kl. 11.45-
12.45 i Grimstad og kl.13.00-14.00 i Arendal.
De fleste av KrF's stortingsrepresentanter deltar på stand i sine hjemfylker.
