
14. februar 2001
Jens Stoltenberg
St@tsministerbrev
- I dag har vi ett forsvar på papiret og ett i virkeligheten. Forskjellen mellom de to er stadig voksende. På papiret har vi et forsvar tilpasset behovene fra den kalde krigen. I virkeligheten trenger vi et forsvar som kan ta vare på sikkerheten vår og møte nye utfordringer, skriver Jens Stoltenberg i St@tsministerbrev 14. februar 2001.
På fredag legger Regjeringen fram forslag til hvordan vi skal få et forsvar som tar bedre vare på Norge sikkerhet.
Dette handler om fornyelse av forsvaret som kommer sent, men godt. Våre NATO-allierte har én etter én fornyet sitt nasjonale forsvar. Vi er faktisk sent ute.
I dag har vi ett forsvar på papiret og ett i virkeligheten. Forskjellen mellom de to er stadig voksende. På papiret har vi et forsvar tilpasset behovene fra den kalde krigen. I virkeligheten trenger vi et forsvar som kan ta vare på sikkerheten vår og møte nye utfordringer.
Vi skal verne om våre grenser tilpasset utviklingen i våre naboland etter den kalde krigen. Men vi skal også møte andre utfordringer, som for eksempel håndhevelse av suvereniteten over våre store havområder.
Vi vil få en omfattende debatt om det nye forsvaret, ikke minst fra mange lokalsamfunn som vil beklage at forsvarets virksomhet legges ned akkurat der. Den debatten skal vi ta, og det vil nå være opp til Stortinget å foreta de endelige beslutninger.
Mitt budskap er dette: Vårt opplegg er for et sterkere og bedre forsvar. Forsvaret skal ombygges, ikke nedbygges. I framtiden vil vi bruke mer penger på forsvaret enn tidligere. Men vi vil bruke dem på de rette områdene - der vi får mer sikkerhet og mer trygghet igjen for pengene.
Når vi nå har lagt til rette for at Norge kan delta i fredsoperasjoner i Europa er det på grunnlag av dyrekjøpt lærdom fra historien. Konfliktene på Balkan har tidligere satt Europa i brann. Nå er 1200 norske menn og kvinner med på å hindra at Kosovo tenner nye gnister til konflikt på Balkan. Det trygger stabilitet og sikkerhet i regionen, men det trygger også freden hos oss.
Da må vi også være med å sikre freden utenfor Norges grenser. Noen er kritiske til at vi øremerker styrker til slike operasjoner og mener at vi må holde oss til virksomhet i Norge. Det mener jeg er veldig kortsynt. Trusler mot vår fred og sikkerhet går ikke bare langs Norges geografiske grenser
Jeg opplevde dette veldig klart i to samtaler jeg har hatt de siste to ukene. Først i møte med NATO's generalsekretær Lord Robertson. Robertson gir varm støtte til våre reformer. Han mener de gir et bedre forsvar for Norge og et bedre bidrag til NATO. Han vet hva han snakker om. Han var forsvarsminister i Storbritannia og hadde ansvaret for liknende reformer der. På mandag møtte jeg EU's utenriksansvarlig, Javier Solana. Solana la stor vekt på at vi må lykkes i Kosovo. Fra april vil en norsk general ta over kommandoen av de fredsbevarende styrkene der. Det understreker at vi nå har evne og kapasitet til å ta vår del av ansvaret.
Når vi på fredag legger fram vårt forslag til et nytt og bedre forsvar er det en viktig del av regjeringens arbeid for fornyelse. Målet er her som ellers: Bedre tjenester som svarer på dagens og morgendagens behov og mer igjen for de ressursene vi bruker.
