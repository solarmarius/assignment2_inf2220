
30.1.2003
Fellesuttalelse fra Senterkvinnene, Kristelig Folkepartis Kvinner, Arbeiderpartiets kvinnebevegelse, Venstrekvinnelaget, kvinneutvalget i RV og kvinnepolitisk utvalg i SV
- Økt egenandel på mammografi er kvinnefiendtlig!
President Hans Bakke i Den Norske Lægeforening har tatt til orde for å øke egenandelene for behandling av såkalte mindre alvorlige sykdommer ved norske sykehus. Bakke nevner mammografi som et eksempel på en tjeneste han mener pasientene må punge ut for.
Vi mener det er direkte kvinnefiendtlig å øke egenandelen på mammografi.
Høyere egenandel for mammografi vil føre til at mange kvinner ikke kan eller vil foreta en slik undersøkelse.
Dette vil i neste omgang føre til at færre brystkrefttilfeller oppdages tidlig, og da kan regningen for samfunnet totalt sett bli langt høyere. Det er ikke vanskelig å spå at at flere kvinner vil bli alvorlig syke og også dø.
Forskning på og utredning av kvinnesykdommer har tradisjonelt hatt lav status. Men etter flere år med systematisk arbeid for å bedre kvinners helse, har vi sett gode resultater. Her har mammografi-undersøkelsen vært viktig. Det er et stort skritt tilbake hvis mammografi-undersøkelser nå skal betales av den enkelte.
Vi vil jobbe aktivt for å sikre tverrpolitisk enighet om at egenandelen for mammografi ikke økes. Vi kvinnelige politikere har et særlig ansvar for å sikre oss selv og våre medsøstre en selvsagt rett til dette verdifulle tilbudet, sier Senterkvinnene, Kristelig Folkepartis Kvinner, Arbeiderpartiets kvinnebevegelse, Venstrekvinnelaget, kvinneutvalget i RV og kvinnepolitisk utvalg i SV.
