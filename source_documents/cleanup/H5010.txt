
Bodø, 17. august 2001
Ivar Kristiansen
Havbruksnæringen ut av tvangstrøya
Fiskeriminister Otto Gregussen uttalte på TV2 i går at Høyres oppdrettspolitikk er "katastrofal". Selv er fiskeriministeren den fremste forsvareren av en politikk som har lagt oppdrettsnæringen i tvangstrøye og er hovedarkitekten bak en serie nye avgifter på næringen.
Havbruksnæringen er en av Norges viktigste vekstnæringer, men er underlagt et stivbeint konsesjonsregelverk som bremser utviklingen og hindrer nyetableringer. Resultatet er at mange lokalsamfunn går glipp av de store mulighetene som finnes for eksempel innenfor oppdrett av laks og ørret, havbeite, oppdrett av marine arter, utnyttelse av biprodukter og rognproduksjon. Kystnorge trenger nye arbeidsplasser og mer verdiskaping. Høyre mener derfor konsesjonsordning må erstattes med en godkjenningsordning. For å få godkjenning må det stilles stilles strenge krav til miljøhensyn og dyrehelse.
I første omgang foreslår Høyre å erstatte konsesjonsordningen for ørret og marine fiskeslag med en godkjenningsordning og utvide antall nye laksekonsesjoner til femti. Inntil videre begrenser lakseavtalen med EU mulighetene for fri etablering innenfor lakseoppdrett. Høyre legger derfor stor vekt på å oppnå en markedsadgang til EU som gjør det mulig med etableringsfrihet også innenfor lakseoppdrett. Konsesjonærer som har brukt ressurser på å kjøpe konsesjoner vil selvfølgelig bli kompensert for det.
Noe av det siste Arbeiderpartiet og sentrumspartiene gjorde før Stortinget gikk fra hverandre var å peke ut oppdrettsnæringen som Norges neste avgiftsoffer. Arbeiderpartiet fikk gjennomslag for en serie nye avgifter:
*Fem millioner i vederlag for hver av 35 nye konsesjoner.
*Både en arealavgift og en produksjonsavgift på havbruksnæringen skal legges fram for Stortinget.
*Det skal innføres en egen avgift på videresalg av konsesjoner.
*Det skal bli forbud mot å overdra nytildelte konsesjoner de ti første årene .
*Landbruksministeren har i tillegg varslet en ny avgift på fiskefôr.
Resultatet av alt dette er at konkurranseevnen til oppdrettsnæringen svekkes og at norske oppdrettere ser større muligheter utenfor landets grenser. Høyre sier et klart nei til nye avgifter på oppdrettsnæringen. Kystnorge trenger nye arbeidsplasser og økt verdiskaping.
- For noen uker siden ble jeg kjent med historien om Anders Pedersen og selskapet hans Fjordlaks som vil produsere ørretrogn og olje for nærmere 100 millioner kr i året. Fiskeridirektoratet avslo søknaden med henvisning til at han trengte konsesjon. Søknaden er anket og ligger til behandling i Fiskeridepartementet. Men det haster, skal bedriften få noe ut av året må tillatelsen imidlertid foreligge før august er omme. Hadde Høyre fått flertall for å erstatte konsesjonsordningen med en godkjenningsordning hadde dette problemet aldri oppstått. Høyre mener det er på tide å innse galskapen i et system som hindrer folk med oppfinnsomhet og pågangsmot i å finne nye næringsveier og skape nye arbeidsplasser. En fiskeriminister som ser det som sin fremste fiskeripolitiske oppgaver å hindre privat tiltakslyst og selge privilegiebrev som gir ekslusiv rett til å drive havbruk, trenger rett og slett avløsning, sier Kristiansen i en kommentar.
