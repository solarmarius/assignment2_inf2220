
Referat fra Landsmøtet i Naturlovpartiet
Landsmøtet ble holdt på Hotel Bondeheimen i Oslo 19. og 20. Februar 2000.
http://www.nlp.no/pressemelding/ - Avsluttende debatt
Oppsummering
Hele landsmøtet ble gjennomført på en hyggelig og verdig måte, med de nødvendige innslag av seriøse innsalg og humørfylte kommentarer. Inspirasjons- og vekstinnleggene fra Reinhard Borowitz fra vårt tyske søsterparti og det Europeiske sekretariatet var verdifulle, nå gjenstår det for oss å sette de norske versjonene av dette ut i livet. Foredraget om genmodifisert mat som Ian F. Pryme holdt var ekstremt bra og skapte mye debatt. Ellers ble det fremlagt skisser til partiskolering og bedre Internett bruk. Valg på nytt Landsstyre ble gjennomført. Stor takk til Fylkesleder for Oslo og Akershus, Bjørn Olav Granli, som sto for det praktiske arrangementet.
Oppsummering av partiets situasjon i Norge i dag
Odd Sverre Løset gikk gjennom aktivitetene på nasjonalt nivå. Den viktigste aktiviteten har vært brev til myndighetene, pressemeldinger og internasjonale kontakter. Det praktiske partiarbeidet mellom valgene må økes og forbedres. Vi trenger en større bredde i medlemstall og aktiviteter. Hedmark (Odd Sverres fylke) stilte liste - og oppnådde 5-6 % i skolevalg. Hallvard Reiso orienterte om Bergen / Hordaland aktiviteten, som også var mye fokusert omkring valgene, med stand på sentrale steder, samt noe intervjuer med presse og på lokal-TV. På enkelt skoler fikk NLP "kultstatus" og ble skolevalgvinner. Einar Jørgensen fortalte om Buskerud aktiviteten, som har vært mest fokusert omkring satellittsendingene, TM som helseløsning, samt kontakt med alternative miljøer. Fredsgruppe etablering vil fokuseres fremover. Oslo og Akershus ble slått samme etter at den forrige Akershus representanten trakk seg. Bjørn Olav Granli har hatt stor aktivitet, 4 pressemeldinger, valgbod i tre uker, debatt med Ungdom Mot Vold, møter angående kriminalitet og genmodifisert mat med sentrale aktører, allianse diskusjoner med De Grønne.
Inspirasjon til ny innsats
Dr. Reinhard Borowitz, Leder for Det Europeiske forbundet av Naturlovpartier, holdt et "flammende" innlegg om partiets ståsted! Han la vekt på at vi må få bedre frem den brede plattformen vi har for løsning av samfunnets problemer. Ordet "lov" i vår sammenheng står ikke for den vanlige tolkningen av ordet, det vi legger i "lov" er kunnskap, viten, utvikling og intelligens. Vi ser på samfunnets behov for en holistisk (hel) viten, en intelligent måte å styre utviklingen på. I dag er mange områder tatt helt ut av sin sammenheng, medisinen fikser bare overflateproblemer og angriper ikke årsakssammenhengene (bieffekten av en "moderne" medisin er ofte dødelig fordi den er tatt ut av sin naturlige sammenheng og konsentrert!). Hvem har bedt om genmodifisert mat, i alle fall ikke vi. I millioner av år har vi overlevd på den naturlige maten, nå oversvømmes markedet av dårlig testede produkter med uante effekter. Vi har et utdanningsopplegg i samfunnet som hemmer personlig vekst og kreativitet, vi ensretter våre barn i den samme formen og hemmer hjernens vekst og glede. Hvem ville kuttet 9 av 10 fingre av barnet sitt? Det forstår vi alle, men når det kommer til kreativ intelligens, reduserer vi mulighetene så godt vi kan! Vi kaster penger etter symptomene på dagens samfunnsproblemer, uten å lete etter årsakene og fikse dem. Enorme beløp blir sprøyta inn i helse og sosiale problemer i Europa i dag. Vi har en stor grad av mental forurensing (søppel) som ikke bringer vekst og fremgang i det hele tatt. NLPs løsninger kan redusere kriminaliteten med 30-60 %, helbredelse av enkelte hjertelidelser er dokumentert opp mot 87 %! Det vi trenger er mer fokus på bevissthets teknologi, og bruk ordet teknologi i dagens debatt for det forbindes med noe positivt. Det store spørsmålet for vår videre utvikling er om vi skal gjennomføre den MOT naturens lover og intelligens eller om vi skal følge NLP i harmoni med denne intelligensen!
Genmodifisert mat - Hva vet vi egentlig?
Professor Ian Pryme holdt et fantastisk innlegg som klart viser "sleipheten" i dagens utvikling, styrt ikke med basis i menneskenes behov og velvære, men med basis i kortsiktige og snevre profitthensyn. Forskere får sparken for å publisere forskningens resultater, redaktører trues med å miste jobben. I mange sammenhenger kan genmodifisert mat ha like ille bieffekter som medisin, men mens medisiner må testes i 10 år før de slippes løs på deg, så er en 10 dagers rottetest nok for genmodifisert mat! Langtidseffekten av genmodifiserte planter på jordsmonnet er heller ikke forsket på. Norge, som internasjonalt ligger langt fremme i sammenheng med krav til GM mat, bruker glassperler og glansbilder til lønn for forskere som vil jobbe med testing og kravsetting, mens hundrevis av norske millioner sprøytes inn i GM-selskapene fra f.eks. Oljefondet. Snakk om å grave sin egen grav! For ikke å snakke om menneskehetens grav? Sover de etablerte politikerne? I GM-mat dyrker vi frem og markedsfører de ønskede egenskapene, men ingen snakker om de UØNSKEDE egenskapene. Vi trenger mer forskning, mer våken politikk og bedre merking. Der er indikasjoner på at GM-mat fremmer økt omfang av astma og allergisykdommer, for ikke å snakke om ekle angrep på fordøyelsessystemet vårt.
En ny strategi for et nytt Millennium
Bygg koalisjoner, spesielt med alternativbevegelsen, men ellers med alle positive krefter i samfunnet som er på linje med NLPs politikk, f.eks. Amnesty. Vi beholder vår egen plattform, men samtidig støtter vi alle krefter som drar i vår retning. Og vi kan bli deres talerør politisk. Dagens politikk er basert på "splitt og hersk" - filosofien, som alltid har gjort land og regioner veike og lette å ta kontroll over. Vi fokuserer på uenigheten, og hausser opp den. Dagens politiske partier kjemper for seg, ikke for deg. De kjemper for særgrupper, ikke for befolkningen som helhet. De fortsetter å protestere også etter at en lov er vedtatt, igjen og igjen. Tenk hvis private firma eller familien skulle fungere slik, det ville bare bli konkurser og elendighet ut av det, splittelse og skilsmisser, og ingen vekst eller fremdrift. Striden fokuseres parti mot parti, person mot person, noe som gjør det umulig å få gjort noe, å handle. I politikken trenger vi opposisjon i form av at ulike meninger fremkommer og behandles i forbindelse med å løse et samfunnsproblem. Det er nødvendig for å få et helhetsperspektiv. Men for å styre landet som helhet skaper dagens opposisjonsformer bare veike regjeringer som hestehandler med både sjela og bevisstheten sin i kampen for å fremme sine særinteresser. Det vi trenger er en bevissthetsbasert politikk som fokuserer på helhet og hele folket. I et samfunn styrt av NLP stemmer vi ikke hvert fjerde år, men to ganger daglig, i utviklingen av verdens beste demokrati, den kollektive bevissthet. Det vi vil ha er "oppegående" borgere. Vi må være ærlige i vår angrepsmåte, alt annet vil bli avslørt. Vi vil sette helheten i sentrum, for mennesket, kropp og bevissthet, og for samfunnet. Vi i Norge må selv definere hva vi vil stå for og bli kjent for; antistress, forebyggingspartiet. Naturlovpartiene rundt om i verden er ikke transcendentale meditasjonsklikker. Maharishi ønsker bare å bli sett på som en mulig inspirator til bevissthetens fremme. Forestill deg at du i din politiske framferd allerede er Landsfaderen med et varmt hjerte for hele folket, og handle deretter!
Media
Politisk redaktør i en kjent TV-kanal sa en gang til vår kjære partiformann: "Vi er ikke det minste interessert i hva NLP mener om helsepolitikken i dette landet". La oss for landets del håpe at han er et unntak, og at andre media ser sin oppgave klarere. Presse- og mediefolk er positive, oppmerksomme, interesserte mennesker, med en stor evne til å finne frem til essensen i meldingen din. Bruk denne kompetansen og interessen! De ønsker også positive nyheter, som vi alle gjør. De har også håp for fremtiden, eller i alle fall ønske om håp for fremtiden. Vi er IKKE et Transcendental Meditasjons parti. Der finnes mange verktøy på veien mot et mer bevisst samfunn, TM er en av disse. Men verktøyene må ha vist sin effekt i vitenskapelig sammenheng. Kommer det en bedre teknologi på markedet enn TM, så går vi for den! Vi ønsker EFFEKTER, uten skadelige BI-EFFEKTER! Politikken må bli bevissthetsbasert. Når vi skal bygge et hus velger vi de beste arkitektene, når vi skal bygge et land bør vi velge de beste politikerne og byggere. Landet får de politikerne de fortjener, også Østerrike. Den kollektive bevissthet i Østerrike gjorde det mulig for Haider å bli valgt inn i en demokratisk prosess. Det er ikke prosessen og Haider det er noe feil med, det er folkets kollektive bevissthet, og denne våkner nå, se på alle demonstrasjonstogene. EUs holdninger er patetiske i denne sammenheng. NLP er ikke for eller imot EU, NLP er for et EU som fungerer etter gode prinsipper for enkeltlandenes integritet og individuelle frihet i et positivt samarbeid. NLP er ikke for eller imot abort, men ønsker å angripe årsakene til abort, og til slutt forsvinner spørsmålet / problemet. NLP er ikke for eller imot moderne medisin, moderne medisin har sitt spesialområde, og sakte men sikkert vil moderne medisin ta opp mer og mer av alternativ medisin, og til slutt ble en bevissthetsbasert helseforebyggende enhet i landet.
Internasjonal inspirasjon - USA
I USA stormer partiet fram overalt hvor vårt buskap fortelles. Derfor er partiets presidentkandidat John Hagelin nå i ferd med å bli presidentkandidat for både Naturlovpartiet, De Grønne og Reformpartiet. Går dette i orden blir det den største politiske nyhet i USA på 100 år. Fremgangen kan følges på partiets hjemmeside på Internett. Reformpartiets velgere stemmer i stor grad for Naturlovpartiets presidentkandidat og politikk når de blir bevisstgjort om mulighetene. Der stilles kandidater i alle 50 stater, 2000 i tallet, og hjelpeapparatet er enda større. Det er nesten utrolig å se denne fremgangen, med tanke på at partiet har bare et minimum av fast stab til å hjelpe seg.
Internasjonale nyheter og inspirasjon
Partiet er i dag registrert i 85 land i verden, 51 demokratiske land gjenstår, og den internasjonale NLP bevegelsen har et program for år 2000 der det ønskes å starte opp i så mange som mulig av disse 51 også. Selv om antall medlemmer er lavt foreløpig, så gjør NLPerne seg bemerket på den politiske scene, pga sine radikalt nye ideer og standpunkter. USA er selvsagt det store inspirasjonslandet akkurat nå. Sammen med India. I India er det investert i et landområde nær Bombay, der det skal etableres en sentral koherens gruppe for India, Asia og Verden. Verden i dag har minst 50 steder der krig og ufred rår, så det er mer enn nok å henge bevisstheten i! I USA er det en annen bevegelse på gang innen GM-mat, ledet av en kjent advokat Stephen Druker, som vil saksøke FDA (Federal Drug Administration) i USA for å ha gjort feil ved godkjennelsen av GM-mat. Når denne maten så kommer på det internasjonale markedet, så henvises det bare til FDA godkjennelse, og andre land gjør ingenting for å overprøve den kvalifiseringen. Slik utsettes hele verden for fare. Druker har holdt innlegg for parlamentsmedlemmer i England på dette tema også. I Tyskland har NLP flytta hovedkvarteret til Berlin, for å være i det politiske senter. De har lagt en aksjonsplan for å bli 5 % innen 5 år. I Israel er partiet startet på nytt i fjor. Det trengs i et område med høy krigsrisiko. Den Syvende Internasjonale NLP Kongressen arrangeres 14-16. Juli 2000. Planlegg for å delta. Arrangementssted kunngjøres senere.
Partiets studietilbud
Hogne Kile la frem en skisse for partipolitisk skolering av partiets medlemmer. Denne vil bli viderebearbeidet av Landsstyret, og et opplegg initiert i løpet av 2000. Selvsagt vil en basere seg i stor grad på Internett og moderne kommunikasjon, men samtidig er det viktig å skape lokale miljøer der folk kan møtes i studieringer og samarbeid.
Ekspansjon og samarbeid over Internett
Kristian Pettersson presenterte Internett teknologien per i dag, og hvordan den kan bli. Det er selvsagt viktig å finnes på nettet, for kommunikasjon og informasjon. Men som sagt under studieopplegg, Internett er ikke det eneste viktige forum, så vanlig brosjyremateriell blir nødvendig også i den kommende valgkampen.
Valg av nasjonalt styre
Følgende ble valgt til Landsstyret for 2000 - 2001: Odd Sverre Løset, Partiformann Hogne Kile, Studieleder Kristian Pettersson, Internettansvarlig, Judith Tengelsen, Jan Pedersen, Hallvard Reiso, Sylvi Landsverk, Bjørn Olav Granli.
Avsluttende debatt
"En stemme på de små er bortkasta". Dette utsagnet er selvsagt funnet på av de store partiene, og baserer seg i et menneskesyn som sier at du ikke kan forandre noe alene (Janteloven?). De små er ikke viktige. Realiteten er faktisk nøyaktig den motsatte! Gir du din stemme til de store, blir du kanskje stemme nr. 450.167, og teller derved tilsvarende lite i å justere dette partiets holdninger og resultat. Stemmer du på et lite parti øker din individuelle påvirkning av landets politikk. Din stemme teller, er viktig. Din individuelle innvirkning øker. Vi vet at din stemme nytter i bevissthetsøkningen. Alle store ideer startet en gang i hjernecellene til EN enkelt person! Kreativiteten og veksten i samfunnet, nyskapningen, den kommer i de små enhetene! Slik er det også i Norge.
