
27.8.2003
Ola D. Gløtvold (Sp)
Minstestandard i eldreomsorgen løser ikke problemet
-Senterpartiet mener at minstestandarder i eldreomsorgen ikke vil løse problemene. Først og fremst er det behov for mer penger til kommunene samt en rekrutteringsplan for å sikre kvalifisert personale, sier Senterpartiets sosialpolitiske talsmann Ola D. Gløtvold.
-Det er ikke mulig å løse krisen i eldreomsorgen uten å tilføre mer penger til kommunene. Alle undersøkelser viser at det er den lave bemanningen som er en hovedårsak til problemene. Nå må stortingspolitikerne være seg sitt ansvar bevisst og bevilge de nødvendige midler, sier Gløtvold.
I tillegg er det behov for en rekrutteringsplan for å sikre tilstrekkelig kvalifisert personale i eldreomsorgen. Senterpartiet har også foreslått en lønnspakke til pleie- og omsorgspersonell på linje med det som tidligere er gjort for andre yrkesgrupper innen offentlig sektor hvor det har vært store rekrutteringsproblemer.
-Det er også behov for en klargjøring av regelverket og det må settes klare kvalitetsmål for omsorgstjenestene, sier Ola D. Gløtvold.
