
Fredag 16. januar 1998
KrF-leder Valgerd Svarstad Haugland i Porsgrunn:
REGJERINGEN MÅ JOBBE FOR NYE FLERTALLSKONSTALLASJONER I STORTINGET
Det vil etterhvert komme flere saker i Stortinget der Regjeringen i utgangspunktet ikke har noe flertall i ryggen. Det vil være en utfordring både for regjering og storting å kunne håndtere disse sakene på en konstruktiv måte. Gasskraftverk og utbygging av Øvre Otta er to slike saker. Det sa Kristelig Folkepartis leder, statsråd Valgerd Svarstad Haugland, på en KrF-fest i Porsgrunn fredag kveld.
-En mindretallsregjering kan ikke bare forholde seg passivt til det eller de flertall som allerede eksisterer i en nasjonalforsamling. Den må også arbeide aktivt for å skape nye flertall, sa Valgerd Svarstad Haugland, som la til at det parlamentariske livet i Norge har fungert på denne måten mer eller mindre siden Borten-regjeringen gikk av i 1971.
-Som det største av regjeringspartiene, har KrF et særlig ansvar for å gi de andre partiene i koalisjonen en viss drahjelp, slik at ikke ett parti vokser på bekostning av de andre. Det er ikke regjeringens oppgave å føre ren KrF-politikk, men sentrumspolitikk, sa Valgerd Svarstad Haugland.
KrF-lederen sa at det er oppmuntrende å registrere den store interessen for verdidebatten og for verdikommisjonens arbeid. -Jagland-regjeringen og Arbeiderpartiet hadde flere anledninger til å være på offensiven her i 1997, men de klarte ikke å ta signalene. Hvor lite Jagland har forstått av dette behovet, viser han i et nyttårsintervju med partiorganet "Aktuelt Perspektiv": I dette intervjuet sier han at "vi kan fort bli enige om de verdiene vi har i samfunnet. Det er ikke så kontroversielt og vanskelig. Vi har et felles verdigrunnlag, men det er jo hvordan disse skal settes ut i livet som blir debatten". I intervjuet sier Jagland at Arbeiderpartiet er nødt til å koble sin verdidebatt opp til egne verdier som er like gode i dag som for 100 år side, nemlig frihet, likhet og solidaritet, og fortsetter: -Vi må se sammenhengen mellom disse tre verdiene og spørre oss hva dette betyr i praksis nå. Da tror jeg det vil koke ned til fordelingspolitikk, maktfordeling og demokratidebatt, sier han. Jeg synes det vil være en tragedie dersom verdidebatten skal "koke ned til fordelingspolitikk, maktfordeling og demokratidebatt". Det hører med i en slik debatt. Ja, det er en viktig del av den. Men det er ikke selve debatten. Man er nødt til å spørre seg hvorfor Arbeiderpartiets leder er så opptatt av å la debatten "koke ned" til slike ting.
Jeg ser også med interesse at presset i norsk økonomi ikke lenger er noe argument mot kontantstøtten. Nå skal pengene brukes, men på Arbeiderpartiets premisser, det vil si at mesteparten skal brukes til familier der begge foreldrene er utearbeidende, sa Valgerd Svarstad Haugland i Porsgrunn fredag kveld.
