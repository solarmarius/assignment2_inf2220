
18. juni 2001
Jens Stoltenberg
St@tsministerbrev
- I dag er Statoil-aksjen blitt notert på Oslo Børs og børsen i New York. Det betyr at private nå får anledning til å bli medeiere i Statoil. Staten vil fortsatt sitte igjen med omlag 80 prosent av aksjene i selskapet, skriver Jens Stoltenberg i St@tsministerbrev 18. Juni 2001.
Kjære @-brevvenn
I dag er Statoil-aksjen blitt notert på Oslo Børs og børsen i New York. Det betyr at private nå får anledning til å bli medeiere i Statoil. Staten vil fortsatt sitte igjen med omlag 80 prosent av aksjene i selskapet.
Dette er en viktig begivenhet ikke bare for Statoil, men også for Norge. Olje og gassvirksomheten er en av Norges viktigste næringer. Den står for en av fem kroner vi som fellesskap tjener, og sysselsetter direkte og indirekte rundt 80.000 arbeidsplasser. Den har bidratt til en rivende utvikling av ny teknologi, ny kunnskap og ny kompetanse. Hele landet og det norske folk har derfor dratt stor nytte av olje og gassvirksomheten. Den spiller en viktig rolle for arbeid, industri, tjenester og velferd.
Det er vårt felles ansvar å sørge for at vi kan sikre en fortsatt ledende olje- og gassnæring som kan skape størst mulig inntekter til fellesskapet. Det var bakgrunnen for Regjeringens forslag om et utvidet eierskap av Statoil og en bedre organisering av statens direkte økonomiske engasjement. Jeg er glad for at et bredt flertall på Stortinget har vært med og tatt ansvar og sluttet seg til hovedlinjene i Regjeringens forslag. Det at vi i Norge har klart å sikre brede flertall bak hovedlinjene i olje og gasspolitikken skaper, tryggere rammer rundt virksomheten hjemme og ute.
Da vi startet opp i Nordsjøen, ville vi ha et sterkt norsk oljeselskap. Statlig eierskap i Statoil var en forutsetning for å etablere selskapet, utvikle det og bringe det fram til den ledende posisjonen det har i dag. Men vår evne til å forvalte olje og gassressursene var aldri betinget av at staten for evig tid eier 100 prosent av selskapet. Nå venter nye utfordringer.
Vi vet at vi er i ferd med å passere toppen for nye større utbygginger på norsk sokkel, og om noen år vil vi også passere toppen når det gjelder produksjon. Statoil fulgte med norsk sokkel på vei opp. Vi må unngå at selskapet følger sokkelen på vei ned. Da må vi sørge for at Statoil får gode muligheter til å utvikle seg også utenfor Norge. For mens virksomheten i Norge flater ut, er den på vei opp mange andre steder i verden. Der skal Statoil også være.
Ved å åpne for et utvidet eierskap i Statoil, legger vi nå grunnlaget for at selskapet kan utvikle seg videre med nye partnere, ny teknologi og mer kapital. Vi gjør Statoil til et sterkere selskap med utvidet slagkraft på norsk sokkel, på nye havdyp og i nye markeder. Det gavner både selskapet og fellesskapet.
