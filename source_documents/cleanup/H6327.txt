
06.11.02
KrFU
La Gibraltars befolkning selv bestemme egen framtid!
Arbeidsutvalget i Kristelig Folkepartis Ungdom (KrFU) krever at Norge sørger for at resultatet av folkeavstemningen 7. november i Gibraltar blir respektert og får konsekvenser for Gibraltars videre forhold til Storbritannia.
Storbritannia og Spania har det siste året forhandlet om Gibraltars videre fremtid, uten å høre på Gibraltars valgte representanter. Derfor har nå selvstyre-myndighetene i Gibraltar utlyst en folkeavstemning den 7. november hvor befolkningen bes ta stilling til om Gibraltar fortsatt skal være et britisk protektorat med selvstyre, eller om Gibraltar skal endre forholdet til Storbritannia.
Både Storbritannia og Spania har uttalt at resultatet fra en slik folkeavstemning anses som ugyldig. Arbeidsutvalget i KrFU krever at Utenriksminister Jan Petersen ikke aksepterer at kolonibefolkningen overkjøres på en slik måte, og at dette forholdet straks tas opp med hans spanske og britiske kollegaer.
Prinsippet som legges til grunn i denne type saker må være at folket selv skal kunne bestemme sin egen fremtid, uttaler arbeidsutvalget i Kristelig Folkepartis Ungdom.
