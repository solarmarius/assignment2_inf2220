
Fredag 26. mars 1993:
Kristelig Folkepartis stortingskandidater utfordrer Høyres landsmøte:
Høyre bør gå over på KrFs kontantstøttemodell
Da unngår Høyre de problemer deres modell skaper.
- Det er positivt at Høyre nå går aktivt inn for prinsippet om kontantstøtte til småbarnsfamilier. Dette var det Kristelig Folkeparti som tok først opp og lenge har kjempet nokså alene for. Men Høyres modell skaper en del problemer bl.a. i form av dypere barnehageplasser for mange. Høyre bør gå over på KrFs kontantstøttemodell. Da unngår man disse problemer det blir lettere å få gjennomslag for reformen.
Dette kommer som en oppfordring fra KrFs fremste stortingskandidater til Høyres landsmøte. Stortingskandidatene er samlet i Oslo i helgen.
- Prinsippet om kontantstøtte er viktig ut fra to forhold: Økt valgfrihet og rettferdighet. Mange foreldre ønsker større valgfrihet når det gjelder form for omsorg for barna. Det må bli større rettferdighet i fordelingen av den statlige støtten til barneomsorg mellom dem som har heldagsbarnehageplass, og som får ca. 30.000 kr i statlige subsidier årlig, og de som ikke har barnehageplass. Både Høyre og KrF er villig til å legge inn fra 1 til 2 milliarder ekstra i barneomsorgen. Det burde derfor være mulig å finne en felles modell. Men Høyre vil ta bort hele den statlige driftsstøtten til barnehager, og dele ut igjen et noe lavere beløp til alle. Dette gjør at mange får dyrere barnehageplass enn i dag.
KrF vil i stedet gi kontantstøtte til dem som ikke har heldagsplass i barnehage, uten å ta bort statsstøtten til barnehagene. Da vil ingen komme dårligere ut enn i dag, og det får ikke negativ konsekvens for barnehagene. Dessuten vil de barna som trenger barnehagen av ulike sosiale årsaker, beholde dette. Modellen er allerede innført i Finland. KrF vil starte opp med 12.000 kroner pr. barn under 3 år, for så gradvis å trappes opp til det samme som statsstøtten til heldagsbarnehageplass.
-Høyre bør gå over på denne modellen, så unngår man de problemer partiets modell skaper, mener KrFs stortingskandidater.
