
Mandag 17. oktober 1994
Finanspolitisk talsmann Odd Holten om KrFs budsjettforslag:
TO MILLIARDER MER TIL MILJØ
-Det er alarmerende at det stadig blir foretatt kutt og reduksjoner i Miljøvern-departementets budsjett. Miljøet kan ikke være den evige salderingspost. Kristelig Folkeparti går derfor i sitt alternative forslag til statsbudsjett inn for å styrke miljøet med i alt to milliarder kroner i forhold til regjeringens forslag. Blant annet ønsker vi i styrke jernbanen med en halv milliard. Det sier Kristelig Folkepartis finanspolitiske talsmann Odd Holten.
-Vi foreslår en økning på 300 millioner til ulike miljøtiltak som kalking av vassdrag, rensetiltak, tilskudd til energiøkonomisering og til kommunale vannmiljø- og avløpstiltak. Vi har også flere poster til styrking av kollektivtrafikken. De to tyngste er en pott på 500 millioner til opprusting av jernbanen, og at vi går imot regjeringens forslag om å fjerne fritaket for dieselavgift for busser. Dette vil medføre en utgift for staten på 325 millioner, sier Odd Holten.
-KrF er opptatt av å redusere bilbruken. Det vil derfor være meningsløst å fjerne et fritak som vil føre til at kollektivtakstene skyter i været. I tillegg går vi inn for å kutte 35 millioner i bevilgningene til veiutbygginger, sier han.
Holten sier at KrF ønsker å bruke avgiftspolitikken til å styre forbruket inn mot mer miljøvennlig samferdsel, og foreslår derfor en avgiftsøkning på flyreiser i Sør-Norge, og en økning av CO2-avgiften. Dette vil gi staten 500 millioner i økte inntekter.
