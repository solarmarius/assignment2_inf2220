
13. juli 2001
Thorbjørn Jagland
Sommermelding
Jeg har fått mange henvendelser den siste tiden fra folk som har fått høye strømregninger denne våren. Vi har også gjennom media fått urovekkende rapporter på at flere enn før har henvendt seg til sosialkontorene på grunn av uventet høye regninger på strøm. Dette er signaler vi må ta på alvor. Men da er det også viktig å vite hva årsaken til den økte strømprisen er. Det er i liten grad endringer i avgiftene. Hovedårsaken er at kraftprisen har økt fordi vi har underskudd på kraft i landet. For en gjennomsnittshusholdning har strømprisen det siste halvåret økt med en sum som tilsvarer drøyt 3.000 kroner på årsbasis. Rundt 2.500 kroner av dette skyldes økning i selve kraftprisen.
Den viktigste årsaken til de økte kraftprisene er at vi bruker mer og produserer mindre strøm enn i fjor. Det har også vært kaldere og tørrere i år enn i fjor. Første halvår i år produserte vi 10TWh mindre enn i samme periode i fjor. Og mens vi første halvår i fjor eksporterte 8,6 TWh, hadde vi i samme periode i år en nettoimport på 3,9 TWh. Situasjonen er at vi har strømunderskudd i et såkalt normalår.
Arbeiderpartiet tar på alvor at mange har problemer med de høye kraftprisene vi ser nå. Vi har redusert skatten for de med lave inntekter. Det vil vi fortsette med. Men vi må også prøve å dempe virkningene av høye kraftpriser. Da må vi gjøre flere ting samtidig:
· Produksjonen av kraft må øke
· Veksten i forbruket må begrenses gjennom energisparing
· Vi må trappe opp arbeidet med å få ned kostnadene ved overføring av strøm, slik at strømregninga kan bli lavere
Vi har gitt gasskraftverkene endelig tillatelse til å bygge. Og vi satser sterkere enn noen regjering før oss på å begrense veksten i strømforbruket. Det siste gjør vi ved å vri forbruket fra strøm til varme, ved å øke den direkte bruken av gass og ved å øke produksjonen fra fornybare energikilder.
Omtrent en tredjedel av strømregninga til folk er betaling for overføring av strøm. Arbeiderpartiregjeringen vil sikre at kostnader ved drift av kraftnettet går ned. Nettselskapene vil bli pålagt å redusere kostnadene sine, og dette skal komme forbrukerne til gode. I tillegg arbeider vi med å ta i bruk ny teknologi slik at prisen kan gå ytterligere ned når kraftnettet ikke er fullt belastet. Forslag til nye forskrifter som skal sikre lavere kostnader er sendt på høring. De nye forskriftene vil tre i kraft 1. januar 2002.
