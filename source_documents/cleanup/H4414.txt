
lørdag 18. november 2000 14:52:23
Venstre-gjennomslag for miljø, forsking og arbeidsplasser
Neste års statsbudsjett vil gi et solid løft for høyere utdanning og forsking, og får en klart bedre miljøprofil enn i Aps opplegg. De mest alvorlige truslene mot arbeidsplassene er avvist. Vi har gjort en historisk flyttesjau på budsjettet som er særlig gunstig for det nyskapende, kunnskapsbaserte arbeidslivet. Det sier Venstres leder Lars Sponheim i en kommentar til budsjettforliket mellom sentrumspartiene og Ap.
- Det nye skattesystemet som skal gjelde fra 2002, er en mer omfattende seier for Venstres flate og grønne skatteprinsipper enn jeg hadde vågd å håpe på før forhandlingene startet, sier Sponheim. For Venstre er det en meget stor seier at delingsmodellen, som straffer aktive eiere i egen bedrift, avskaffes for godt.
Regjeringens opprinnelige budsjettforslag var ikke egnet til annet enn internt bruk i Arbeiderpartiet. Nå har vi flyttet på over 20 milliarder kroner, og fått et statsbudsjett som er godt for landet, sier Lars Sponheim. - Jeg ser det fremdeles som beklagelig at vi ikke lykkes med å gjendrive forslaget om særskatt på aksjeutbytte, selv om satsen nå er noe redusert, vi har fått inn et bunnfradrag på 10.000 kroner og det slås fast at ordningen skal bort fra 2002. For småbedrifter og nyskaping er likevel de gode nyhetene i forliket mye viktigere, særlig bortfallet av konjunkturavgift, investeringsavgift og fjerning av delingsmodellen fra 2002.
På områdene miljø, utdanning og skatt på arbeidsplasser er det himmelvid forskjell på dette forliket og Aps opprinnelige forslag. Venstre vil særlig peke på følgende viktige resultater:
 Et løft på over 300 millioner kroner til universiteter, høyskoler og forsking, og 500 millioner kroner ekstra i forskings- og nyskapingsfondet
 Ingen moms på kollektivtrafikk, 190 mill kr i økte bevilgninger til kollektivsatsing og økt satsing på ENØK og fornybar energi
 Avvising av Aps forslag om konjunkturavgift på arbeidsplasser og av forslag om skjerpelser på formueskatt til småbedriftene
 Enighet om et enklere og mer rettferdig skattesystem med mindre skatt til de som tjener minst gjennom høyere bunnfradrag
 Delingsmodellen i skattesystemet, som straffer aktive eiere i egen bedrift, avvikles fra 2002. Avvising av innstramminger i delingsmodellen for 2001 på 320 millioner kroner.
 Ingen moms på reiseliv, halvert matmoms og bortfall av investeringsavgiften fra 2002
 Styrket kommuneøkonomi med 1250 millioner kroner
 Økt bostøtte for de som har minst å leve av
 Mer til kulturliv og frivillig sektor
 Samferdselsinvesteringer for trafikksikkerhet og framkommelighet, og reduserte ferjetakster
