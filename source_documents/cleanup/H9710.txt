
5.11.2004
Senterungdommen
Kommunal og Regionalminister Åslaug Haga: Prosjekt; Distriktsungdom får ta "lappen" i skoletida
Jeg som Kommunalminister har i samarbeid med Samferdselsministeren bestemt at vi vil støtte et prøveprosjekt hvor ungdom i distriktene får ta "lappen" i regi av skolen - i skoletida. Med dette ønsker vi å oppnå to ting: For det første vil vi styrke trafikksikkerhetsopplæringen blant ungdom - dette som en del av vårt arbeid med "nullvisjonen". For det andre vil dette gjøre det enklere for ungdom i distriktene med lang vei til nærmeste kjøreskole, å skaffe seg førerkort uten å få mye fravær fra skolen.
Vi jobber nå med å konkretisere KRDs store satsing på ungdom i distriktene. Dette prøveprosjektet er et av mange prosjekt og forsøk vi vil sette i gang fremover. Vi jobber med en distriktspolitisk snuoperasjon, og da er ungdom en særlig viktig målgruppe. Vi vil ta ungdom og deres innspill på alvor. Ungdom i distriktene er ofte mer avhengig av førerkort og privatbil som fremkomstmiddel, siden kollektivtilbud i distriktene ofte er dårlig eller helt fraværende. Å få mulighet til å ta lappen på skolen mener vi vil være et bidrag til å gjøre det tryggere og enklere for ungdom å være aktive i sitt distrikt.
Prøveprosjekt vil bli startet så raskt det er mulig ved noen frivillige videregående skoler. Gjennom prosjektet ønsker vi å få kunnskap om førerkortopplæring i skolen, for så å spre informasjon ut om de erfaringene man vil høste. Prosjektet retter seg mot skoler som ligger langt unna et større sentrum og en etablert kjøreskole. Vi vil blant annet hente inspirasjon fra Grong videregående skole i Nord-Trøndelag, som har hatt et tilbud om kjøreopplæring i skoletida i flere år.
Det første jeg og Samferdselsministeren vil gjøre, er å invitere en rekke aktører for å diskutere gjennomføringen av prøveprosjektet. Vi vil blant annet invitere Statens Vegvesen, Trygg Trafikk, elevorganisasjonene, noen fylkeskommuner og skoler og trafikkskolenes organisasjoner til et samarbeid.
