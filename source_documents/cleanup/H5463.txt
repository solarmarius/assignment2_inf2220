
14/1-02
Magnhild Meltveit Kleppa (Sp), leiar i Kommunalkomiteen.
Er Utlendingsnemnda god nok ?
Magnhild Meltveit Kleppa fremjar i Stortingets spørjetime i morgen eit spørsmål til kommunal- og regionalminister Erna Solberg på bakgrunn av urovekkande rapportar om korleis Utlendingsnemnda fungerar.
Rapportar syner at heile 90% av sakene som vert anka inn for nemnda vert avgjort administrativt, og berre 6% av dei som klagar får møte nemnda med høve til å gje supplerande opplysningar i eigne saker. Desse tala vekkjer reaksjonar både hjå NOAS, advokatar og blant lekfolk som er oppnemnde til Utlendingsnemnda.
- Dersom Utlendingsnemnda skal ha ein funksjon må rettstryggleiken til asylsøkjarane bli godt ivaretatt. Sakshandsaminga må vere god og ein større del av sakene førast for nemnda med søkjarane til stades. Eg vil no utfordre kommunalminister Erna Solberg på korleis arbeidet i nemnda kan leggjast opp på ein så god måte som mogleg, slik at vi sikrar at handsaminga er i tråd med intensjonane ifrå Stortinget, seier Meltveit Kleppa.
