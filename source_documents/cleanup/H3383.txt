
Torsdag 5. april
fra Stortingsrepresentant. Arne Lyngstad, KrF
Seier for foreldreretten - ripe i lakken for Giske!
-Det er en stadfesting av viktige demokratiske rettigheter når Stortinget i dag vedtar å be Regjeringen legge privatskolelovens formålsparagraf og prinsippet om likhet for loven til grunn for behandling av en eventuell ny søknad fra Oasen barneskole. Det er en seier for foreldreretten og religionsfriheten. Regjeringen har fått et nytt nederlag i Stortinget, og statsråd Giske får nye riper i lakken, sier skolepolitisk talsmann i Kristelig Folkeparti, Arne Lyngstad.
-Saken om Oasen barneskole i Vest-Agder handler om viktige prinsipper. Det gjelder livssynsskolenes mulighet til å vise sin egenart, foreldrenes rett til å oppdra sine barn, og religionsfrihetens kår. Denne saken setter disse prinsippene på prøve, og de utfordrer vår evne til toleranse, mener Lyngstad.
-Jeg er glad for den offentlige debatt om innholdet i disse skolene. Den har bevisstgjort foreldrene, utvilsomt ført til forbedringer i undervisningsopplegg og bruk av læremateriell, og avslørt viktige ideologiske skillelinjer i skolepolitikken. Dette vil barna tjene på, mener Lyngstad som håper statsråd Giske vil gi en ny søknad en rask behandling.
-For Kristelig Folkeparti er det viktig at friskolene følger norsk lov. Skolene må rette seg etter likestillingsloven. Videre må skolens egenart få komme til uttrykk på en måte som ikke tildekker fagenes egenart, sier Arne Lyngstad.
