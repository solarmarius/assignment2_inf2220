
Fredag 5. juni 1992
Kåre Gjønnes om EF-prosessen framover:
FOLKET KREVER FOLKEAVSTEMMING NÅ!
Når selveste Arbeiderbladet kan fortelle at mer enn 80 prosent av de spurte mener Norge bør holde folkeavstemming om EF før en søknad blir sendt, har vi dekning for å hevde at dette er folkets krav. Flertallet i det norske folk er enige med Kristelig Folkeparti i denne saken! Dette slo parlamentarisk leder Kåre Gjønnes fast under et møte i Sandefjord fredag kveld. Kåre Gjønnes mente at en folkeavstemming nå er en gylden anledning til å la det norske folk vise at det tar ansvaret for sin egen politiske framtid.
-Vi politikere har langt på vei bidratt til å utvikle et protestsamfunn. Her kan vi bidra til å utvikle et ansvarssamfunn, slo Kåre Gjønnes fast i foredraget sitt i Sandefjord.
-EF-saken er en viktig og omstridt sak som har skapt både protester og engasjement. Nå kan det norske folk også få vise at det tar ansvar, understreket Kåre Gjønnes.
KrFs parlamentariske leder la ikke skjul på at han synes det er vanskeligere og vanskeligere å forstå statsminister Gro Harlem Brundtlands argumentasjon mot en folkeavstemming før en eventuell søknad sendes, og for å fortsette det samme kjøret mot EF.
-Jeg tror at statsministeren rett og slett ikke har oppfattet budskapet fra Danmark, sa Gjønnes. Han viste til at mens det tidligere har vært argumentert med at Norge må med i EF og i unionen sammen med de anddre nordiske landene, er ikke dette lenger en relevant måte å argumentere på.
-Det er en helt ny situasjon som er oppstått når Danmark etter 20 års EF-medlemsskap sier nei til å bli med i uinonen, og denne nye situasjonen er også Norge nødt til å forholde seg til. Det virker det som om statsministeren nekter, og jeg ser det som særdeles uklokt både av henne og resten av ledelsen i Arbeiderpartiet når de så arrogant avviser et krav som et massivt flertall i folket støtter, konkluderte Kåre Gjønnes.
