
fredag 31. januar 1997 15:11:57
Pressemelding fra Venstres pressekontor 31.januar 1997.
Rattsø gir viktige signaler om folkestyre
-Et økt kommunalt skattøren er et riktig valg, når målet er å øke det kommunale sjølstyret, sier Torstein Slungård. Han ledet KS-utvalget som la fram rapporten «Styrk lokalt folkestyre» høsten 1996, og er også Venstres medlem i styret i Kommunenes Sentralforbund.
-Et økt kommunalt skattøren er med på å skape en situasjon for kommunene der de folkevalgte lokalt kan gjøre reelle lokale prioriteringer. Det betyr at vi med denne Rattsø-innstillingen endelig er på veg bort den politikken som har ført til at kommunene er omdannet til statlige forvaltningsorganer.
-Sentrumsbudsjettet før jul var et brudd på denne linjen, og særlig viste den et gledelig brudd med Senterpartiets linje som i flere år har vært villige til å kutte kommunenes egne inntekter mer enn Arbeiderpartiet til fordel for overføringer fra staten, noe som har betydd en sterk overstyring av kommunene, mener Slungård.
Slungård er mer i tvil om hvilke utslag som avvikling av selskapsbeskatningen og en fri eiendomsbeskatning vil si for fordelingen mellom kommunene.
- Her vil jeg gå nøyere inn i tallene for å se på utslagene før jeg mener noe om dette, sier han.
Høringsfristen for kommunener satt til 1. juni.
- Den store svakheten med den første Rattsø-innstillingen var at kommunen og fylkeskommunen ikke fikk uttale seg. Det får de nå, og den tiden trengs, understreker Slungård.
