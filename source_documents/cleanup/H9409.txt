
27.7.2005
Stortingsrepresentant Magnhild Meltveit Kleppa, Senterpartiet
Lesarbrev
Vil Høgre privatisere Posten?
I Dagens Næringsliv den 19.juli kan vi lesa at Høgre sin stortingsrepresentant Ivar Kristiansen meiner spørsmålet om delprivatisering av Posten tvingar seg fram. Det er ikkje noko overraskande at Høgre ynskjer privatisering og marknadsstyring på stadig fleire område, men det er overraskande at Høgre ikkje har nokon klar tanke om kva konsekvensar ei slik privatisering har.
Særleg vil ei slik endring kunna gå utover distrikta. Den liberaliseringa som alt er vedteken for Posten av Høgre, Kristeleg Folkeparti , Venstre og Framstegspartiet, rammar no einskilde distrikt, til dømes når det gjeld frakt av pakkar.
I mars gjekk fleirtalet inn for å fjerne Posten sin einerett til posttenester frå 2007. Ei vesentleg brikke for oppretthalding og utvikling av busetnad og næringsutvikling i heile landet skal no setjast ut på anbod. Marknadskreftene, ikkje samfunnansvaret, skal styra også på dette området. Grunngjevinga var at eit nytt EU-direktiv krev det. Denne grunngjevinga held ikkje. EU vurderer eit slikt forslag, men har lagt det på vent fordi konsekvensane er uavklarte.
I førre periode var det eit stort fleirtal på Stortinget - Senterpartiet, Arbeidarpartiet, SV, Kristeleg Folkeparti og Venstre - som var oppteken av at Posten skulle gi likeverdige tenester til like prisar over heile landet. Dette har nå Krf og Venstre gått bort frå! Senterpartiet har alltid lagt stor vekt på den viktige samfunnsoppgåva Posten har. Dette samfunnsansvaret er no sterkt svekka. Distrikta vert atter ein gong skadelidande. Erfaringane frå Sverige, som er eit av dei landa som alt har avvikla eineretten, viser mellom anna at mindre postkundar har fått auka portoprisar. Dette burde vi kunna ta lærdom av!
No kjem det altså signal frå Høgre- hald om at ein vil gå steget ut og privatisera Posten. Alle som er opptatt av eit likeverdig posttilbod over heile landet bør merka seg dette.
