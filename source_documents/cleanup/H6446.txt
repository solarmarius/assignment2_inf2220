
10.12.02
Magnhild Meltveit Kleppa (Sp):
Kommunalbudsjettet 2003: Ei anna utvikling er mogleg
Budsjettbehandlinga på Stortinget denne hausten har vist at det finst eit klart alternativ til den politikken Regjeringa og Framstegspartiet fører. Saman med AP og SV har Senterpartiet funne det mogleg å prioritere viktige område for folk flest, seier Magnhild Meltveit Kleppa, Senterpartiet, leiar i kommunalkomiteen på Stortinget.
I kommunalkomiteen er det stor skilnad mellom KrF, Høgre og Frp på den eine sida og AP, SV og SP på den andre.
Vi står m.a. saman om:
Meir pengar til kommunane i 2003 for å unngå uhaldbare kutt i skule, barnehage og omsorg
At staten må ta sin del av kommunane sine ekstraordinære pensjonsutgifter
Ein fleirårig opptrappingsplan for å rette opp den økonomiske ubalansen som no er i kommunesektoren
Ei meir forpliktande konsultasjonsordning mellom Regjeringa og KS
Nei til utfordringsrett, d.v.s. nei til å påtvinge kommunane konkurranseutsetting av velferdstenester
Ein meir offensiv distriktspolitikk, for næringsutvikling og likeverdige levekår i heile landet.
Ein meir sosial bustadpolitikk for å dempe presset på bustadmarknaden og gje unge og vanskelegstilte betre moglegheiter.
Framleis norskopplæring i flyktningemottaka
Styrking av Aetat og meir til arbeidsmarknadsmidlar
No trengst det aktive grep for å kome ut or den krisa vi ser i offentleg sektor, i industrien og på arbeidsmarknaden, seier Kleppa. Diverre har stortingsfleirtalet berre auge for skattelette og nedbygging av velferda.
KrF har tidlegare stått saman med oss på alle desse områda.
Er truskapen til Høgre og Frp større enn ynsket om ein betre kvardag for folk flest her i landet? undrast Magnhild Meltveit Kleppa.
