
03.04.03
ARBEIDERPARTIETS STORTINGSGRUPPE
Arbeiderpartiet vil sende stortingsmelding tilbake til Regjeringen
Arbeiderpartiet går inn for å sende stortingsmelding nr. 14 om samordning av Aetat, trygdeetaten og sosialtjenesten tilbake til Regjeringen og ber om å få en utredning av ulike modeller for en felles velferdsetat.
Saksordfører Britt Hildeng (Ap) begrunner standpunktet med at Stortinget i forbindelse med budsjettbehandlingen høsten 2001 enstemmig vedtok å be Regjeringen utrede spørsmålet om en felles etat for sosial-, arbeidsmarkeds- og trygdeetaten. Arbeiderpartiet mener imidlertid at Departementet i liten utstrekning har imøtekommet Stortingets ønske om å få seg forelagt en utredning av hvordan en slik etat kan se ut.
- Problemet er at mange i dag blir "kasteballer" mellom flere etater som forvalter ulike velferdslover og økonomiske ytelser. Derfor er det behov for større samordning mellom de ulike etatene og ønskelig å få en felles etat. Departementets forslag innebærer at en fortsatt skal ha to statlige og en kommunal etat. Dette fører til at kasteballproblematikken ikke blir løst, sier Hildeng.
Med bakgrunn i de føringer som Stortinget har gitt, mener Arbeiderpartiet at det er viktig at en framtidig organisering inkluderer den kommunale sosialtjenesten i sterkere grad enn det regjeringen legger opp til. Det er brukerne av de sosiale ytelsene som i stor utstrekning har behov for sammensatte tjenester, og som derfor ofte må forholde seg til så vel trygdeetaten som til arbeidsmarkedsetaten i tillegg til det kommunale tjenesteapparatet.
Hildeng stiller seg også kritisk til departementets behandling av saken.
- En reform som berører 15.000 ansatte og flere hundre tusen brukere, er overhodet ikke drøftet med de berørte, verken ansatte eller brukerorganisasjoner. I tillegg legger departementet liten vekt på den forsøksvirksomheten som bedrives lokalt og som mange steder har kommet veldig langt. Vi mener derfor at stortingsmeldingen ikke gir det grunnlag komiteen trenger for å utforme en av etterkrigstidas viktigste velferdsreformer, sier Britt Hildeng.
