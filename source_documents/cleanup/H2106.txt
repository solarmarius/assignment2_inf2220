
Fredag 3. desember 1993
Stortingsrepresentant Solveig Sollie i Telemark KrFK:
VOLDSFILMER AVLER VOLD
-Man kan ikke forvente ro i gatene når en sår vold i hjemmene. Derfor bør det vurderes om ikke voldsfilmer i noen tilfeller skal forbys på video. Det sa nestlederen i Stortingets Familie-, kultur- og aministrasjonskomité, stortingsrepresentant Solveig Sollie på en fest i Telemark KrFK i Skien fredag kveld.
-Den tragiske barnedrapssaken i England, der en gutt på to år ble brutalt slått ihjel av to ti-åringer, har aktualisert spørsmålet om hva slags videofilmer som er tilgjengelige på markedet. Fastsetting av aldersgrenser har langt svakere effekt på videokassetter som blir bragt inn i hjemmene, enn på kinoer, der man har en betjening som kontrollerer hver enkelt som kommer inn. Det finnes desverre altfor mange eksempler på at selv små barn har funnet videokassetter med sterke voldsscener hjemme hos seg selv eller kamerater, og sett på disse, sa Solveig Sollie.
Sollie sa hun har stor sans for barneombud Trond Viggo Torgersens forslag om rett og slett å difrensiere mellom hva slags filmer som kan vises på kino eller i filmklubber, og hvilke som kan sendes ut på videomarkedet.
Hun sa seg også fornøyd med at kulturminister Åse Kleveland i en debatt i radio denne uka erkjente problematikken, og at hun vil vurdere KrFs forslag om forhånds-kontroll på videogrammer.
-Forhåndskontroll vil ikke løse hele problemet, men være et viktig element i kampen mot voldsscener på videofilmer. Et økende antall voldsforbrytelser har i høy grad aktualisert dette, sammen med andre tiltak for å bekjempe vold, sa Solveig Sollie i Skien fredag.
