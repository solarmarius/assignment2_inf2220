
15.02.2005
ARBEIDERPARTIETS STORTINGSGRUPPE
Regjeringspartiene vingeklipper NSB AS
I forbindelse med at Stortingets samferdselskomité i dag avga innstilling om NSB AS sin virksomhetsplan for 2004-2006 vingeklipper regjeringspartiene med støtte fra Fremskrittspartiet NSB AS sin mulighet for å være en likeverdig konkurransepartner.
Regjeringen har det i hele denne stortingsperioden arbeidet hardt for å gjennomføre en ideologisk begrunnet konkurranseutsetting på alle samferdsels- områdene. Et positivt signal er likevel at regjeringspartiene vil opprettholde NSB AS som et sterkt statlig eid transportselskap, sier Sigrun Eng, Arbeiderpartiets jerbanepolitiske talskvinne.
Ved behandlingen i Stortinget går regjeringspartiene mot sin egen Regjering i spørsmålet om utviklingen av det NSB AS - eide Nettbuss. Regjeringen mener at Nettbuss vil være avgjørende for utviklingen av NSB AS i konkurranse med store internasjonale konkurrenter, men dette er ikke regjeringspartienes medlemmer i samferdselskomiteen enige i. Sammen med Fremskrittspartiet legger de sterke begrensninger på utviklingen av Nettbuss. Dette er sterkt beklagelig, sier Sigrun Eng.
Når vi vet at konkurrentene til NSB AS vil være internasjonale transportkonsern som vil drive både buss,- og togvirksomhet, vil dette svekke NSB AS sin konkurransekraft sterkt. Det er uforståelig at staten på denne måten vil vingeklippe sitt eget selskap, sier Sigrun Eng.
Det er gledelig at Arbeiderpartiet fikk flertallet med på å gi NSB AS frihet til å satse på det nordiske og europeiske jernbanemarkedet. Dette vil også være med å styrke NSB AS sitt tilbud i Norge, sier Sigrun Eng.
I forbindelse med utbyggingen av nødradio for tog - GSM-R - er vi i Arbeiderpartiet meget fornøyd med at dette vil kunne gi mobiltelefondekning om bord på toget, sier Sigrun Eng.
