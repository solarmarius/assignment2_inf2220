
2003-2007
Sp
Østfold Senterparti Fylkesprogram 2003-07
Grunnsyn
Senterpartiet vil at Norge skal bygge sin framtid på de kristne grunnverdier, humanistiske verdier i pakt med disse, og et levende folkestyre. Målet for Senterpartiets politikk er å skape et fellesskap av frie, selvstendige mennesker der rettferdighet, trygghet og likeverd er bærende prinsipper.
Den enkeltes ansvar og plikter som medlem av et fellesskap, er rammen om den personlige frihet. Senterpartiet vil ha et samfunn som forvalter vår rike natur- og kulturarv med respekt og til beste for vårt felles livsmiljø.
Demokrati
Folkestyre
Senterpartiet vil ha livskraftige lokalsamfunn over hele fylket, der folk skal kunne delta i og ta ansvar for utviklingen av egen hverdag.
Østfold Senterpartiet vil:
· ha en kommuneøkonomi som sikrer folk gode og likeverdige tjenester.
· at kommuner ikke slås sammen mot innbyggernes vilje.
· bruke rådgivende folkeavstemninger i konkrete saker.
· trekke inn lag og foreninger som aktive høringsinstanser i fylkeskommunale
· beslutninger, og i større grad ta i bruk åpne folkemøter.
Fylkeskommunens rolle
Senterpartiet vil opprettholde og styrke den folkevalgte innflytelsen på fylkesnivået. Saker som er av regional karakter skal avgjøres i folkevalgte organer.
Fylkeskommunen må samordne oppgaver med primærkommuner, andre fylker og regioner der oppgavene er for omfattende for Østfold alene.
Østfold Senterpartiet vil:
· at fylkestinget fortsatt skal styres etter formannskapsmodellen, slik at hensynet til samarbeid og enhet ivaretas i størst mulig grad
· innføre enhetsfylket som innebærer at planleggings- og utviklingsoppgaver overføres fra fylkesmannen til fylkeskommunen og underlegges folkevalgt styring.
· samordne statens, fylkeskommunens og kommunens virksomhet gjennom planprosesser knyttet til fylkesplanen og fylkesdelsplaner.
· arbeide for at fylkets ledelse fordeler oppgaver og sørger for balansert utvikling av hele fylket.
Opplæring
Kompetanse er grunnlag for næringsutvikling, sysselsetting, utvikling av velferdssamfunnet og aktiv demokratisk medvirkning. Senterpartiet mener at retten til utdanning skal være lik for alle og at det er det offentliges ansvar å drive skole. Private skoler skal ikke utkonkurrere den offentlige skolen, men de kan være et supplement.
Det offentlige MÅ prioritere skolen, og sørge for gode, sunne skolebygg, gode, inspirerende lærere og gi elevene et godt faglig tilbud basert på at all undervisning skal være tilrettelagt i forhold til elevens evner og forutsetninger.
Utdanningssystemet må ha en bedre plattform for å legge til rette for ungdomsbedrift og nyskapingskultur.
Praktiske og estetiske fag vil i denne sammenhengen ha en særlig verdi. Samhandling mellom skole og samfunns- /næringsliv må utvikles betydelig framover ved en offensiv og langsiktig satsing på entreprenørskap og bedriftsetableringer. Fylkeskommunen må som regional utviklingsaktør sørge for at det lages helhetlige strategier i fylket for entreprenørskap gjennom hele utdanningsløpet.Alle elever i den videregående skolen som ønsker å prøve seg med ungdomsbedrift skal ha muligheten til det.
Studiefinansiering
Østfold Senterparti vil arbeide for at ingen skal betale tilbake mer til Statens Lånekasse for utdanning enn de har lånt. Studielånet skal bare inflasjonsjusteres.
Skoletilbud / Tilbudsstruktur
Senterpartiet mener at elevene skal få tilbud om grunnkurs i sitt nærmiljø slik at 16-åringer ikke må fraktes på kryss og tvers av fylket, eller tvinges til å flytte på hybel. Det er et mål at et bredt antall videregående kurs tilbys i fylket.
Østfold Senterpartiet vil:
· opprettholde et videregående skoletilbud innen naturbruk som er tilpasset næringens og samfunnets behov.
· utvikle/opprettholde e skoletilbud innen reiseliv/turisme
· videreutvikle skoletilbudet på Tosterødberget i Halden for ungdom med emosjonelle/sosiale behov, samt opprettholde internatet.
Rådgivning
Behovet for informasjon, rådgivning og veiledning om utdanning og yrker vil øke i takt
med den økte satsingen på kompetanseheving. Dette gjelder både unge og voksne
utdanningssøkere.
Østfold Senterpartiet vil:
· gi rådgivere etter- og videreutdanning
· at skolen i samarbeid med næringslivet skal gi elevene bedre informasjon om ulike yrkesvalg
· etablere et forpliktende samarbeid på tvers av forvaltningsnivåene - grunnskole, videregående skole og høyskoler/universitet.
· dele rådgivningstjenesten i en faglig og en sosial del
Kompetansereformen
Behovet for omskolering, etter- og videreutdanning er økende som følge av innføring av ny teknologi og produksjonsmetoder, raskere endringer i næringslivet og økte krav til kunnskap.
Østfold Senterpartiet vil:
· finansiere etter- og videreutdanningsreformen som et spleiselag mellom det offentlige og partene i arbeidslivet
· trekke videregående skoler og høyere utdanningsinstitusjoner aktivt med i utformingen av et system for etter- og videreutdanning.
· at deler av opplæringen kan gis på arbeidsplassen
· at det innføres et kompetansebevis for deltakelse i politiske verv i Østfold Fylkeskommune
Skolehelsetjenesten
Senterpartiet har som målsetting at elever i den videregående skolen skal sikres en god og forebyggende helsetjeneste.
Østfold Senterpartiet vil:
· at fylkeskommunen medvirker til at alle elever i videregående skole får et tilbud om en skolehelsetjeneste som har en åpen dør for elevene.
· arbeide for at fylkes- og primærkommunene inngår et samarbeid om drift av skolehelsetjenesten på de videregående skolene i Østfold
Skolemiljø
Gode og trygge arbeidsforhold er viktig for at elevene skal trives. En inkluderende skole-hverdag vil motvirke ensomhet og psykiske lidelser blant barn og unge. Senterpartiet mener derfor at økt fokus på elevenes fysiske og sosiale omgivelser er nødvendig for å styrke kvaliteten i skolen.
Østfold Senterpartiet vil:
· at arbeidsmiljøloven skal oppfylles for skoleelevene i fylket
· ha en offensiv holdning for bekjempelse av mobbing og trakassering ved skolene i fylket
· at utvikling av egne ferdigheter skal vektlegges.
Helse og velferd
Forebygging og helsefremmende arbeide
Senterpartiet vil satse på forebygging og helsefremmende arbeide og vil sikre helse og livskvalitet. Det lønner seg å forebygge framfor å reparere.
Østfold Senterpartiet vil:
· videreføre fylkeskommunens "Folkehelseprogrammet" til å involvere hele fylket.
· at det må være en samordnet innsats i forbindelse med rusrelaterte utfordringer overfor ungdommen gjennom forebyggende arbeid både i skole og fritid.
· at den offentlige tannhelsetjenesten utføres lokalt.
· gjennomføre folkestyre og demokratisk kontroll med sykehusvirksomheten
Narkotika og rusproblematikk
Det har vært en stor økning i narkotikabruken de siste årene, uavhengig om man bor i by eller bygd. Senterpartiet vil bekjempe rusmisbruket, gjennom forbygging, behandling og ettervern. Det er viktig at de pårørende til den rusavhengige blir involvert i dette arbeidet. Personlig veiledning er viktig både for den berørte og de pårørende.
Østfold Senterparti vil:
· gjeninnføre Alkohol-, Narkotika- og Tobakksagenter (ANT-agenter) i skolen. Det øremerkes lærerressurser til dette arbeidet.
· aktivt hindre fri flyt av narkotika over grensene gjennom blant annet økte grensekontroller.
Kultur
Kulturformidling er skaper identitet og bidrar til samhold. Kulturutveksling er kilde til forståelse på tross av språklige og etniske barrierer. Alle skal ha mulighet til utøvelse og opplevelse av ulike former for kulturell aktivitet i sitt nærmiljø, noe som bl.a. kan sikres gjennom et bredt samarbeid mellom de offentlige og private organisasjoner. Det er viktig at dugnadsånden og egenaktiviteten stimuleres og at det offentlige gir praktisk og økonomisk støtte.
Østfold Senterpartiet vil:
· styrke kulturskolen gjennom regionalt samarbeid
· at organisasjoner som driver barne- og ungdomsarbeid skal kunne bruke offentlige bygninger gratis til sitt arbeid
· støtte lederutdanning innen kultur- og idrettsorganisasjonene.
Idrett og friluftsliv
Østfold Senterpartiet vil
· bedre informasjonen om spillemidler gjennom bl.a. å styrke idrettsrådene
· at alle regioner skal ha egnede idrettsanlegg
· at idrettskretsens planer om etablering av idrettens kompetansesenter i Idrettens Hus/Østfoldhallen realiseres.
Museer
Østfold Senterpartiet vil:
· bedre rammevilkårene for museene.
· etablere informasjonssenter for forsvarsverkene i Østfold på Høytorp Fort
· arbeide for at museale, sentralt lagrede gjenstander blir tilbakeført til lokalsamfunnene og utstilt lokalt
· styrke lokal identitet og historieforståelse.
Næringsliv
Senterpartiet er et parti som ivaretar næringslivets interesser. Vi vil at staten skal ha gode støtteordninger for næringsdrivende som etablerer eller videreutvikler virksomhet. De statlige låne- og støtteordningene må innrettes slik at disse virker der privat lånekapital ikke er tilstrekkelig. Generell driftsstøtte må gis til virksomhet som ivaretar viktige lokale og nasjonale målsettinger som bosetting, sysselsetting og bruk av hele landets ressurser.
Østfold Senterpartiet vil:
· endre rammene slik at det blir bedre og enklere å være selvstendig næringsdrivende.
· arbeide for et desentralisert næringsutviklingsmønster
· gjøre det mer attraktivt for bedrifter å ta inn lærlinger ved å øke tilskuddssatsene til lærebedriftene
· jobbe mot sentrale myndigheter for å få redusert "svenskehandelen" ved å senke statlige avgifter på alkohol/tobakk og andre varer som har en kunstig høy pris i Norge
· at rente- og valutapolitikken må endres slik at arbeidsplassene i industrien opprettholdes
· vil sikre tilgang til bredbånd i hele Østfold til lik pris.
· arbeide for å tilføre mer midler til SND og gi muligheter til å yte risikokapital
· at det opprettes et eget fond for nyetablerende ungdom gjennom SND-systemet som skal gi gunstige lån til ungdom under 30 år som ønsker å satse på egen næringsvirksomhet
Landbruk
Landbrukets rammevilkår endrer seg raskt. Som følge av ny teknologi og dårligere økonomi går utviklingen mot større og færre driftsenheter. Trenden er internasjonal, men i Norge har vi hatt en politikk som bremser denne utviklingen. Landbrukets tradisjonelle rolle betyr svært mye for landskap, bosetting, kultur og øvrig næringsliv. Landbrukets fremste oppgave er å forsyne landets innbyggere med mat. Landbrukets kulturlandskap er basis for en mangfoldig flora og fauna og utgjør rammen for satsing på turisme over hele fylket.For å sikre økonomi og fortsatt bosetting og drift, må alle former for nabosamarbeid mellom bønder stimuleres. Dagens bønder har tilleggsjobber uavhengig av driftsomfang. Det å bo på en gård og drive den, uansett omfang og driftsform, må gis økt status.
Østfold Senterpartiet vil:
· ha en streng håndheving av bo- og driveplikten
· ha et sterkt jordvern
· ha et landbruk som tar naturvern på alvor
· redusere bøndenes utgifter via skatte- og avgiftspolitikken.
· ha respekt for eiendomsretten og gi full kompensasjon for eiendom og rettigheter som offentligheten beslaglegger
· arbeide for en tydeligere merking og markedsføring av økologiske produkter.
· utvide opprinnelsesmerkingen av matvarer
· at fylkeslandbruksstyret overføres til fylkeskommunen
· at landbruket må opp prioriteres i beredskapsmessig sammenheng.
Skogbruk.
Skogbrusksnæringen er en viktig inntektskilde for landet og en forutsetning for innenlands treforedlingsvirksomhet. Bosettingen i mange utmarkskommuner er basert på arbeidsplasser knyttet til skogbruket, og redusert inntjening fører til økt fraflytting.Økonomien i skogbruket må vurderes på lang sikt, og investeringer vil i mange tilfeller gi avkastning først om 50 - 60 år, og på et tidspunkt da det norske "oljeeventyret" kan være i sin sluttfase. Det er viktig at ressursene tas vare på og utvikles til beste for fremtidige generasjoner.
Østfold Senterpartiet vil:
· gjeninnføre statlig bidrag til pleie av ungskog
· øke bindingen av CO2 gjennom tiltak som øker tilveksten i norske skoger.
· at utvikling av utmarksnæringene med henblikk på å styrke friluftsliv og fysisk aktivitet.
Fiskeri
Senterpartiet vil ha større fokus på hvor viktig fiskerisektoren er i Østfold. Næringens rammevilkår må bedres kraftig under stikkordene:
· kondemnering
· flåtefornyelse
· rekruttering
· finansiering
En fiskerinæring med gode framtidsutsikter må tilby ungdom en god økonomi og et trivelig og sikkert yrke. Fiskerne trenger en bedre kondemneringsordning slik at flåten fornyes etter behov. Spesielt rekefiskerne har behov for ordninger som gjør det mulig å investere i nye fartøy, også over 11 meters lengde. Kondemneringstilskudd skal også kunne gis til fiskere som ønsker å beholde deltageradgangen og konsesjon for å fortsette rekefisket med ny båt; ombinert kondemnering. edre finansieringsordninger med SND som hovedaktør vil sikre nyrekruttering og satsning på fartøy som er store nok til å ha med ungdom/lærlinger.
Østfold Senterpartiet vil
· at fylkeskommunen fortsetter samarbeidet med Sverige om fiskeriutdanningen.
· arbeide for god ressursforvaltning blant annet gjennom regulering av selbestanden.
Reiseliv og turisme.
På grunn av den store turiststrømmen som reiser gjennom fylket hvert år, har Østfold gode muligheter til at reiseliv og turisme kan bli en vekstnæring. Det er viktig at vi har et tilbud som appellerer til de reisende og at Østfold markedsføres på en god måte, både i inn- og utland. Østfold har en flott kyst, fint kulturlandskap, uberørt natur og store skoger og en rekke historiske områder og anlegg.
Østfold Senterpartiet vil:
· stimulere til økt satsing på reiseliv.
· legge til rette for samarbeid mellom reiselivsaktørene og de øvrige næringene for å markedsføre Østfolds særpreg.
· oppfordre kommunene til, i større grad, å inkludere reiseliv i sin næringsutvikling.
· legge opp til større og mer samordnet satsing på småskaladrift, som er utbredt i reiselivsnæringa.
· utvikle informasjons- og turistsenter ved inngangen til Norge ved E6 og E18.
Naturfovaltning
Miljø
Utvikling er ikke å forbruke mer, men å forvalte bedre. Senterpartiet vil forvalte Østfolds rike ressurser med respekt og til beste for vårt felles livsmiljø og framtidige generasjoner
Østfold Senterpartiet vil.
· sterkt vektlegge miljømessige og estetiske hensyn ved arealplanlegging
· bedre vannkvaliteten i vassdragene og elvene våre gjennom å sikre vesentlig statlig deltakelse i renseprosjekter, samt tilrettelegge for interkommunalt, regionalt og norsk/svensk miljøsamarbeid
· ha grundige konsekvensutredninger på miljøaspektet i all fylkeskommunal
· planlegging.
· bidra til at fylkeskommunen skal samordne og rådgi kommunene i lokal miljøplanlegging gjennom Lokal Agenda 21
· ha strenge miljøkrav til Fylkeskommunens egen virksomhet.
· beholde forskningsmiljøet ved atomreaktoren i Halden.
Rovviltforvaltning
Østfold Senterparti ønsker levende bygder med beitende husdyr og vakkert kulturlandskap. Vi legger stor vekt på menneskers trivsel og livskvalitet og at alle skal kunne leve der de bor. Dagens rovdyrpolitikk er en trussel mot dette. Erfaringene viser at gjeninnføring av ulv i Norge reduserer muligheten til å drive tradisjonelt landbruk med husdyrhold, og den gir mange mennesker redusert livskvalitet. Konsekvensene er at vårt vakre kulturlandskap forsvinner, landbruket må gi opp og menneskene flytter fra utkantene.
Østfold Senterpartiet vil:
· ha en rovdyrpolitikk som ikke reduserer menneskers livskvalitet og det biologiske mangfoldet.
· arbeide for å opprettholde levende bygder med kulturlandskap basert på husdyrbeite.
· ha et ulvefritt Østfold
· at ulven skal forvaltes i et skandinavisk/russisk samarbeid.
· arbeide for at fellingstillatelse gis lokalt.
· arbeide for å fjerne den spesielle forvaltningssonen for ulv.
· kreve at staten utarbeider et helhetlig samfunnsregnskap som viser hvilke kostnader rovdyrene påfører oss.
Arealplanlegging
Fylkeskommunen skal ha samordningsansvaret for all arealplanlegging i fylket, og skal i tillegg til sin egen planlegging også følge opp og ta hensyn til de enkelte kommuneplaner. ensynet til miljøet og kulturlandskapet må være overordnet, samtidig som lokale ønsker og grunneierinteresser skal ivaretas. Senterpartiet mener helhetstenkning og arealøkonomisering er viktig. Det må imidlertid gis rom for lokale og individuelle løsninger i de forskjellige kommuner og regioner.
Strandsonen
Alles rett til å ferdes fritt i utmark er en gammel rett som må beholdes. Nå utfordres denne retten fordi mange mennesker ikke kjenner grunnlaget for allemannsretten eller ønsker å legge noe annet i den. Fri ferdsel gjelder ikke på innmark, så alle konflikter gjelder tolking av innmarksbegrepet. Rettslig sett er den nære sonen rundt hus og hytter innmark.
Østfold Senterpartiet vil:
· at allmenn bruk av strandsonen skal gjøres lettere
· at en kampanje for fornuftig ferdsel går parallelt med myndighetenes arbeid for å fjerne ulovlig hindre.
· at respekten for privat eiendom og innmark ikke svekkes i lover og rettspraksis.
Samferdsel
Østfold er et av landets tettest trafikkerte områder. I takt med trafikkveksten øker også antall ulykker. Nærmere 80 % av eksporten fra fastlands-Norge går gjennomØstfold, på E6 og på E18. Østfold trenger store investeringer både til stam-, riks- og fylkesveier. Senterparti mener prinsipielt at dette er statens ansvar. Østfold får for liten andel av de midlene som går til veiinvesteringer og vedlikehold i Norge.
Østfold Senterparti vil:
· kreve at E18 blir bygd ut i samme tempo som E6.
· sette av tilstrekkelig med midler for å oppgradere og vedlikeholde alle eksisterende veger.
· ta initiativ til å øke trafikksikkerheten ved å bygge bl.a. trafikkskiller og flere gang- og og stykkelstier
· arbeide for hyppigere avganger og bedre korresponderende ruter på kollektivtrafikken hele fylket
· holde billettprisene på et slikt nivå at det skal lønne seg å kjøre kollektivt.
· opprettholde BUZZ-kortet til ungdom
· opprette en ordning med "bestillingsdrosje", slik at ungdom kan komme "hjem for en femtilapp"
· ruste opp og videreutbygge jernbanenettet gjennom hele Østfold.
· etablere en rundbane med tog på strekningen Ski - Askim - Mysen - Sarpsborg - Moss - Ski
· bedre parkeringsmuligheter for privatbiler ved alle kollektivknutpunkt.
· ha sivil luftfart fra Rygge flystasjon
· at regelverket for tildeling av TT-kort skal ses på, slik at gode løsninger kan etableres.
· arbeide for å få ned avgiftene på nye biler.
Energi
Energibehovet i Østfold dekkes for det meste av olje og elektrisitet. Senterpartiet mener det er ønskelig at en større del av energibehovet dekkes av miljøvennlige, fornybare energikilder og vil stimulere til slik utvikling.
Østfold Senterparti vil:
· gjennom sitt eierskap i Østfold Energi, arbeide for miljøvennlig sikker og kostnadseffektiv energiforsyning til sine kunder, samt utvikle alternative og fornybare energikilder
· styrke ENØK-arbeidet i både offentlig og privat virksomhet
· gå imot salg av aksjer i Østfold Energi til private forretningsinteresser
· sikre at aksjene i Østfold Energi forblir Østfoldkommunenes eiendom i framtida.
· at norskprodusert elektrisitet skal være under nasjonal kontroll slik at den ikke kan underlegges frie utenlandske eller norske markedskrefter.
· at det oppfordres til at offentlige bygg bør bygges med vannbåren varme
· arbeide for at det innføres et to-prisstystem på strøm
· stimulere til økt bruk av bioenergi.
