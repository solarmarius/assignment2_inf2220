
FREMSKRITTSPARTIETS
STORTINGSGRUPPE
Fra stortingsrepresentant Øyvind Korsberg, Fremskrittspartiet Troms
KREVER NYE BEREDSKAPSTILTAK LANGS NORSKEKYSTEN!
Fremskrittspartiets miljøpolitiske talsmann, Øyvind Korsberg, er rystet over at det ikke er gjennomført nye beredskap og sikkerhetstiltak i forbindelse med at Russland nå har begynt å skipe råolje langs norskekysten.
- Med stadig økende trafikk av risikolaster langs kysten, som råolje med tankskip fra
20 000 til 210 000 tonn dødvekt fra Nordvest-Russland, samt når man vet at denne transporten stiller helt nye krav til oljevernberedskap, er det direkte sjokkerende at miljøvernministeren ikke iverksetter de nødvendige tiltak, sier Korsberg.
- Tilfellet John R har vist at dagens oljevernberedskap er alt for dårlig, noe som også bekrefter viktigheten av en god trafikkovervåking langs hele kysten. På dette området bør man tilstrebe et samarbeid mellom Sjøforsvaret og Kystverket slik at man kan få til en god og effektiv ordning og dermed forhindre ulykker, sier Korsberg.
Øyvind Korsberg viser til at slik overvåkning finnes i dag i Oslofjorden, Grenland og Herdlafjorden, og mener dette må kunne la seg realiseres også langs norskekysten.
- Det er nå på tide at miljøvernministeren viser umiddelbar handlekraft og iverksetter nye beredskap og sikkerhetstiltak langs norskekysten, slik at vi kan få til et sikkerhetssystem som er i henhold til de reelle krav, avslutter Korsberg.
