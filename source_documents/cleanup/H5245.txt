
24.10.01
Senterpartiet
Enoksen: - Åpner for flertallsregjering sentrum - Ap
- Senterpartiet bør fram mot neste valg drøfte forutsetningene for et mulig regjerings-samarbeid med Arbeiderpartiet, sier Sp-leder Odd Roger Enoksen.
Han ser for seg at Sp i 2005 kan bli med i en flertallsregjering mellom sentrum og Arbeiderpartiet. Han ser helst at Kristelig Folkeparti inngår i en slik regjering. - Utviklingen både i Arbeiderpartiet og Kristelig Folkeparti framover vil være med på å avgjøre om en slik flertallskonstellasjon er mulig, sier Enoksen.
- Når dette er sagt er det viktigste for Senterpartiet framover å få fokus på våre politiske saker. Skal det bli noe samarbeid med Arbeiderpartiet må de komme oss i møte i EU-saken, i miljøpolitikken, distriktspolitikken og fordelingspolitikken. Dessuten har Arbeiderpartiet glemt sliterne; småbrukeren, sjarkfiskeren, industriarbeideren og hjelpepleieren. For oss er det avgjørende at Arbeiderpartiet finner fram igjen til en politikk som ivaretar disse gruppene, påpeker Enoksen.
- Det er ikke aktuelt for Senterpartiet å binde seg opp i et tett samarbeid med Arbeiderpartiet eller andre i Stortinget nå, dette må først drøftes og tuftes på beslutninger i Senterpartiets organer. I Stortinget vil vi arbeide med å fremme Senterpartipolitikk og søke støtte der andre partier er enig med oss, sier Sp-leder Enoksen.
