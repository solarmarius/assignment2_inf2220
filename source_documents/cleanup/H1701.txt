
Dato: 23. januar 2001
FREMSKRITTSPARTIETS
STORTINGSGRUPPE
Fra stortingsrepresentant Thore A. Nistad (FrP)
Vil ha gjeldsletting av samferdselsprosjekter!
Thore A. Nistad, samferdselspolitisk talsmann i Fremskrittspartiet, vil gå inn for at vegprosjekter som i dag sliter med stor gjeld må få slettet denne slik som Gardermoen AS fikk.
- Gjelds- og rentesituasjonen til flere vegprosjekter har ført til at bompengeordninger i tilknytning til disse har eksistert i flere år enn ønskelig, sier Nistad.
Nistad mener at en slik ordning må holdes utenfor statsbudsjettets rammer, på lik linje med slettingen av gjeld som var gjeldende for Gardermobanen.
- For å ikke belønne uansvarlighet og overskridelser i byggeprosjektene må eventuell sletting av gjeld begrenses til den gjeld som var forutsatt i prosjektene når de ble godkjent av Stortinget, påpeker Nistad.
- Et viktig poeng her er at et slikt forslag ikke vil medføre press i økonomien da investeringene allerede er fullført, samt at konsekvensene vil bli at de reisende på vedkommende strekning slipper å betale bompenger, eller at nedbetalingstiden blir drastisk redusert, sier Nistad.
- Fremskrittspartiet vil støtte forslaget fra Steinar Bastesen om en ordning med gjeldsletting med en total ramme på 10 mrd. kroner, avslutter Thore A. Nistad.
