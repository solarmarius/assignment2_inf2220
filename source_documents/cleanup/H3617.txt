
05.02.00
Kristin Halvorsen, leder i SV:
Sosialistisk Venstrepartis Pressetjeneste
Sats på skolen- ekstra lønnsløft trengs gjennom særskilte forhandlinger og ekstra midler
- Skolen må styrkes for å sikre nok lærere i åra framover, derfor må Hågensen og lærerorganisasjonene ta initiativ til særskilte forhandlinger utenom hovedoppgjøret for å rekruttere og beholde kvalifiserte folk, mener SVs leder Kristin Halvorsen. Hovedtariffavtalen gir hjemmel for slike særskilte forhandlinger, og denne må benyttes, sa hun på fylkesårsmøtet til Møre og Romsdal SV i dag.
- Det trengs ekstra midler utenom rammene. Dette er regjeringens og Stortingets ansvar. SV foreslo en ekstrapott til kommunene i statsbudsjettet for 2000. Nå er det på tide at Bondevik er med på å skape flertall for dette.
- En opptrapping av lærerenes lønn må knyttes til arbeidet for å utvikle skolen til en moderne, oppdatert arbeidsplass. SV ønsker større mulighet for at arbeidstid og arbeidsformer skal utvikles lokalt. Vi ønsker at lønn knyttes til utviklingsarbeid og omstillingsarbeid i skolen - og til etterutdanning og kompetanse. Denne utfordringen må lærerne ta, avslutter Halvorsen.
