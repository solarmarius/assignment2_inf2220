
Mandag 12. mai 1997
Saksordfører Hilde Frafjord Johnson (KrF):
ROT OG FORVIRRING OM GASSKRAFTVERK
-Maken til rot, forvirring og virvar fra en regjerings side, er det få som har opplevd. Fra time til time og fra dag til dag har vurderinger og standpunkter skiftet, men uten at noe nytt er kommet fram i gasskraftverksaken! Det sa saksordfører Hilde Frafjord Johnson (KrF, Rogaland) da Stortinget mandag drøftet et forslag om å utsette byggingen av gasskraftverk.
KrF-representanten sammenliknet statsminister Torbjørn Jagland med tvileren Tomas i Bibelen. -Det hjelper lite å være sterk i sin tro når det er på de gale prosjektene og til galt tidspunkt, sa hun.
Hun minnet om at statsministerens forslag om et miljøfond og miljøteknologi og en handlingsplan for reduksjon av klimautslipp i Norge, er identisk med forslag som blant annet Kristelig Folkeparti har fremmet tidligere, og som Arbeiderpartiet har stemt imot.
Hilde Frafjord Johnson pekte også på at statsministeren blander sammen gasskraft-eksport og gasseksport, og minnet om at det er to forskjellige ting. Hun konkluderte med at det åpenbart har vært viktigere for statsministeren å komme gjennom gasskraftsaken i valgkampen uten bråk, enn å få avvente resultatene av klimaforhandlinger og EU-direktiv, og uten å ha på plass en teknologi som kan ta hånd om utslippene på en tilfredsstillende måte.
