
23. november 2000
Fra Åse Wisløff Nilssen, stortingsrepresentant KrF, saksordfører
Offentligehetsloven ot.prp.nr.56 (2000-2001) Innst.O.nr. 21 (2000-2001)
Større åpenhet
Prinsippet om offentlighet i forvaltningen er en viktig forutsetning for et demokratisk samfunn. Det gir mulighet for kontroll med at lover og regelverk følges under utøvelse av offentlig myndighet. Og det gir mulighet for debatt i forkant av viktige politiske avgjørelser.
Den nye kommuneloven førte til en unødvendig vid hjemmel for unntak fra offentlighetsprinsippet. Det blir nå rettet opp ved at alle innstillinger med vedlegg som gis til et folkevalgt organ er offentlige. Det er viktig at den offentlige debatten kommer i forkant av behandlingen av en sak i kommunen, uavhengig av om det skal fattes endelig vedtak eller ikke.
Plikten til å føre journal blir nå lovfestet i offentlighetsloven. Dette for å understreke journalens betydning i praktiseringen av offentlighetsprinsippet. Det sikrer også at organer som omfattes av offentlighetsloven, men ikke arkivloven, får plikt til å journalføre sine dokumenter. Den konkrete regulering av journalføringen skal fortsatt foretas i arkivforskriften.
Dokumentbegrepet gjøres teknologinøytralt, og definisjon av begrepet tas inn både i offentlighetsloven og arkivloven.  Dokument: en logisk avgrenset informasjonsmengde som er lagret på et medium for senere lesing, lytting, framføring eller overføring.
Dermed fremgår innsynsretten i dokumenter som ikke består av papir direkte av loven.
Det er viktig å understreke betydningen av at forvaltningen skiller mellom faktiske opplysninger og vurderinger i den grad dette er praktisk mulig. Et slikt skille vil gjøre det enklere å gi innsyn i de deler av dokumentet som omhandler faktiske opplysninger, uavhengig av om opplysningene er lagret i form av papir, bånd eller på annen måte.
De andre endringene i offentlighetsloven og enkelte andre lover som er vedtatt i denne omgang, finnes i Ot.prp. nr. 56 (2000-2001) Innst.O.nr, 21 (2000-2001).
Mange av de spørsmål som ble tatt opp i Stortingsmeldingen om offentlighet i forvaltningen som ble behandlet i desember 1998, krever nærmere utredning.
Et lovutvalg er oppnevnt og har frist til 1.juli 2002 med å avgi sin utredning
