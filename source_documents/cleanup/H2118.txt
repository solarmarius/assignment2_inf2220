
Torsdag 4. november 1993
Parlamentarisk leder Kjell Magne Bondevik (KrF) i utenriksdebatten:
INDRE SELVSTYRE BLE NØKKEL
TIL FREDSLØSNING I MIDT-ØSTEN
-Gjennombruddet i fredsprosessen i Midt-Østen viste at en løsning med indre selv-styre for palestinerne, slik Kristelig Folkepartis landsstyre foreslo i en uttalelse våren 1992, ble nøkkelen til en løsning, og som gjorde at fredsprosessen nå kan komme videre. Dette slo Kristelig Folkepartis parlamentariske leder Kjell Magne Bondevik fast i utenriksdebatten i Stortinget torsdag.
-Det er med tilfredshet vi konstaterer at fredsprosessen har tatt et langt og avgjørende skritt videre, men samtidig vet vi at det står igjen store og vanskelige spørsmål som må løses før man kan si at det er fred i Midt-Østen, sa Bondevik, og la til at spørsmålet om Jerusalems status uten tvil ble det vanskeligste av disse spørsmålene. Han sa han trodde Oslo-avtalen hadde lagt et godt grunnlag for nye fremskritt i fredsprosessen, og at selv de vanskeligste spørsmålene derfor vil finne en løsning. Bondevik sa at han var glad for at Norge hadde kunne spille en sentral rolle i denne prosessen, og ga full honnør til utenriksminister Johan Jørgen Holst og hans medarbeidere for deres innsats.
Bondevik tok også for seg situasjonen i Sør-Afrika, der han mente man står for et endelig gjennombrudd for demokratiet. Selv om ANC og de internasjonale sanksjonene bør ha hovedæren for dette resultatet, mente Bondevik at man også må gi honnør til det mot president de Klerk har vist, og at det derfor var riktig å la Mandela og de Klerk dele Nobels Fredspris for 1993.
