
mandag 4. oktober 1999 12:24:43
Gunnar Kvassheim:
- Godt Venstre-budsjett
- Dette er uten tvil det beste statsbudsjettet Regjeringen har lagt fram, sett med Venstre-øyne. Den har lykkes i å stabilisere økonomien og har lagt grunnlaget for fortsatt høy sysselsetting. Samtidig fortsetter Regjeringen nyorienteringen på viktige politikk-områder som nyskaping, forenkling, og en bærekraftig utvikling.
Dette sier Venstres parlamentariske leder, Gunnar Kvassheim i sin budsjettkommentar. Han mener budsjettet er et godt utgangspunkt for en løsning i Stortinget. Dette er Regjeringens egne prioriteringer, og er ikke rettet mot en bestemt samarbeidspartner. Det er den faktiske samarbeidsvilje som avgjør hvor løsningene blir å finne, sier Kvassheim.
Venstre er tilfreds med prioriteringene innenfor de områder partiet fokuserte på i valgkampen:
- Regjeringen satser sterkt på nyskaping, blant gjennom en økning fra 8,5 til 22 millioner til handlingsplanen for små bedrifter, 650 millioner mer til forskning, tiltakspakke for ungdomsskolen og fortsatt sterk distriktssatsing.
- En gradvis omlegging fra rød til grønn skatt fortsetter: Økningen i el.avgift gir en vanlig husstand 500kroner i økning, mens den samtidig får 600-800 kroner igjen i skattelettelser. Miljøverndepartementet får økte rammer, bl. a til klimatiltak, tiltak mot farlige kjemikalier, miljøovervåkning og kulturminnevern.
- På et bredt felt fortsetter Regjeringen arbeidet for forenkling av offentlig sektor.
85 millioner til et prosjekt for felles innsamling av regnskapsdata fra næringslivet, er et langt skritt i riktig retning.
Endelig fortsetter den massive satsingen på eldre og helse, spesielt innenfor psykiatrien og kreftomsorgen. Dette er hjertesaker for Venstre. Blant andre saker fra Venstres program som nå er med i statsbudsjettet, er utvidelse av barnetrygden til 18 år og selvstendig opptjeningsrett av fødselspenger for fedre, sier Gunnar Kvassheim.
