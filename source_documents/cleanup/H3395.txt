
10. juli 2001
Stortingsrepresentant Einar Steensnæs, nestleder i KrF, kommenterer UNDP-rapporten 2001 som ble offentliggjort i dag:
Norge på jumboplass i Norden
Human Development Report, som utgis av UNDP (FNs utviklingsprogram) rangerer Norge på en 12. plass blant 72 land mht. til teknologisk utvikling, godt plassert bak Finland, Sverige og Island.
Norges plassering skyldes først og fremst manglende søkning til naturvitenskaplige studier ved universiteter og høyskoler samt en relativt beskjeden norsk eksport av høyteknologiske produkter.
- Nå må det tas et krafttak for å sikre en tilfredsstillende rekruttering til de teknologiske og naturvitenskaplige fagene. Vi kan ikke basere fremtiden vår på import av teknologisk kunnskap. Det sier stortingsrepresentant Einar Steensnæs (KrF) i en kommentar til FN-rapporten. Steensnæs er utdannet cand.real med fysikk hovedfag.
- Etter at det ble innført ekstrapoeng for realfagene i allmenn studieretning, økte søkningen i videregående skole til disse fagene merkbart. Imidlertid har ikke dette ført til en tilsvarende økt tilstrømning til naturvitenskaplige fag ved universitetene og høgskolene.
Utviklingen ved universitetene har lenge vært bekymringsfull, og FN-rapporten gir god grunn til å rope ut et kraftig varsko. Dersom Norge forsømmer realfagene, vil vi bli mer avhengig av "importert" kunnskap og kompetanse innen teknologisk forskning og utvikling. Det kan i sin tur ramme produktutvikling og verdiskapning i næringslivet. Norge kan ikke være bekjent av en slik utvikling. Det er liten trøst å hente i at Danmark, av tekniske grunner, ikke er med i rangeringen, sier Einar Steensnæs.
- Utdanningsministeren bør nå vurdere nødvendige stimuleringstiltak for å bedre rekrutteringen til realfagene. En sterkere satsing på forskning innen teknologiske fag, støtte til rekrutteringsprosjekter for lærere i realfag og stipendordninger/avskrivning av studiegjeld for realiststudenter bør være aktuelle tiltak å gjennomføre, sier Steensnæs.
