
1/5-01
UAKSEPTABELT RØYKEFORBUD
­ Unge Venstre tar sterk avstand fra regjeringens forslag om røykeforbud på alle norske serveringsteder. Forslaget er uttrykk for en type overformynderi jeg trodde den sittende regjering ville holde seg for god til, sier Knud E. Berthelsen, sentralstyremedlem i Unge Venstre.
­ På tross av helseproblemene det medfører, er det tillatt å røyke i Norge. Det bør følgelig legges til rette for at ethvert voksent menneske selv kan velge hvorvidt man ønsker å utsette seg for tobakksrøyk eller ikke, påpeker han. ­ Vi har allerede en røykelov som skal beskytte dem som ønsker å unngå røyk. At denne ikke følges opp, er ikke i seg selv et argument for ytterligere skjerping ­ snarere tvert imot. At ansatte i utelivsbransjen og ikke-røykere fremdeles utsettes for en uakseptabelt høy helserisiko, er heller ikke et tilstrekkelig godt argument så lenge det finnes gode alternative løsninger.
Ungdomspolitikeren mener at man i første omgang må sørge for at det regelverket som eksisterer, blir fulgt: ­ Dette kan sikres både ved innskjerping av kontrollrutinene og strengere reaksjoner overfor dem som bryter reglene. Dernest kan man bedre luftkvaliteten ved å satse på eksisterende teknologi. Det finnes en norskutviklet "luftvegg" som effektivt hindrer spredning av røyk mellom forskjellige deler av et rom ved å blåse luft fra ventiler i taket, samtidig som man kan bevege seg fritt i rommet. Slike luftvegger kan for eksempel påbys over alle bardisker og mellom røyk- og ikke-røykavdelinger, foreslår Berthelsen.
­ Dersom de fleste som bruker, eller ønsker å bruke, serveringsstedene hadde foretrukket at de var røykfrie, ville vi allerede hatt mange slike steder. Slik er det som kjent ikke, fremhever Berthelsen, og avviser dermed påstandene om at et flertall av gjestene ønsker et forbud velkommen. ­ Regjeringen bør heller iverksette tiltak som stimulerer til opprettelse av flere røykfrie serveringssteder. Slik kan vi få et større mangfold av tilbud, i stedet for at den ene eller andre gruppen diskrimineres, sier han.
­ Venstre og regjeringen bør tenke seg om en gang til før de legger forslaget frem, og partiene på Stortinget bør gi klare signaler om at et slikt forbud ikke er ønskelig, oppfordrer Berthelsen. ­ Å kaste seg på en forbudslinje så lenge det finnes andre virkemidler er ikke bare illiberalt, men bærer etter Unge Venstres mening preg av at man ønsker lettvinte og synlige, heller enn gode, løsninger i denne saken.
