
16. juli 2001
Jens Stoltenberg
St@tsministerbrev
- For meg blir det å kreve egenandeler i en skole som skal være gratis, det samme som å ilegge en slags skolebokskatt. Det er urettferdig, og jeg synes ikke ungdom skal måtte betale for det. Høyre vil beholde denne skolebokskatten, og til og med ta fra elevene de gratis skolebøkene de allerede har fått. Begrunnelsen er altså at 16-åringer har så god råd at de gjerne kan betale litt ekstra - i skolebokskatt. Slik skal Høyre skaffe penger til sine skattelettelser, som først og fremst kommer de til gode som har mest fra før. Ungdommer i Norge bør merke seg dette. Valget til høsten står mellom Arbeiderpartiet som vil gjøre lærebøker i videregående skole gratis - og Høyre som vil beholde, og øke skolebokskatten, skriver statsminister Jens Stoltenberg i sitt @-brev fra 16. juli 2001.
I disse dager får spente ungdommer landet over beskjed om hvilken videregående skole de er kommet inn på. Jeg husker godt sommeren 1975 da jeg selv ventet på brev. Det var en spennende sommer, litt for spennende for noen. Da vi åpnet konvoluttene var det nemlig ikke glede som avløste spenningen for alle. Mange i mitt årskull fra ungdomsskolen fikk beskjed om at det ikke var plass til dem i videregående utdanning. De måtte finne seg andre ting å gjøre.
Andre ting - for en 16-åring uten mer enn ungdomsskolen. Andre ting betydde kanskje 10. klasse i ungdomsskolen, det betydde kanskje private videregående skoler som kostet mange penger, eller kanskje et år med strøjobber. Mens klassekameratene man hadde gått i skole med i 9 år fortsatte sammen i videregående skole, måtte noen stå igjen på perrongen.
I år var det ingen 15 eller 16-åringer som måtte stå igjen. Alle fikk plass. De aller fleste fikk til og med plass i det som var førsteønsket sitt. Nesten 90 prosent av alle unge går videre etter grunnskolen. Det betyr at for de aller fleste er hele det 13-årige løpet en del av grunnutdanningen. Det er all grunn til å være stolte over det. Ikke bare fordi det er nyttig for landets økonomi, bra for næringslivet og bra for fellesskapet. Men fordi det gjør at tusener av flere ungdommer kan bruke sine evner og nå sine mål.
For Arbeiderpartiet handler dette om mer enn skolepolitikk. Det handler om retteferdighet og om hvordan vi gir unge mennesker rom til å bruke sine muligheter. Det har vært flertall i Norge for at fellesskapet skal løfte fram en skole for alle - der alle barn og ungdom får like muligheter. Denne viljen til å videreutvikle en skole for alle er enda mer avgjørende nå når kunnskap er blitt så viktig - både for den enkeltes jobb og for samfunnets evne til å skape verdier.
For meg er en grunnpilar i en rettferdig skole at den er gratis. Arbeiderpartiet har derfor fått på plass en utlånsordning for lærebøker i videregående opplæring. Det er et viktig bidrag til å nå målet om en gratis skole.
Nå foreslår vi en ny satsing for å nå målet om gratis lærebøker. I løpet av 2003 er det vårt mål at læremateriell i all hovedsak skal være gratis i videregående skole. Vi skal greie dette ved å satse videre på den utlånsordningen som allerede har lettet situasjonen for mange. I tillegg kan vi nå høste fruktene av vår felles satsing på elektroniske læremidler på internett. Allerede i august vil den første elektroniske skoleboka i samfunnsfag være klar. Dette er en ny og spennende vei for den norske skolen.
Men er det viktig at lærebøkene er gratis?
Høyre mener ikke det. Høyre har gått i mot den lovfestede retten til videregående skole for alle og partiet har gått mot penger til utlånsordningen av skolebøker.
Har en familie to barn i videregående må de gjerne ut med 8 - 10.000 kroner ved skoleårets start. Det merkes godt for mange. Utlånsordningen har bidratt til å skape en mer rettferdig skole. Bruk av elektroniske læremidler vil bidra til å gjøre bøkene gratis.
Høyres nestleder, Inge Lønning, sier til Aftenposten at penger til gratis læremidler er å kaste penger rett ut av vinduet, fordi økonomien ikke er noe problem for det store flertallet av 16-åringer.
Med en slik holdning kan vi glemme målet om å sikre alle de samme mulighetene til å gjennomføre videregående skole. Det betyr at man slår over på en annen kurs der man gir opp målet om å trekke alle med. Jeg vet ikke om det er dekning for å si at økonomien ikke er noe problem for det store flertallet av 16-åringer. Men la det ligge og heller spørre: Hva med mindretallet - stort eller lite? Sier vi fra oss ansvaret for mindretallet, gir vi avkall på en viktig verdi i samfunnet vårt. Det er ikke Arbeiderpartiets kurs.
For meg blir det å kreve egenandeler i en skole som skal være gratis, det samme som å ilegge en slags skolebokskatt. Det er urettferdig, og jeg synes ikke ungdom skal måtte betale for det.
Høyre vil beholde denne skolebokskatten, og til og med ta fra elevene de gratis skolebøkene de allerede har fått. Begrunnelsen er altså at 16-åringer har så god råd at de gjerne kan betale litt ekstra - i skolebokskatt. Slik skal Høyre skaffe penger til sine skattelettelser, som først og fremst kommer de til gode som har mest fra før.
Ungdommer i Norge bør merke seg dette. Valget til høsten står mellom Arbeiderpartiet som vil gjøre lærebøker i videregående skole gratis - og Høyre som vil beholde, og øke skolebokskatten.
