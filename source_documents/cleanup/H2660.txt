
Onsdag 1. mars 1995
KrF-nestleder Jon Lilletun:
VIL HA EN ÅPEN DEBATT OM BINDENDE FOLKEAVSTEMNINGER
-Jeg er først og fremst opptatt av at det skal bli ryddige forhold rundt bruken og for-tolkningen av folkeavstemninger som politisk virkemiddel. Ikke minst er det viktig med en grenseoppgang når det gjelder hva slags saker som bør legges ut til folke-avstemninger, og hva som skal kreves for at en folkeavstemning skal være bindende for de folkevalgte. Det sier Kristelig Folkepartis nestleder Jon Lilletun.
Jon Lilletun tar i et intervju med Nationen onsdag til orde for en ny debatt om hvorvidt folkeavstemninger skal være bindende, og sier at dette er en sak som bør vurderes.
-Jeg synes det er naturlig at det står noe om dette i Grunnloven, men det må ikke være så firkantet formulert at det ikke gir rom samvittighetsfrihet og personlig overbevisning. Det bør også legges klare begrensninger på hva slags saker som skal kunne legges ut til bindende folkeavstemninger. Noe annet vil lett føre til et "gallup-demokrati", sier Jon Lilletun. Han legger til at lovverket også bør kunne nyansere mellom bindende og rådgivende folkeavstemninger. Lilletun understreker at dette er hans personlige synspunkt på de spørsmålene som de ulike grunnlovsforslagene reiser, og ikke noe partistandpunkt.
KrF-nestlederen minner om at folkeavstemninger først og fremst har vært brukt i lokalpolitiske debatter i Norge, for eksempel i forbindelse med sammenslåing av kommuner.
-I slike saker har flertallet av velgerne ofte følt seg overkjørt av Stortinget når de gjør vedtak som går stikk imot det resultatet av folkeavstemningen tilsa, sier Jon Lilletun til slutt. (KrF-Press/NPE)
