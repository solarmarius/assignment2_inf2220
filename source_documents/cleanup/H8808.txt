
30.11.2004
Åslaug Haga,Sp
Irak kan ikke overlates til kaos
Situasjonen i Irak er ute av kontroll. Det er USAs og Storbritannias ansvar, men alles problem - også vi som var mot krigen. Irak kan ikke overlates til kaos. Det verste som nå kan skje er at Irak faller fra hverandre og at situasjonen utvikler seg i enda større grad til en regional konflikt, sier Åslaug Haga
For at Irak skal skal kunne ta hånd om sin egen utvikling og at okkupasjonsmaktene skal kunne trekke seg ut, må det bygges opp strukturer som kan sette landet i stand til sjøl å ta hånd om lov og orden. Landet må derfor bygge opp sitt eget politi og sine egne sikkerhetsstyrker.
Et enstemmig råd i NATO står bak beslutningen om at NATO skal bidra med opplæring av sikkerhetsstyrker - også inne i Irak. Det et problem for NATO at land som står bak vedtak i NATOs besluttende organ ikke er villige til å følge opp vedtakene i praksis. Dette kan bidra til å svekke NATOs legitimitet. - Vi ser med undring på at Ap er lunkne til å følge opp enstemmige vedtak i NATO, sier Åslaug Haga.
Norge har deltatt i et enstemmig vedtak i NATO om at NATO skal bidra til opplæring av irakiske sikkerhetsstyrker.
Ø- Senterpartiet vil derfor ikke motsette seg at Regjeringen bestemmer seg for å delta med et begrenset antall instruktører. Men vi ber Regjeringen vurdere nøye om det er mulig å få til tilfredsstillende sikkerhetsarrangement i Irak eller om det er klokere å intensivere opplæringen på Jåttå, sier Åslaug Haga. Sett fra vårt ståsted knytter det seg også usikkerhet til om Norge har kapasitet til å bidra til opplæring av irakiske sikkerhetsstyrker i Irak. Dette må vurderes ut ifra andre forpliktelser Norge har - ikke minst at innsatsen i Afghanistan skal prioriteres slik Stortinget har gitt uttrykk for i ulike sammenhenger.
