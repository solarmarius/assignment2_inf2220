
Tirsdag 18. januar 1994
Stortingsrepresentant May-Helen Molvær Grimstad (KrF):
KOMMUNENE HAR IKKE RÅD TIL FLERE REFORMER
-Nå må Stortinget ta signalene fra kommunene om at de ikke har råd til flere kostnadskrevende reformer på alvor. Det er ikke ansvarlig å fortsette å legge reformer på kommunene, uten samtidig å gi midler som dekker fullt ut det reformene koster. Det sier stortingsrepresentant May-Helen Molvær Grimstad (KrF, Møre og Rom sdal).
May-Helen Molvær Grimstad viser til det enorme gap som er mellom de kostnads-begreningene regjeringen har gjort når det gjelder gjennomføring av skolestart for seks-åringer og ti års grunnskole, og de beregningene som blant annet kommunene selv har gjort. Regjeringen mener reformen vil koste 100 millioner, andre at den vil koste minst en milliard.
-Kommunene rundt om i landet står overfor mange store utfordringer, blant annet på eldresektoren, innen barnevernet og på andre områder, og de har problemer nok med å få budsjetter og regnskap til å gå ihop som det er. Skal enda en kostbar reform pådyttes kommunene uten sikre kostnadsberegninger og tilstrekkelige overføringer, gir resultatet seg selv: Denne "reformen" vil gå på bekostning av andre oppgaver, slår May-Helen Molvær Grimstad fast.
Molvær Grimstad minner om at Stortinget før jul vedtok å sette ned et uavhengig utvalg til å beregne kostnadene med nye reformer. Dette utvalget må komme i arbeid før Stortinget vedtar enda flere reformer, mener KrF-representanten.
Når det gjelder Høyres forslag til modell for en ti-årig grunnskole med skolestart seks år, sier May-Helen Molvær Grimstad at hun ikke er glad for det økte skolepresset mot ungene som den modellen vil føre til, og hun synes det vil være bekymringsfullt dersom Arbeiderpartiet nå velger å gå inn for den samme modellen "bare for å få gjennomført skolestart for 6-åringer".
