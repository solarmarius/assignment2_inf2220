
mandag 26. august 1996 09:12:19
Venstre i Østfold:
Sjanse på utjevningsmandat
Dersom Venstre får så mye som ti stortingsmandater og fortsetter framgangen i Østfold, har partiet en viss sjanse til å få inn en representant fra Østfold om utjevningsmandat.
Med Tor Andersen som toppkandidat hadde Venstre stor framgang i Østfold ved forrige stortingsvalg. Partiet fikk 1000 flere stemmer enn ved valget fire år før. Med 2,7 prosent var en likevel langt unna mandatsjanse.
Muligheten for å få en Venstre-representant på Stortinget fra Østfold ligger i ordningen med utjevningsmandater. Venstre får rett til en hel rekke av disse så sant partiet klarer 4 prosent eller mer som landsresultat. Fordi Østfold er et folkerikt fylke, og fordi Venstre i alle fall sist gang gjorde det forholdsvis bedre her enn i andre Østlandsfylker, er det en sjanse for at Lars Sponheim kan dra med seg en Østfold-representant inn på Stortinget. Beregninger viser at Venstre imidlertid da må få en oppslutning som gir så mye som ti stortingsmandater, det vil si nærmere 6 prosent.
14 representanter
Den siste tingmannen for Venstre fra Østfold ble valgt inn for 75 år siden. Det var Johan Fredrik Maseng, gårdbruker fra Askim. Ved stortingsvalget i 1924 forsvant Venstre fra «Østfold-benken». Etter krigen har to venstremenn møtt som vararepresentanter, valgt på fellesliste med Bondepartiet. Den siste var Asbjørn Listerud fra Våler, som møtte en rekke ganger i løpet av 1960-årene.
Selv om det er lenge siden glansdagene, har Venstre en ærerik historie i Østfold. Partiet har hatt til sammen 14 stortingsrepresentanter herifra. Høyest rager nok Aimar Sørenssen, sorenskriver fra Moss, som var statsråd i Johan Sverdrups regjering fra 1884. I byene stod Venstre sterkest i Moss og Sarpsborg, men tapte fotfestet til Arbeiderpartiet alt rundt 1910. I Smaalenene amt holdt Venstre stillingen til oppimot 1920, da partiet også mistet flertallet i Stortinget.
