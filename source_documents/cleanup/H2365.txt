
Tirsdag 31. august 1993
Stortingskanidat Valgerd Svarstad Haugland (KrF):
ADOPTIVFORELDRE MÅ FÅ SAMME RETTIGHETER SOM ANDRE NYBAKTE FORELDRE
-Samfunnet må ta på alvor at adoptivforeldre også er nybakte foreldre som er kommet i en helt ny familiesituasjon, og at de trenger de samme rettighetene og ordningene som andre nybakte foreldre. Derfor går Kristelig Folkeparti inn for at foreldre som adopterer barn under skolepliktig alder, skal ha rett til like lang permisjon og sammr rett til fødselspenger som etter en fødsel. Det sier Kristelig Folkepartis førstekandidat i Akershus, Valgerd Svarstad Haugland.
Valgerd Svarstad Haugland minner om at for mange ektepar er adopsjon den eneste muligheten de har for å få egne barn. Hvert år blir omlag 500 utenlandske barn adoptert til Norge. Disse adopsjonene blir ofte svært kostbare for foreldrene, og gjør at mange ikke har råd til å adoptere mer enn ett barn.
-KrF har programfestet at 50 prosent av kostnadene ved adopsjon fra utlandet skal dekkes av det offentlige, begrenset oppad til 50.000 kroner. For de fleste par vil det dreie seg om en refusjon mellom 20 og 30 kroner. Ved 500 utenlandsadopsjoner årlig vil dette gi en utgift på mellom 10 og 15 millioner i året, sier Valgerd Svarstad Haugland, og legger til at hun ser på dette som et rettferdskrav for dem som ikke kan få egne barn.
-Noen kommuner gir skattereduksjoner ved store adopsjonsutgifter, men dette varierer fra kommune til kommune, og lovverket åpner ikke for slike reduksjoner. Vi ønsker "likhet for loven" når det gjelder dette. Jeg synes også at det er urettferdig at adoptivforeldre får kortere permisjon enn de som får egne barn. Tilvenningsfasen etter en adopsjon kan være vel så krevende som etter en fødsel, sier KrFs førstekandidat i Akershus, Valgerd Svarstad Haugland.
