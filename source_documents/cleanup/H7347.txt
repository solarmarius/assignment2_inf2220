
Vedtatt på Landsmøtet 1.april 2001
Høyre
VEDTEKTER FOR KYSTPARTIET 2001
§ 1 Navn:
Partiets navn er KYSTPARTIET med forkortelsen Kp.
§ 2 Formål:
Kystpartiet skal være et parti for hele folket med grunnfeste
i de kristne verdier. Partiet setter seg som mål å bevare et fritt og selvstendig samfunn, eid og styrt av norske innbyggere.
Vi vil arbeide imot at nasjonale naturresurser, eiendommer, industri og nøkkelbedrifter blir solgt ut av landet bit for bit,
slik at vi til slutt blir eid av globale kapitalinteresser.
Vi vil motarbeide sentralisering, og den gradvise
nedbygging av distrikt Norge.
Partiet vil arbeide for å opprettholde og styrke et bærekraftig biologisk mangfold på sjø og land som kan utnyttes og høstes på en forsvarlig måte, til beste for hele samfunnet.
Vi vil at alle som bor og arbeider på kysten og i distriktene får sin rettferdige del av sin verdiskaping.
Kystpartiet vil arbeide for at en forsvarlig del av oljeinntektene blir investert i infrastruktur og næringsutvikling utenfor
pressområdene i Norge.
Vi vil verne om Grunnloven og eiendomsretten.
Vi vil arbeide for at Norge er selvforsynt med ren og sunn mat.
§ 3 Organisasjon:
Kystpartiet er organisert gjennom landspartiet, fylkeslag og lokal/kommunelag. Fylkeslagene benevnes som: "Kystpartiet i ------" (Navn på fylke.),
og lokal/kommunelag benevnes som: "Kystpartiet i/på -------" (Navn på geografisk/administrativt område).
Fylkes- og kommunelagene utformer selv sine vedtekter og styringsmodell i samsvar med Kystpartiets vedtekter. Vedtektene til fylkes- og lokal/kommunelag skal inneholde bestemmelser om at deres midler ved opphør/nedleggelse skal overføres
til nærmeste overordnet organ.
De er selvstendige juridiske enheter med egen økonomi. Lagene utformer selv sin politikk, bygd på Kystpartiets grunnsyn og program. De nominerer på selvstendig grunnlag sine kandidater til kommune- fylkes- og stortingsvalg.
§ 4 Medlemskap:
Alle som har fylt 15 år, har betalt sin medlemskontingent og ikke er medlem av annet parti eller konkurrerende politisk organisasjon, kan bli medlem av Kystpartiet. Medlemmene må forholde seg lojalt til partiets vedtekter og program. Partiets medlemmer står tilsluttet lokal/kommunelag, og disse danner fylkeslaget i vedkommende fylke. I kommuner hvor det ikke er kommunelag,
kan et medlem stå direkte tilknyttet til fylkeslaget, eller etter søknad stå som medlem i et av de andre kommunelagene i fylket. Alle medlemmer har tale, forslags- og stemmerett fra innmeldingstidspunktet, men må ha vært medlem i mer enn
3 måneder for å ha stemmerett ved valg og være valgbar til partiets tillitsverv.
§ 5 Landsmøtet:
Landsmøtet er Kystpartiets øverste myndighet. Ordinært landsmøte innkalles av Hovedstyret med minst seks ukers varsel, og møtet avholdes innen 30/11 hvert år.
I innkallingen skal det gjøres oppmerksom på at saker som ønskes behandlet på landsmøtet må være innkommet til Hovedstyret innen 4 uker før landsmøtet avholdes. Senest to uker før møtet holdes, sendes disse dokumentene til møtedeltagerne:
Fullstendig saksliste.
Årsmelding fra Stortingsgruppa.
Årsmelding fra Hovedstyret og Landsstyret.
Partiets årsregnskap med revisjonskomiteens innberetning.
Forslag til partiprogram i år med stortingsvalg.
Saker som er kommet inn for behandling på landsmøtet.
Ekstraordinært landsmøte kan innkalles med to ukers varsel når minst 2/3 av stortingsgruppa, 2/3 av Hovedstyret eller 2/3 av fylkeslagene krever det.
Bare saker som er oppført på innkallingen kan behandles.
§ 6 Landsmøtedelegater er:
Det sittende Hovedstyre,
Partiets stortingsgruppe.
Delegater skal fordeles etter antall medlemmer i hvert fylke.
1-100 medlemmer 1 delegat,
101-200 medlemmer 2 delegater,
201-300 medlemmer 3 delegater.
§ 7 Landsmøtet skal:
1. Behandle innstilling fra fullmaktskomiteen.
2. Godkjenne innkallingen.
3. Godkjenne sakslista.
4. Valg av møtefunksjonærer (møteledere, referenter, redaksjonskomité m/m).
5. Behandle årsmelding fra Stortingsgruppa.
6. Behandle årsmelding fra Hovedstyret og Landsstyret.
7. Behandle partiets årsregnskap og revisjonskomiteens innberetning.
8. Behandle og vedta partiprogrammet og kontingentsatser.
9. Behandle og gjøre vedtak i saker som er innkommet til Hovedstyret
minst 4 uker før landsmøtet.
10. Velge medlemmer til Hovedstyret:
- a. Partiets leder.
- b. Partiets 1. nestleder.
- c. Partiets 2. nestleder.
- d. 4 styremedlemmer.
- e. 4 varamedlemmer.
11. Velge partiets sekretær.
12. Velge statsautorisert eller registrert revisor.
13. Velge revisjonskomité på 3 medlemmer med 1 varamedlem.
14. Velge fullmaktskomité på 3 medlemmer med 1 varamedlem til neste landsmøte.
15. Velge valgkomité på 5 medlemmer og 2 varamenn for innstilling til valgene ved neste års landsmøte.
Valgene under pkt. 10 gjøres for 2 år, dog slik at leder, 2 styremedlemmer og 2 varamedlemmer velges hvert annet år. De andre valgene gjøres for 1 år.
Landsmøtet er beslutningsdyktig med de delegater som møter når møtet er lovlig innkalt og innstilling fra fullmaktskomiteen er godkjent.
§ 8 Landsstyret:
Landsstyret er partiets øverste myndighet mellom landsmøtene. Det holder sine møter på de tidspunkter som de selv har vedtatt, eller når stortingsgruppa, Hovedstyret eller 1/3 av Landsstyrets medlemmer krever det. Innkalling til møte gjøres av leder, eller den han/hun bemyndiger,
med minst 3 ukers varsel. Med innkallingen skal følge sakliste med eventuelle innstillinger. Møter kan avholdes som telefonmøter når dette er mest praktisk.
Møtet ledes av Landsstyrets leder, eller i hans fravær, av nestleder.
Alle vedtak, uansett møteform, skjer ved simpelt flertall. Ved stemmelikhet
har møteleder dobbeltstemme. Organet er beslutningsdyktig når minst ½ av medlemmene er tilstede. Det skal føres møteprotokoll for alle møter, også for komiteer/utvalg nedsatt av Landsstyret.
Medlemmenes utgifter til møtedeltagelse dekkes av Landsstyrets midler.
§ 9 Medlemmer av Landsstyret er:
- Det sittende Hovedstyre,
- Partiets stortingsgruppe,
- Fylkesledere fra alle fylker,
- 1 representant fra hver sideorganisasjon.
§ 10 Landsstyret skal:
- behandle og avgjøre alle aktuelle saker som angår partiet, og som kan relateres til vår formålsparagraf og vårt partiprogram, når dette ikke skal avgjøres av annet organ.
- behandle og vedta langsiktig strategi for partiet og stortingsgruppa.
- behandle og gi innstilling til stortingsgruppa og landsmøtet i politiske spørsmål.
- godkjenne reglement for stortingsgruppa.
- behandle stortingsgruppas regnskap og revisjonsberetning.
- velge tilleggsrepresentanter til stortingsgruppa.
- behandle partiets årsregnskap og innberettning fra revisjonskomiteen.
- fremlegge forslag til partiprogram, medlemskontingent og budsjett som skal vedtas av landsmøtet.
- behandle meldinger og rapporter fra Hovedstyret og andre oppnevnte utvalg/komiteer.
- disponere sin del av partiets midler innenfor vedtatt budsjett og reglement.
- vedta hvem som skal inneha partiets prokura.
- nedsette de komiteer og utvalg som er nødvendige for et effektivt og rasjonelt arbeid i styret.
- kunne delegere myndighet til annet partiorgan.
- kunne gi Hovedstyret spesielle arbeidsoppgaver.
§ 11 Hovedstyret:
Hovedstyret er partiet utøvende organ som skal lede og ha ansvar for partiets daglige virksomhet. Det holder sine møter på de tidspunkter som de selv har vedtatt, eller når minst 1/3 av medlemmene, partileder eller stortingsgruppa krever det. Innkalling til møter kan gjøres med 1 ukes varsel, og møtene ledes av partileder. Forøvrig gjelder de samme regler som i 2. avsnitt under "Landsstyret".
Medlemmenes utgifter til møtedeltagelse dekkes av Hovedstyrets midler.
§ 12 Medlemmer av Hovedstyret er:
- Hovedstyremedlemmer valgt av årsmøtet,
- Partiets parlamentariske leder i Stortinget.
§ 13 Hovedstyret skal:
- behandle og avgjøre alle saker som ikke skal avgjøres av annet organ.
- påse at vedtak fra landsmøtet og Landsstyret blir iverksatt.
- forberede saker, innkalling og dagsorden for landsmøtet.
- nedsette de komiteer og utvalg som er nødvendige for et effektivt og rasjonelt arbeid i styret.
- jevnlig rapportere til Landsstyret om sitt arbeid, og partiets økonomiske situasjon.
- kunne ansette nødvendig administrativt personell, og vedta arbeidsinstruks for disse.
- holde medlemsregisteret à jour, sørge for innkreving av kontingenter og holde fylkes- og lokallag jevnlig oppdatert med medlemslister.
- disponere sin del av partiets midler innenfor vedtatt budsjett og reglement.
- føre partiets regnskap slik loven fastsetter.
- holde partiets hjemmesider på Internett oppdatert.
§ 14 Suspensjon - eksklusjon:
Lokallag kan foreslå at enkeltmedlemmer og partiavdelinger suspenderes for et bestemt tidsrom, eller ekskluderes, dersom de ikke forholder seg til partiets vedtekter, retningslinjer eller partiprogram. Vedtak om suspensjon eller eksklusjon kan først gjøres av Hovedstyret, men først etter at fylkespartiet har uttalt seg om saken. Avgjørelsen kan ankes inn for Hovedstyret. Hovedstyrets vedtak kan kreves lagt fram for Landsstyret for endelig vedtak. Hovedstyret kan selv ta initiativ til suspensjon/eksklusjon av medlemmer, lokallag eller fylkeslag når de ikke forholder seg til partiets program, vedtekter eller retningslinjer.
Endelig vedtak avgjøres av Landsstyret.
§ 15 Økonomireglement:
Hovedstyret disponerer Kystpartiets midler sentralt, og styremedlemmene er økonomisk ansvarlig for sine egne disposisjoner. Alle kontingenter, tilskudd
m/m skal i sin helhet innsettes på Kystpartiets bankkonti.
Alle gireringer, uttak o.l. må være godkjent av den/de som Hovedstyret har gitt prokura, før transaksjon kan gjøres. Hovedstyret utpeker ett av sine medlemmer til å ha et særskilt ansvar for landspartiets økonomi.
§ 16 Vedtekter:
Vedtektene vedtas av landsmøtet. Vedtektsendringer kan kun vedtas av landsmøtet med 2/3 flertall, og må være oppført på saklista. Vedtektsendringer kan ikke fremmes som benkeforslag på landsmøtet.
