
Mandag 9. mai 1994
Kostnadsberegning av skolereformer:
ENSTEMMIG STØTTE TIL KrF-FORSLAG
En enstemmig kirke-, utdannings- og forskningskomité støtter det forslaget komiteens leder, stortingsrepresentant Jon Lilletun, nylig la fram, der det nyopprettede tekniske beregningsutvalget får i oppdrag å regne ut kostnadene ved Reform 94 og den nye lesepliktavtalen for lærerne, slik at Stortinget kan få et autoritativt overslag å forholde seg til.
Da forslaget ble lagt fram, viste Jon Lilletun til at det er et så stort gap mellom tallene fra henholdsvis departementet og fylkeskommunene når det gjelder kostnadene ved disse to tiltakene at det er tvingende nødvendig med et mer nøytralt overslag. Det var for å møte slike situasjoner at Stortinget i forbindelse med statsbudjettet for 1994 vedtok å opprette et teknisk beregningsutvalg som kan gi et overslag over hva ulike reformer vil koste.
Etter at en enstemmig komité har sluttet seg til forslaget om å be regjeringen gi det nyopprettede beregningsutvalget i oppgave å kalkulere kostnadene med Reform-94 og arbeidstidsavtalen for lærerne, og ha dette klart til Stortinget skal behandle Revidert Nasjonalbudsjett for 1994, sa også et enstemmig storting ja til dette da innstillingen ble behandlet mandag.
