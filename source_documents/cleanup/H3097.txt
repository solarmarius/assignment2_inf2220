
4. oktober 1999
Fra stortingsrepresentant Rigmor Kofoed-Larsen
Gledelig kultursatsing
-I regjeringens forslag til Statsbudsjett 2000 er det avsatt til sammen 1,5 millioner til Maihaugen, Aulestad og Bjerkebæk. Dette er en svært gledelig kultursatsning som vil bidra til å befeste Maihaugens posisjon som et av de viktigste kultursentra i landet. Det sier Kristelig Folkepartis Opplandrepresentant Rigmor Kofoed-Larsen.
Kofoed-Larsen syns også at det er svært gledelig at SND får midler til et regionalt såkornfond for det indre Østlandsområdet, det vil si Oppland og Hedmark. Forslaget om å bevilge 7,5 millioner til et tapsfond som kan sikre at prosjekt med høy risiko og avkastningsmulighet blir satt ut i livet, vil bety mye for utviklingen av næringslivet i fylket.- En økning på 30 millioner i lånekapitalen i såkornfondet bidrar ytterligere til å hjelpe næringsprosjekter i en tidlig fase, sier Kofoed-Larsen
Den store samferdselsatsingen for neste år er innsettingen av krengetog på flere strekninger i landet. Dette kommer også Oppland til gode i løpet av neste år, og vil øke komforten og korte inn reisetiden til Oslo og Trondheim betydelig. På flysiden gleder vi oss over at Fagernes lufthavn, Leirin får et betydelig bedre tilbud. Sterkt økte bevilgninger til kjøp av ulønnsomme posttjenester gir også trygghet for at posttilbudet blir opprettholdt over hele landet. Oppland fylke vil også motta 3,2 millioner ekstra i vegtilskudd som kompensasjon for næringer som nå må betale full arbeidsgiveravgift uansett hvor de ansatte bor ai landet. Dette er fire viktige saker i et samferdselsbudsjett med god distriktsprofil, sier Kofoed-Larsen.
