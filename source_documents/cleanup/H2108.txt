
Mandag 4. januar 1993
Valgerd Svarstad Haugland om helsedirketoratets abortinitiativ:
POSITIV TANKE - ETISK BALLAST MÅ MED
Det er positivt at Helsedirektoratet ønsker å gjøre noe for å få ned aborttallene blant unge jenter i storbyene, og det er skremmende å registrere at aborttallene i denne gruppen er dobbelt så høye som i andre deler av landet. Men viktigere enn å for-midle teknisk kunnskap om seksualitet og prevensjon, er å formidle etiske holdninger og gi etisk ballast. Det sier Valgerd Svarstad Haugland, som er første nestleder i Kristelig Folkeparti.
Valgerd Svarstad Haugland sier at hun ikke ønsker å ha en negativ holdning til helse-direktoratets utspill, men de erfaringer man har med slike kampanjer fra helsedirektoratet, tilsier at det blir mye kunnskapsformidling, men lite etisk veiledning.
-Det er grunn til å minne om at man her prioriterer en gruppe der aborttallene allerede viser en synkende tendens, noe som tyder på at det ikke er det tekniske de unge har problemer med. Jeg skulle ønske helsedirektoratet også hadde hatt et opplegg for den gruppen kvinner der aborttallene øker, nemlig de i alderen fra 25 år og oppover, sier hun.
Valgerd Svarstad Haugland spør seg også hvorfor ikke direktoratet heller støtter en del av de tiltakene som alt er i gang, blant annet i regi av Folkebevegelsen for Livsrett og Menneskeverd og Norsk Pro Vita.
-De midlene som har vært satt av til slik informasjon, er i de senere årene blitt tildelt etter interne utlysninger, slik at de som ikke allerede er en del av det vanlige helse-apparatet, ikke har hatt mulighet til å søke en gang. Jeg vil derfor utfordre helseminister Werner Christie til å se på en del av tingene som alt er laget om dette, og se på noen av de søknadene som er kommet til departementet. Jeg tror det er viktig at man også finner noe med etisk ballast i, i tillegg til at disse tingene er langt billigere å produsere enn eksempelvis de dataspillene som skal gå inn som en del av helsedirektoratets opplegg.
-Jeg synes det er glimrende at man også vil fokusere på guttens rolle i dette, men skulle ønske man hadde funnet en annen måte å gjøre det på enn ved å tilby dataspill. Det problematiske rundt skoleungdom og seksualitet er ikke løst bare ved at man unngår graviditeter, sier Valgerd Svarstad Haugland.
