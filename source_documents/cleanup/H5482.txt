
21/1-02
Venstre krever human fangebehandling
- Venstre støtter kritikken mot amerikanernes behandlingen av fangene fra Agfhanistan, og de krav som stilles til en human behandling, sier Venstres parlamentariske leder, Trine Skei Grande.
I likhet med mange andre er hun uroet over bilder og beskrivelser fra den foreløpige fangeleiren på Cuba. - Vi kan ikke akseptere noen form for brudd på rettssikkerhetsprinsipper og kravene til human behandling, og jeg forutsetter at regjeringen sier klart fra om dette til amerikanerne, sier Skei Grande.
Hun er enig med sin engelske partifelle, liberaldemokratenes utenrikstalsmann Menziens Campbell, som spør: "Hvilken virkning vil slike bilder ha i Kairo og Amman? Jeg tror ikke vi klarer å bekjempe terror dersom vi offentlig behandler folk på den måten disse bildene antyder".
- Det gjelder å stå sammen i kampen mot terrorisme og vold, for demokrati og menneskeverd. Da må vi også være sammen om å vise disse verdiene i praksis, sier Skei Grande, og tror USA vil være lydhør overfor de reaksjonene som er kommet mot den foreløpige fangeleiren.
