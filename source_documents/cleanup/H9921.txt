
1.3.2006
Peter S. Gitmark, stortingsrepresentant for Høyre, og medlem av Finanskomiteen.
Fjerning av rentefradraget vil ta boligdrømmen fra de unge!
De unge vil sperres ute fra boligmarkedet
Det er skapt usikkerhet rundt fremtiden til rentefradraget etter at Sosialistisk Venstreparti sitt medlem av finanskomiteen Magnar Lund Bergo nå åpner for å redusere rentefradraget. Reduseres eller fjernes rentefradraget vil det skape store utfordringer for mange av de unge som i dag vil inn på boligmarkedet ved at det øker kostnaden ved boligkjøpet. En fjerning av rentefradraget vil øke rentekostnaden for de som i dag vil inn på boligmarkedet med hele 28 prosent.
Mange nyetablerte vil måtte selge boligen sin
Reduserer eller fjerner Regjeringen rentefradraget kan det også tvinge mange av de som i dag eier en bolig til å måtte selge denne. Spesielt barnefamilier med presset økonomi og unge personer som nylig har etablert seg på boligmarkedet står utsatt til om rentefradraget fjernes.
Det er ille nok at Regjeringen allerede fører en politikk som legger mer press på renten
Regjeringen har gjort forholdene verre for arbeidsplasser og bedrifter i privat sektor og fører en mindre vekststimulerende politikk enn den avgåtte sentrum - Høyre regjeringen. Denne politikkomleggingen medfører økt press på renten, med konsekvens av renten kan gå raskere og høyere opp. Spesielt når renten er høy er rentefradraget viktig. Fjerner eller svekker Regjeringen rentefradraget vil den gi en dobbeltsmell til barnefamilier og unge med boligambisjoner.
Jeg vil i dag sende spørsmål til Finansministeren for å få klarhet i hva regjeringen faktisk mener i denne saken.
