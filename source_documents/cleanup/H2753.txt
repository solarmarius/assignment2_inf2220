
Onsdag 15. november 1995
KrF-representant Einar Steensnæs om useriøse restauranter:
POSITIVT AT REGJERINGEN VIL
KOBLE VANDEL OG LØYVE
-Jeg er glad for at regjeringen nå er villig til å koble den enkelte restaurantørs lovlydighet opp mot hans eller hennes skjenkeløyve, slik at vi unngår at konkurs-baroner også slår seg opp som restaurantbaroner. Signalet fra statsråd Hill-Marta Solberg i dagens spørretime, vil bli mottatt med glede i mange kommuner. Det sier stortingsrepresentant Einar Steensnæs.
Einar Steensnæs spurte i Stortingets spørretime onsdag om regjeringen vil vurdere å endre loven, slik at restaurantører som har gjort seg skyldige i brudd på skatte- og avgiftsloven skal kunne miste sin skjenkebevilling, eller bli nektet slikt løyve dersom de søker om det. Ut fra dagens lovverk er det ikke anledning til å la slike forhold få betydning for skjenkeløyvet.
-Jeg har fått henvendelse fra flere kommuner, blant annet min egen hjemkommune Haugesund, fra politikere og administrasjon som er frustret over dette. Justisdepartementets lovavdeling har bekreftet at det må en lovendring til dersom kommunene skal kunne avslå bevillingssøknader med hensyn til eventuelle brudd på skatte- og avgiftslovgivningen. Når regjeringen nå vil vurdere dette i forbindelse med revisjonen av alkoholloven, betyr det at myndighetene får et viktig arbeidsredskap for å få mer seriøse forhold i restaurantbransjen, sier Einar Steensnæs (KrF-Press/NPE).
