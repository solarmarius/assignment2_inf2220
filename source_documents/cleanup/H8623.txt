
Stortinget, 28. september 2004
Morten Lund, finanspolitisk talsmann, Sp
Open høyring i Stortingets finanskomité om utøvinga av pengepolitikken: Pengepolitikken førebels ved vegs ende
- Fakta har makta: Lett, lempeleg og ekspansiv pengepolitikk er ikkje nok for å nå inflasjonsmålet på 2,5 prosent. Finanspolitikken må i større grad få og ta ansvar for å auke sysselsetjinga, redusere arbeidsløysa og gje skuv til næringsutvikling i Noreg, seier Morten Lund, finanspolitisk talsmann i Senterpartiet.
Det er positivt at 2002 - det pengepolitiske "Annus Horibilis" - no er ein saga blott, og at Noregs Bank tydelegare skjeler til produksjon og sysselsetjing når renta vert sett. Likevel:
- "Kina-syndromet" fører til at prisane på importvarer fell, samstundes som auka konkurranse innanlands også reduserer prisstigninga. Dette kan tyde på at mekanismen som driv prisstigninga både er vesentleg og kanskje langvarig endra. Nye rentekutt for å "tvinge" inflasjonen opp mot målet på 2,5 pst. vil derimot kunne føre til ustabilitet ettersom dei fyrst og fremst fører til auka lånevekst i hushalda, seier Lund.
- Den låge prisveksten inneber derimot at det finanspolitiske handlingsrommet sannsynlegvis er større enn før: Ein meir aktiv finanspolitikk kan førast utan at faren for pris- og kostnadsvekst er overhengande. Finanspolitikken bør overta der pengepolitikken sviktar, og klårare og meir presist brukast for å skape arbeidsplassar for å motverke at arbeidsløysa bit seg fast på over 4 pst.
- Senterpartiet ynskjer eit krafttak for og i kommunal sektor - bete tenestetilbod, skule, omsorg og vedlikehald av bygningar, kyrkjer og infrastruktur. I tillegg ynskjer Sp at finanspolitikken i større grad må vere næringspolitikk: Låg rente aleine fører ikkje til at bedriftene investerer meir. Offentleg satsing på forsking og utvikling og næringar der Noreg har ressurs- og kompetansemessige føremoner må forserast for å leggje grunnlaget for stabil og berekraftig verdiskaping, meiner Lund.
