
22.01.03
Per-Kristian Foss, (H)
Stramt budsjett gir ytterligere rentenedgang
- Norges Banks beslutning om å sette ned renten med ytterligere ½ prosentpoeng i dag viser at det har vært riktig av Regjeringen å holde fast ved et stramt budsjett med lav utgiftsvekst. Et stramt budsjett er med på å lette presset på pengepolitikken. Det er derfor viktig at statsbudsjettets utgiftsside nå forblir stramt videre i 2003, understreker finansminister Per-Kristian Foss.
- Regjeringen har en god dialog med partene i arbeidslivet. Jeg vil understreke at det nå er viktig at presset mot renten ikke øker etter vårens lønnsoppgjør. Partene i arbeidslivet må derfor sørge for at lønnsveksten kommer ned slik at renten kan reduseres ytterligere og kronekursen kan svekkes, sier Foss.
- Høy lønnsvekst og sterk kronekurs gjør at industrien og resten av konkurranseutsatt sektor har det vanskelig. Regjeringen har levert sitt bidrag gjennom et stramt budsjett. Retningslinjene for den økonomiske politikken innebærer at pengepolitikken har fått en klar rolle i å stabilisere den økonomiske utviklingen. Det er i første omgang pengepolitikken som bør reagere når utsiktene for økonomien endres, understreker finansministeren.
Også Høyres finanspolitiske talsmann Jan Tore Sanner er fornøyd:
- Beslutningen til Norges Bank om å sette ned renten i dag er godt nytt for husholdningene, næringslivet og kommunene, sier Høyres finanspolitiske talsmann Jan Tore Sanner.
- Utviklingen i norsk og utenlandsk økonomi trekker i retning av et lavere rentenivå. Beslutning om å sette ned renten bekrefter viktigheten av at regjeringspartiene sikret flertall for et ansvarlig og stramt budsjett for 2003, sier Jan Tore Sanner.
- For å trygge arbeidsplassene i konkurranseutsatt sektor er det viktig atlavere rente nå følges opp med moderate lønnsoppgjør, sier Jan Tore Sanner, som viser til at skatte- og avgiftslettelsene også bør legge et godt grunnlag for moderasjon.
