
30. januar 2001
Gunn Karin Gjul
Rovdyrpolitikk nok en gang i Stortinget
- Arbeiderpartiet mener vi har et politisk ansvar for å dempe konflikten mellom mennesker og rovdyr og redusere bønders og reineieres tap. Men vi har også et politisk ansvar for å ta vare på vår naturarv og sørge for at disse utrydningstruede dyreartene ikke forsvinner fra norsk fauna. Det sa stortingsrepresentant Gunn Karin Gjul (Ap) da Stortinget tirsdag 30. januar 2001 behandlet fire dokument 8-forslag om rovdyrpolitikk.
- Arbeiderpartiet mener vi har et politisk ansvar for å dempe konflikten mellom mennesker og rovdyr og redusere bønders og reineieres tap. Men vi har også et politisk ansvar for å ta vare på vår naturarv og sørge for at disse utrydningstruede dyreartene ikke forsvinner fra norsk fauna. Det sa stortingsrepresentant Gunn Karin Gjul (Ap) da Stortinget tirsdag behandlet fire dokument 8-forslag om rovdyrpolitikk.
Gjul viste til at det i forbindelse med behandlingen av rovdyrmeldingen i 1997 ble vedtatt nye modeller for forvaltning med jervenemder og gaupenemder, erstatningsordningene ble forbedret og det ble etablert et statlig jegerkorps. I tillegg ble nye forebyggende tiltakene iverksatt. Intensjonen den gang var at disse prosjektene skulle evalueres etter en tid.
- Arbeiderpartiet mener dette er mest naturlig å gjøre gjennom en ny stortingsmelding. Vi støtter derfor forslaget fra Høyre om ei ny stortingsmelding innen år 2003. I den meldinga bør vi få en full gjennomgang av rovdyrpolitikken. Men vi må klart holde fast på målet om å ha levedyktige bestander av alle de fire store rovdyra i Norge, understreket Gjul.
Når det gjelder spørsmålet om forvaltningsområder for ulv, viste Gjul til at flertallet mener at etablering av ulvegrupper i for store geografiske områder gjør det vanskelig å føre kontroll med bestanden, samt at skadene på bufe vil bli mye større.
- Det er derfor et viktig poeng å legge forvaltningsområdet utenfor de sauetette områdene. Samtidig må området være så stort at en over tid kan drive byrdefordeling mellom de ulike områdene innefor forvaltningsområdet, sa hun.
Menneskets forhold til ulven har til alle tider vært preget av frykt, og Gjul mente det er grunn til å ta redselen på alvor, selv om dette ikke må være et avgjørende forvaltningsmessig kriterium.
- Samtidig må vi ikke glemme at Norge ikke er i en unik situasjon i Europa når det gjelder ulv. Spania har over 1700 ulv, Polen 850 og Italia 300. Folks redsel for ulv i disse landene er liten, og de har heller ingen erfaringer som tilsier at de burde ha vært redde. Ulven hører hjemme i norsk natur, og derfor er vi nødt til å lære oss til å leve med ulven, sa Gunn Karin Gjul.
