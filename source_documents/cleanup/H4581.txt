
9. november 1999
Marit Nybakk
Vil samordne tiltak mot tvangsekteskap i Norden
På vegne av den sosialdemokratiske gruppen i Nordisk Råd ber stortingsrepresentant Marit Nybakk nå Ministerrådet om å samordne tiltak mot tvangsekteskap i Norden. Bakgrunnen for forslaget er den nylig framkomne dokumentasjonen om tvangsekteskap og æresdrap på norske jenter med pakistansk bakgrunn. Også i Danmark har tilsvarende problemer vært dokumentert.
- Dette er en form for overgrep som verken kan forsvares av det internasjonale samfunnet eller begås mot norske statsborgere uten kraftige straffereaksjoner. Siden det er ulik praksis i de nordiske landene i forhold til problemet, bør tiltakene samordnes for å komme tvangsekteskap eller tvungne arrangerte ekteskap til livs, sier Nybakk.
Hun viser samtidig til at Danmark i større grad enn Norge knytter spørsmålet om tvangsekteskap direkte til bestemmelser om oppholdstillatelse for utlendinger, blant annet gjennom en endring i Utlændingeloven som kan nekte oppholdstillatelse når det er tale om arrangerte eller proforma ekteskap.
Marit Nybakk fremmet på vegne av en gruppe Ap-kvinner tidligere i høst et forslag i Stortinget om tiltak mot tvangsekteskap i Norge. Dette forslaget innebærer konkrete tiltak, som blant annet informasjonskampanjer i skoleverket, opprettelse av kriseteam og krisetelefon, klarere instrukser til barnevern, sosialkontorer og utenriksstasjoner, drøftinger og løpende kontakt med innvandrermiljøene og en gjennomgang av lovverket.
- Kvinner har krav på de samme menneskerettigheter og det samme rettsvern som menn. Menneskerettigheter kan aldri være kulturrelative. Det kan ikke aksepteres at den mannlige eliten bruker kultur eller religion som begrunnelse for undertrykking av kvinner, verken i Norden eller andre steder i verden. Men vi har i alle fall ansvaret for kvinner født i et nordisk land, sier Nybakk.
