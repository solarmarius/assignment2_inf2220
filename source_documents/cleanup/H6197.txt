
03.10.02
Morten Lund, finanspolitisk talsmann i Sp
Senterpartiet om statsbudsjettet: Hjerterått av Bondevik
- Veksten i privat forbruk øker sterkt, mens kommunene må kutte i skolefritidsordningen, skole og omsorgstilbudet. Regjeringen gir ikke ei krone til å dekke de ekstra pensjonsutgiftene i kommuene på 3,5 milliarder kroner, men sørger heller for at kommuneen får 500 millioner kroner mindre i frie inntekter neste år, sier finanspolitisk talsmann i Sp Morten Lund.
Bondevik har sagt at denne regjeringen skal måles på hva den gjør for de svakeste. I dag har Regjeringen lagt fram et budsjett hvor de svakeste gruppene rammes hardest. - Regjeringen rammer kronisk syke ved at det settes et tak på særfradraget for store utgifter til sykdomsbehandling. - Det gjeninnføres egenandeler på medisin for eldre og uføre. - Arbeidsledige får det vanskeligere ved at dagpengeordningen svekkes. - De som tjener under 200 000 kroner får ikke ei krone i skattelette, mens de med mer enn 320 000 kroner i inntekt får mest i lettelser.
- Regjeringen foretar i realiteten ingen grep for å redde utsatte arbeidsplasser. Tvert i mot fjerner man refusjonsordningen for sjøfolk. Bedrifter som nå må permittere, får økte utgifter med regjeringens opplegg, sier Lund.
Fortsatt ligger regjeringens bevilgninger til distriktspolitikk langt under det nivået som var før Samarbeidsregjeringen overtok i fjor, mens utfordringene er økende og fraflyttingen stiger.
- Senterpartiet mener handlingsregelen må endres, slik at det gis rom for økt bruk av oljepenger i situasjoner der dette også kan bidra til å redusere presset i økonomien ved at tilgangen på arbeidskraft økes, kostbare flaskehalser for næringslivet fjernes, ledig kapasitet innen enkelte bransjer utnyttes og store offentlige utgifter på lengere sikt kan reduseres. Senterpartiet fremmet derfor i dag forslag i Stortinget om en mer fleksibel handlingsregel, sier Lund.
