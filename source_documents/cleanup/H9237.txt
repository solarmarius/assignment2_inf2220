
20. mai 2005
Senterpartiets Stortingsgruppe
Parlamentarisk leder Marit Arnstad (SP) og Finanspolitisk talsmann Morten Lund (SP)
En god pensjonsavtale for selvstendige næringsdrivende.
NRK hevder i dag at selvstendige næringsdrivende er taperne i avtalen om pensjonsreform som ble ferdigforhandlet i Stortinget i går. Dette er en feilaktig påstand. Selvstendige næringsdrivende kommer langt bedre ut med den nye pensjonsreformen enn i dag, i forhold til mulighetene for bedre pensjon.
Forliket mellom SP, AP og Regjeringspartiene åpner for at selvstendig næringsdrivende og andre med eierinteresser i foretak frivillig skal kunne gå inn i kollektive tjenestepensjonsordninger. Det er også slått fast at disse skal nyte godt av de skattemessige incentivene som ligger i tjenestepensjonsordningene for arbeidstakere.
I tillegg åpnes det for at selvstendig næringsdrivende skal kunne gå sammen i felles innkjøpsordninger for tjenestepensjon. Dette vil bidra til lavere kostnader og bedre pensjonsavtaler for de som er med.
Dette er en stor seier for Senterpartiet i pensjonsforhandlingene, og det er i tråd med de krav en rekke næringsorganisasjoner har framsatt i brev til Stortinget. Å hevde at disse nå blir taperne i systemet er helt feil.
