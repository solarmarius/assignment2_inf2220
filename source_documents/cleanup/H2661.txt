
Pressemelding 1.mai 1995
KrF-leiar Valgerd Svarstad Haugland om førebygging av rusmiddelskader:
Noreg må ta initiativ til eit internasjonalt program
-Sosial- og helsedepartementet og Barne- og familiedepartementet må saman ta initiativ til eit internasjonalt program om primærførebyggjing av rusmiddelskader. Målet må vere å gje born og unge tilbod om meiningsfulle og utviklande aktivitetar i eit rusfritt miljø. Eit slikt tiltak vil vera med på å heva debutalderen for bruk av alkohol og andre rusmiddel, sa leiar i KrF, Valgerd Svarstad Haugland, på 1.mai-arrangement i Østfold.
-Internasjonalt synes strategien mot auka rusmiddelbruk i stadig sterkare grad å legge vekt på enten meir straff, eller legalisering. I Noreg legg vi vekt på å visa omsorg for ofra for rusmiddelbruk gjennom ulike behandlingstilbod. Vi driv også eit førebyggande borne- og omsorgsarbeid. Difor trur eg Noreg kan bidra på ein positiv måte i den internasjonale debatten gjennom å presentere denne strategien på ein god og spennande måte, sa KrF-leiaren.
Forslaget frå Svarstad Haugland følger opp tilrådinga frå Verdas Helseorganisasjon (WHO) om å satsa på eit førebyggjande arbeid på internasjonalt plan i kampen mot rusmidla.
-Moderne media gjer at idear og førebilete går over landegrensene, og den internasjonale rusmiddelkapitalen ynskjer å ufarleggjere rusmiddelbruken. Diverre møter desse lite motstand i dag, noko eg håpar eit slikt internasjonalt samarbeid kan gjere noko med, sa Svarstad Haugland.
Ho meiner programmet må legge vekt på prosjekt både i Noreg og i andre land, gå over nokre år og følgjast opp med god fagleg rådgjeving og evaluering. Noreg må vere villige til å delta med finansiering av programmet både her heime og i andre land.
