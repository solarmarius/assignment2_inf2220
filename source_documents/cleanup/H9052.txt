
28.2.2005
Hildur Larsen, 1,ste kandidat for Kystpartiet i Hordaland
Fjern ikke skolens formålsparagraf
Biskop Gunnar Stålsett har nå pensjonert seg, en epoke i er dermed slutt. Politikerne skal fremdeles krangle en tid om hvem som blir etterfølgeren. I sin avskjedstale talte biskopen om toleranse. Den norske kirke må være åpen og inkluderende, sier han.
Men min toleranse tar slutt når han vil fjerne den kristne formålsparagrafen i skolen, for at skolen skal bli mer åpen og inkluderende. Jeg blir temmelig frustrert når en biskop i den norske kirke tar til orde for det. Hvor blir det av læresetningen om å gå ut å gjøre alle folkeslag til mine disipler? Hvor er det blitt av forkynnelsen av den kristne tro?
Vi bor i et land som er bygget på den kristne tro, kristendommen er vår kulturarv. Vår grunnlov er bygget på denne arven. Det bør være vår oppgave og prestenes overordna oppgave å videreføre denne arven til våre barn. Selvfølgelig skal vi lære våre barn toleranse for andre kulturer og religioner, men primæroppgaven må være at våre barn lærer de kristne grunnverdier
Kystpartiets program bygger på kristne grunnverdier. Vi mener det er skolen sin oppgave å lære våre barn om vår kulturelle og historiske bakgrunn, noe som også inkluderer vår religiøse bakgrunn.
Vi blir derfor rimelig sjokkerte når en norsk biskop taler imot den kristne formålsparagrafen i skolen.
