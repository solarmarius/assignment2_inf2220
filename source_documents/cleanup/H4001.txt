
13.6.2001
Marit Tingelstad,
Pressemelding fra
KOMMUNER MÅ FÅ BEHOLDE ØKONOMISK TAPSKOMPENSASJON.
- Senterpartiet vil foreslå at tapskompensasjonen blir videreført til de kommunene som taper på den såkalte Rattsø-modellen. For Oppland gjelder det bl.a. Etnedal, Lom, Sør-Fron og Søndre Land. Det er viktig at denne ordningen blir videreført inntil kostnadsnøkkelen i inntektssystemet blir endret. Hvis så ikke skjer, vil det bli dramatisk for mange kommuner. Senterpartiets forslag vil Stortinget ta stilling til torsdag da inntektsrammene for kommuner og fylkeskommuner for neste år behandles, sier Marit Tingelstad.
Da Rattsø-utvalgets innstilling om endringer i inntektssystemet (hvordan pengene skal fordeles til kommunene) ble lagt fram i 1996, høstet den distriktspolitisk storm. Motstanden internt i Arbeiderpartiet var så sterk at det ble bedt om ekstraordinært landsmøte. For å roe gemyttene og dempe de verste utslagene, kom forslaget om å innføre en kompensasjonsordning gjennom ekstraordinært skjønn som skulle trappes opp samtidig som endringene i inntektssystemet ble gradvis innført. 2001 er siste året i opptrappingen og Rattsø-kompensasjonen betyr en omfordeling på mellom 1,5 og 2 milliarder kroner pr. år.
Regjeringen har nå foreslått, og fått støtte fra Frp og Høyre, til en gradvis avvikling av tapskompensasjonsordningen. Dette vil få dramatiske konsekvenser for mange kommuner. Etnedal taper 1,6 millioner, mens Lom, Sør-Fron og Søndre Land vil tape ca. 1 million hver. Det foretas også andre endringer i inntekstsystemet slik at de totale endringene blir noe annerledes og utslagene for noen kommuner blir mindre. For andre blir de enda større. For å plastre de verste sårene, har Regjeringen foreslått å gi kompensasjon for tap over 40 kroner pr. innbygger i 2002, men ingen garanti videre.
Kommunene er helt avhengig av langsiktighet og forutsigbarhet i sitt planleggingsarbeid. De kommuner som nå mister tapskompensasjonen vil være prisgitt velvilligheten til Regjeringen og Stortinget for hvert enkelt budsjettår. Dette er uholdbart, sier Tingelstad. For distriktskommuner som trues med fraflytting, kan den usikkerhet som skapes ved fjerning av tapskompensasjonen være dråpen som får begeret til å flyte over.
- Jeg ser ikke bort fra at skolenedlegging og redusering av andre velferdstilbud blir resultatet. En risikerer at folk flytter i stedet for å satse på en framtid i egen kommune. I neste omgang kommer kravet om kommunesammenslåing, frykter Tingelstad.
- Jeg håper i det lengste at Arbeiderpartiet vil stemme for Senterpartiets forslag slik veldig mange Ap- ordførere ønsker. Sp - forslaget vil også innebære en forenkling av det meget innviklede inntektssystemet til kommunene, avslutter Marit Tingelstad.
