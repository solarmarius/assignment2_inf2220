
Vedtatt av fylkesårsmøtet 23. februar 2003
Sp
Finnmark Sp Fylkestingprogram 2003 -2007
FINNMARK SENTERPARTIS VISJON FOR PERIODEN 2003 - 2007:
Finnmark fylkeskommune skal være et foregangsfylke som regional utviklingsaktør og tjenesteyter.
HOVEDSAKER:
Finnmark Senterparti vil arbeide for at:
- fylkestinget skal ivareta og utvikle interessene til alle fylkets innbyggere, på grunnlag av den særegne finnmarkskulturen
- vern og fredning av områder i Finnmark skjer gjennom folkeavstemminger i berørte kommuner
- fylkeskommunen gjennomfører et prøveprosjekt med "Trygt hjem for en 50-lapp"
- fylkestinget skal bidra til utvikling av lokale forsøksmodeller innenfor ressursforvaltning
- fylkestinget skal bidra til brukermedvirkning innen fylkeskommunal tjenesteproduksjon
- de bedrifts- og personrettede virkemidlene innenfor tiltakssonen styrkes
- Finnmark ikke blir et øvingsområde for nye våpensystemer eller båndlegges for tradisjonell næringsutøvelse på grunnlag av verneinteresser.
Ingen bombing av Finnmark fra Natostyrker (fremmede styrker)
1) FYLKESKOMMUNEN SOM REGIONAL UTVIKLINGSAKTØR.
Finnmark Senterparti vil vise til at den nye fylkeskommunen i større grad skal være regional utviklingsaktør og i samarbeid og partnerskap med Sametinget, kommuner, institusjoner og bedrifter forestå utviklingsarbeidet i fylket. Fylkestingets politikere må ta lederansvar og initiere til samarbeid for styrket næringsutvikling og verdiskaping, til beste for befolkningen i Finnmark. Dette gjelder også utvikling innenfor Barentsregionen hvor fylket har en viktig oppgave, og folk til folk samarbeidet på kryss av grensene må styrkes.
Finnmark Senterparti vil i løpet av fylkestingsperioden vurdere valgordningen til fylkestinget og antall representanter i tinget.
Finnmark Senterparti vil arbeide for at:
- fylkeskommunen får større frihet til å utvikle og utnytte de ressursmessige fortrinn vårt fylke har
fylkestinget blir befolkningens talerør ovenfor sentrale myndigheter i alle saker som angår ulike typer utvikling i fylket.
en enklere fylkeskommune hvor regler og forskrifter er tilpasset lokale forhold.
regler og forskrifter reduseres betraktelig i perioden.
en døgnåpen fylkeskommune via internett
1.1 REGIONAL FORVALTNING
Finnmark Senterparti forutsetter at Finnmark Grunnforvaltning etableres og at Finnmark fylkeskommune sammen med Sametinget får ansvar for forvaltningen av naturressursene i fylket. Finnmark Senterparti vil arbeide for at også fiskeressursene innenfor grunnlinjen i framtiden forvaltes av grunnforvaltningsorganet. Disse ressursene, samt avkastningen fra ressursene, må i større grad forbeholdes fylkets egne innbyggere.
Finnmark Senterparti vil arbeide for at:
at det utvikles forsøksmodeller innen forvaltningen hvor nærhetsprinsippet legges til grunn på ulike sektorer
at det utvikles forsøksordninger for forvaltning av lokale fiskeressurser, samt for kongekrabben
1.2 SAMARBEID OG PARTNERSKAP
Finnmark Senterparti vil følge opp statlige myndigheters intensjoner om utvikling av samarbeidsformer og partnerskap mellom fylkeskommunene og andre regionale aktører. Innenfor Barentssamarbeidet må det stimuleres til økt satsing på samarbeidsavtaler om miljø- og ressursforvaltning og levekårsutvikling.
Finnmark Senterparti vil arbeide for:
at det opprettes intensjons- og samarbeidsavtaler mellom fylkeskommunen og aktører som: Sametinget, kommuner, utdannings- og kulturinstitusjoner og bedrifter.
at samarbeidet mellom bedrifter, høgskoler, forskningsmiljøer og finansinstitusjoner styrkes
at slike avtaler utløser økonomiske ressurser til utvikling av næring, kultur og tjenesteproduksjon i fylket.
1.3 REGIONAL NÆRINGSUTVIKLING
Finnmark Senterparti ser fylkeskommunen som en viktig aktør innenfor næringsutvikling i fylket og som døråpner i forhold til finansieringsinstitusjoner.
En viktig forutsetning for næringsutviklingen er gode kommunikasjoner og god infrastruktur. Dette gjelder både innen samferdsel og IT-kommunikasjoner.
Finnmark Senterparti vil arbeide for at:
- Finnmarks andel av statlige investeringer må økes
- fylkeskommunen får tilført midler fra Statens Nærings- og Distriktsutviklingsfond til viderefordeling til kommunale næringsfond
- tiltakssonens bedriftsrettede virkemidler, som for eksempel fritak fra arbeidsgiveravgift og elavgift, opprettholdes og styrkes
- statlige arbeidsplasser og institusjoner flyttes til Finnmark
- at alle kommuner får utbygget bredbåndssamband
1.4 LOKALE FORSØKSMODELLER
UTMARKSFORVALTNING - MOTORFERDSEL I UTMARK
Finnmark Senterparti vil arbeide for utvikling av regionale forvaltningsmodeller basert på lokal realkompetanse og forskning. I det nye regelverket til Finnmark grunnforvaltning må det åpnes for prøveordninger med bygdebruksforvaltning.
Finnmark Senterparti vil arbeide for at:
- forvaltning av Lov om motorferdsel i utmark overføres til kommunene etter nærmere forskrifter.
- forvaltningen skal skje innenfor dagens samlede løypenett, og utvidelse av løypenettet behandles
i hver enkelt kommune
- Forsvarets bruk av landarealene i fylket må skje i tråd med en bærekraftig forvaltning og i samarbeid med kommunene
1.5 PRIMÆRNÆRINGENE
1.5.1 FISKERI
Fiskerinæringen er ryggraden i næringslivet i Finnmark. En variert fiskeflåte med hovedvekt på kystflåten, er sammen med en variert fiskeindustri med små og mellomstore anlegg, det som gir størst verdiskaping, inntekter og sysselsetning for fiskeriene.
Finnmark Senterparti vil arbeide for at:
Fiskerne i samarbeid med videregående skole og høyskoler tar i mot lærlinger for å sikre rekrutteringen til fiskeryrket og forskningsmiljøene
Økt forskning på miljøet i havet og bestandsutviklingen for marine ressurser, herunder sjøpattedyr og krabbe
Økt forskning og satsing på overgang fra sjø til landbasert oppdrett
At snurrevad klassifiseres som aktivt redskap og at snurrevadflåten ikke gis adgang til fiske innenfor grunnlinja
Forskrifter for fiskerinæringen fastsettes av fiskeridepartementet etter høringer der næringa er gitt tilstrekkelig tid.
1.5.2 JORDBRUK
Finnmarksjordbruket må gis gode rammebetingelser. Dette må skje gjennom styrking av eksisterende landbruk. Finnmark Senterparti vil arbeide for:
bedre investeringsvirkemidler
matvareberedskapen gjeninnføres
at økonomien i landbruket styrkes
at melkekvoter omsettes innenfor fylket
økt beskatning av rovdyr
at det utvikles gode overgangsordninger i forbindelse med
generasjonsskifte. Slik at det blir lettere for unge å overta gårder
- at bonden må gis samme økonomiske og sosiale trygghet som resten av befolkningen
1.5.3 REINDRIFT
Finnmark Senterparti har som mål å legge til rette for at reindriftsnæringen er tilpasset en økologisk og økonomisk utvikling.
Finnmark Senterparti vil arbeide for at:
også reindrifta fritas for avgift på drivstoff til næring
stempelordningen for reinkjøtt gjeninnføres for å forenkle kontrollen med omsetning av reinkjøtt
Sametinget får større innflytelse over reindriftspolitikken
kvinner og ungdom får et eget næringsgrunnlag i reindriften
- kvinner og menn likestilles skatte- og avgiftsmessig innenfor reindriftsnæringen
den nye reindriftsloven tilpasses reindriftsnæringens kulturgrunnlag
reindriftsadministrasjonen flyttes til en samisk kommune
reindrifta skal fremdeles ha forhandlingsrett med staten ved Landbruksdepartementet
1.5.4 UTMARKSNÆRING
Finnmark Senterparti vil arbeide for at kulturbasert utmarksnæring får status på lik linje med jordbruk og reindrift. Bl.a gjennom egne avtaler med staten. Lovgivning og retningslinjer må tilpasses slik at kulturbasert høsting fremdeles kan skje uten unødvendige hindringer.
1.6 ANDRE NÆRINGER
1.6.1 REISELIVSNÆRINGEN
Finnmark Senterparti mener at reiselivsnæringens potensiale for sysselsetning og verdiskapning i fylket må utnyttes bedre og at dette må skje i samarbeid med lokale aktører.
Finnmark Senterparti vil arbeide for at:
reiselivsnæringen utvikles til næring gjennom kultur- og naturbasert attraksjons- og aktivitetsutvikling
løypenettet for snøscooter knyttes sammen
regelverket for transport av turister må tilpasses fylkets særegne behov og småskalaturisme
1.6.2 MINERALRESSURSER
Det er påvist mange interessante malm-, mineral- og natursteinforekomster i Finnmark som kan danne grunnlag for sysselsetting og økt verdiskaping dersom forholdene legges til rette til dette. Finnmark Senterparti vil arbeide for at forholdene legges til rette for leting og utvinning.
Før leting og utvinning iverksettes, må ny minerallov avklare rettighetsspørsmålet. Det må også foretas konsekvensvurderinger i forhold til økologi, miljømessige konflikter, samt konsekvenser for annen tradisjonell næringsvirksomhet.
Finnmark Senterparti vil arbeide for at:
mineralavgiftene skal tilfalle den kommunen der mineralene tas ut
mineralselskapene avsetter midler til opprydding etter driftens opphør
1.6.3 PETROLEUMSVIRKSOMHET OG ENERGI
Utvinning av olje og gass må ta utgangspunkt i at ressursene ikke er fornybare. Hensynet til miljøet i havet og fiskeressursene tilsier at man må vise stor aktsomhet i forbindelse med lete- og utvinningsaktivitet.
Det må forskes på konsekvenser av utslipp av pumpevann.
Oljevernberedskapen og miljøredningstjenesten langs hele Finnmarkskysten og Barentshavet må styrkes.
Forskning omkring alternative energikilder må styrkes. Opprusting / utbedring av eksisterende energi/kraftverk må prioriteres. Finnmark Senterparti vil stimulere til økt kompetanse og rekruttering av folk fra Finnmark til petroleumsnæringen. Finnmark Senterparti vil arbeide for at det etableres trafikkovervåkningssentral for sjøtransporten langs kysten med tanke på utslipp og forurensninger
1.7. FORSVAR
Kystvaktskvadron Nord flytter sin hovedbase til Honningsvåg. Dette for å vise sjømilitært nærvær av større overflatefartøyer i norsk interesseområde.
Dette vil gi fordeler med korter gangtid til operasjonsområdene, samt bidra til økt beredskap mot skipsuhell med forurensingsfare og gi kortere gangtid fra operasjonsfeltene til land for mannskapsbytte.
2) FYLKESKOMMUNEN SOM TJENESTEYTER
Finnmark Senterparti har som målsetting at fylkeskommunen skal levere tjenester av høy kvalitet og at brukernes interesser skal stå i sentrum. Samelovens språkregler skal realiseres og gi et godt tospråklig tilbud til samisktalende brukere.
2.1 LOVPÅLAGTE OPPGAVER
Finnmark Senterparti mener at fylkeskommunens lovpålagte oppgaver innenfor videregående utdanning, helse og samferdsel må prioriteres i forhold til oppgaver som ikke er lovpålagte.
2.2 VIDEREGÅENDE UTDANNING
Finnmark Senterparti mener at de videregående skolene i fylket skal gi ungdom opplæring av høy kvalitet tilpasset behovet i privat og offentlig sektor i vårt fylke.
Finnmark Senterparti vil arbeide for at:
satsene for nedskriving av studielån innenfor tiltakssonen økes
innføre fullstipendiering for elver i den videregående skolen, og øke stipendandelen for studenter til 40 prosent
lærlingeordningen utvikles i samarbeid med det offentlige og private bedrifter
tilskudd til lærlingebedrifter også kan gis til folk med realkompetanse i fag der det er vanskelig å finne egnede bedrifter
det etableres samarbeid mellom videregående skole, bedrifter og forskningsinstitusjoner
desentraliserte videregående skoler tilpasset elevgrunnlaget
det utarbeides et 4-årig utdanningstilbud som kombineres med praksisplasser i bedrift
kommuner og offentlige institusjoner utarbeider oversikt over fremtidig behov for arbeidskraft
det utarbeides tilbud i forbindelse med kompetansereformen ved de videregående skolene
2.3 HELSETJENESTER
Finnmark Senterparti mener at fylkets helseinstitusjoner skal yte god kvalitet på tjenestene og god service til fylkets innbyggere. Statens overtakelse av somatiske og psykiatriske institusjoner må ikke føre til at innbyggere får et dårligere tjeneste- og helsetilbud. Det skal være 2 likeverdige sykehus i Finnmark med akuttfunksjon.
Finnmark Senterparti vil arbeide for at:
helsetilbudene gis nærmest mulig brukerne
rekruttering av tannleger til kommunene i Finnmark
ungdom og forebyggende virksomhet prioriteres innen rusvern
mer forebyggende virksomhet innen familie- og barnevern
2.4 SAMFERDSEL
For å sikre næringslivet og privatpersoner et best mulig samferdselstilbud er døgnåpne veier, vedlikehold, gode kommunikasjoner og trafikksikkerhet en høyt prioritert oppgave for Finnmark Senterparti. Vi vil også være en pådriver for at staten bevilger midler til veiutbygging i Finnmark.
Finnmark Senterparti vil arbeide for at:
trafikksikkerhet og framkommelighet i form av godt vintervedlikehold prioriteres
kollektiv transport må være tilpasset brukernes behov og det må forhandles om tilskudd med grunnlag i ruteplanene
det opprettes et kollektivt rutetilbud mellom Kautokeino og Karasjok for å sikre befolkningen og spesielt studentene gode forbindelser
postgangen internt i fylket forbedres
kollektivt rutetilbud innen buss, fly og båt samordnes og forbedres
staten bevilger mer midler til veiutbygging og rassikring i fylket
nattbrøyting innføres på alle veger i Finnmark
2.5 ANDRE OPPGAVER
Finnmark Senterparti vil også prioritere saker som ikke er lovpålagte, som for eksempel kultur, ungdoms- og likestillingssaker.
2.5.1 KULTUR
Finnmark er et flerkulturelt fylke, bygget på den samiske, kvenske og norske kultur. I tillegg har Finnmark fått innbyggere fra mange fremmede lands kulturer. Finnmark Senterparti har som intensjon at alle kulturelle særtrekk skal ivaretas og gis gode utviklingsmuligheter i vårt fylke.
Finnmark Senterparti vil arbeide for at:
samisk språk gis gode utviklingsmulighet i vårt fylke, og at det kvenske språket ivaretas.
bibliotekene gjøres i stand til å formidle det skrevne ord spesielt til barn og ungdom, men også den voksne befolkningen
det vurderes en funksjonsfordeling mellom fylkesbibliotekene hvor funksjonen som skolenes spesialbibliotek oppgraderes
det satses på breddeidrett og små nærmiljøanlegg som er tilpasset lokale forhold
frivillige lag og foreningers arbeid styrkes gjennom økonomiske ordninger
den folkelige kultur gjennom revy, teater, kor- og korpsbevegelsen gis bedre rammevilkår
barne og ungdomsaktiviteter prioriteres
2.5.2 BARN OG UNGDOM
Kommende generasjoner er framtiden for Finnmark. Finnmark Senterparti vil satse på barn og ungdom.
Finnmark Senterparti vil arbeide for at:
kommunene blir mer bevisste konkurransen om arbeidskraft og rekrutterer ungdom fra utdanningsinstitusjonene
kommunene legger til rette for ungdom i etableringsfasen i form av barnehageplasser, subsidierte boliger, rimelige tomter osv
det opprettes arenaer der barn- og ungdom kan utveksle meninger og skape ungdomsnettverk, eksempelvis fylkestingets årlige ungdomskonferanse
2.5.3 LIKESTILLING
Finnmark Senterparti vil arbeide for likestilling mellom kjønnene på alle nivå, både internt i fylkeskommunen, og i samfunnet for øvrig.
Finnmark Senterparti vil arbeide for at:
flere kvinner velges i styrer og råd, også innenfor mannsdominerte bransjer.
offentlige og private bedrifter i større grad rekrutterer kvinner fra fylket til ledende stillinger.
fritidstilbud og aktiviteter må være tilpasset begge kjønn i lokalmiljøene
