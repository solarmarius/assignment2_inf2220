
Dato: 10. mai 2005
Formann i FrP, Carl I. Hagen
- Ap bløffer om lederlønninger
- Ap bløffer når de sier de vil begrense de enorme lederlønningene i staten. De kler seg lekre for fagbevegelsen, vel vitende om at de stemmer mot slike begrensninger i Stortinget, sier formann i FrP, Carl I. Hagen.
Hagen viser til at Stortinget så sent som i mars i år behandlet et forslag fra FrP og SV om at staten skulle ta initiativ til å reforhandle lønnsavtalene til ledere i offentlig eide selskaper.
- Dette forslaget ble verken støttet av Sp eller Ap, derfor er det ikke annet enn ren bløff når de nå plutselig sier de vil gjøre noe med lederlønningene.
- Snakket fra Ap er ikke noe annet enn å gjøre seg lekre for fagbevegelsen. Jeg har ingen tro på at noen av partiene vil opptre annerledes i Stortinget enn det de har gjort tidligere, sier han.
Carl I. Hagen mener det er viktig å begrense statlige toppsjefers lønnsvekst. - Det gir gale signaler om statens ledere er lønnsledende. Men, for å få til endringer er det nødt til å fattes et vedtak i Stortinget, det er ikke nok at politikerne snakker om det på konferanser og i middager, avslutter han.
