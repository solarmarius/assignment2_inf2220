
Dato: 10. mai 2005
Nestformann i FrP, Siv Jensen
Misforstått kvinnekamp
- LOs krav om å innføre 40 % kvinneandel i alle bedriftsstyrer og organisasjoner er håpløst bakstreversk. Det stempler kvinner som sosialt og faglig udyktige, mener nestformann i FrP, Siv Jensen.
LO kongressen ønsker å vedta at likestillingslovens bestemmelser skal gjelde for alle private bedrifter og organisasjoner. Det betyr at alle må ha minst 40 % kvinner i styrene. - En slik ordning stempler ikke bare kvinner som sosialt og faglig udyktige, men den vil rasere lokale organisasjoner fullstendig, mener Jensen.
Jensen er redd for at kravet vil føre til at små og mellomstore bedrifter vil bli borte som følge av kravet. - Dette er den typiske familiebedriften i Norge, og styrene består som regel av medlemmer av familien. Det blir for dumt når LO nå indirekte krever at det må fødes jenter for at styrene skal godkjennes.
Siv Jensen mener Kristin Halvorsen og Karita Bekkemellem Orheim driver en misforstått kvinnekamp når de støtter LOs forslag. - Ikke nok med at forslaget er håpløst, men det er en gedigen fallitterklæring for likestillingen siden det stempler kvinnen som så udugelig at hun ikke selv klarer å komme seg inn i et styre, avslutter Jensen.
