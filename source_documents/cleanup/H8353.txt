
Dato: 7. mai 2004
Stortingsrepresentant Arne Sortevik (FrP)
Fraksjonsleder Kirke-, Utdannings- og Forskningskomiteen
Forskningsrådets avgåtte toppsjef Christian Hambro med gedigen fallskjerm.
FrP raser over Hambros fallskjerm!
- Dette er noe av det verste jeg har hørt. Å gi 11 millioner i fallskjerm til Forskningsrådets avgåtte toppsjef, Christian Hambro, som attpåtil gikk av egen fri vilje, er en provokasjon som går over alle støvleskaft, raser stortingsrepresentant Arne Sortevik, skolepolitisk talsmann for FrP.
- Fallskjermen til Hambro bærer i seg et tydelig budskap om at man nå må få et sterkere søkelys på de betingelser ledere for statlige bedrifter og institusjoner får nyte godt av når de takker for seg. Det er viktig at staten sender ut de riktige signaler i forhold til slike betingelser, og denne saken er et vitne om at det heller er gale signaler man sender ut. Ledere for statlige bedrifter og institusjoner skal selvfølgelig ha gode betingelser, men de skal ikke ha betingelser som er hinsides enhver fatteevne, slik som fallskjermen til Christian Hambro bærer preg av, fortsetter Sortevik.
- FrP ser ikke med blide øyne på denne saken, og jeg kan forsikre om at FrP vil forfølge dette på flere måter, blant annet gjennom skriftlig spørsmål til statsråd Kristin Clemet umiddelbart, avslutter en rystet Arne Sortevik.
