
26.1.004
Stortingsrepresentant Rune J. Skjælaaen (Sp), Hordaland
Lesarbrev
Kysten har det best utanfor EU
Mange har den siste tida fått med seg oppstarten av organisasjonen "Kysten inn i EU." Gjennom namnet kan ein få inntrykk av at kystfolket har endra standpunkt i EU saka. Det er det heldigvis lite som tyder på, og det ville då òg vere oppsiktsvekkande.
"Kysten for EU" er sponsa av NHO, og består mellom anna av store oppdrettsinteresser. Argumentasjonen er kjend. Det handlar om tilgjenge for varer på den europeiske marknaden. Ut frå argumentasjonen til enkelte EU tilhengarar kan ein få inntrykk av at EU sine tollsatsar på norsk fisk er enorme. Dette stemmer dårlig.
Når det gjeld oppdrettsfisk er tollsatsane på ferskfisk og filet av laks er på overkomelege 2 %. Noko meir problematisk er tollsatsen på ferdigprodukt, som er på 13%. Eksporten vår består i all hovudsak av ferskfisk, så foredlingsgrada er rimeleg lav. Kor mykje meir som hadde vore foredla dersom tollsatsen hadde vore lågare er vanskeleg å seie noko sikkert om. Men forsøket på å produsere gryteferdige panerte filetar i Noreg slo feil, sjølv om tollen var under 1%. Dette tyder på at høge lønnskostnader og stor avstand til marknaden er større utfordringar enn tollsatsane. Dette peikar òg regjeringa på i Stortingsmelding 27 om EØS.
Det er i ein slik debatt òg viktig å skilje mellom oppdrettsprodukt og villfisk. Fiskerinæringa og oppdrettsnæringa har ikkje nødvendigvis felles interesser i EU spørsmålet. På villfisk er det i dag tollfrie kvotar på alle artar. I tillegg til desse kvotene er det i praksis tollfridom på kvitfisk, òg når det gjeld foredla produkt. Men det er toll på artane sild og makrell. Tollen på desse pelagiske artane er redusert til 0,- når EU manglar råstoff. Sidan EU har underskot på fisk i sitt område skjer dette med jamne mellomrom.
Full tollfridom for all fisk hadde sjølvsagt vore å føretrekke. Senterpartiet vil halde fram med arbeidet for å sikre norske varer betre tilgjenge på EU marknaden. Men når vi må velje mellom full tollfridom og å behalde kontrollen med våre eigne fiskeriressursar er det råderetten vi i Senterpartiet vil setje høgast. Og vi er sikre på at kystfolket er betre skikka til å forvalte eigne naturressursane, enn byråkratiet i Brussel.
