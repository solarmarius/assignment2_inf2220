
onsdag 3. mai 2000 11:24:19
Ytringsfrihetsdom:
- Pinlig for Norge
- Det er pinlig for Norge at vi nok en gang blir felt av menneskerettsdomstolen i en ytringsfrihetssak. Det viser at det er for snevre rammer for ytringsfriheten her i landet, sier Venstres parlamentariske nestleder, Gunnar Kvassheim.
Dommen til fordel for Bergens Tidende i "Røv-saken" følger etter nederlag for Norge også i Lindberg-saken og politivoldsaken i Bergen. Kvassheim mener det er på tide at norsk rett kommer i takt med menneskerettskonvensjonen om ytringsfrihet.
- Dommen er et kraftig signal til det norske rettsvesenet, men også en beskjed til norske politikere om å følge bedre opp våre forpliktelser på dette området. Behandlingen av ytringsfrihetskommisjonens innstilling er den rette anledning til å ta affære, og hindre flere slike pinlige dommer.
- Det må være et bærende prinsipp at ytringer må møtes med ytringer, ikke med forbud, sier Gunnar Kvassheim, som er Venstres mediepolitiske talsmann.
