
Program for perioden 2003 - 2007
Nannestad Arbeiderparti
TRYGGHET I NÆRMILJØET
Til velgerne i Nannestad
Vi nærmer oss et nytt kommunevalg med muligheter for deg som velger å være med å bestemme hvordan vi skal ha det i Nannestad kommune i årene framover.
Nannestad Arbeiderparti har "TRYGGHET I NÆRMILJØET" som sitt overordnede mål.
I dette ligger det mange utfordringer som vi ønsker å sette fokus på gjennom vårt partiprogram for kommende valgperiode. Det er det som står her som vil være retningsgivende for våre politikere i kommunestyret i neste periode.
Etter to perioder med borgerlig styre dominert av Høyre og Frp, mener vi i Nannestad Arbeiderparti at bygda vår vil ha godt av et skifte. Utfordringene i Nannestad er mange i årene som kommer. Ikke minst ser vi at kommuneøkonomien er blitt slik at solid, trygg og forutsigbar økonomistyring er av største betydning for kommunen. Politikerne må sette dagsorden og gjøre vedtak som skal være klare bestillinger til kommuneadministrasjonen om hva vi vil ha utført.
For å få til dette, må prioriteringene være klare.
For Nannestad Arbeiderparti er prioriteringen klar:
- Blant et mangfold av viktige saker vil vi i kommende periode velge å legge hovedfokus på følgende:
TRYGGHET I NÆRMILJØET - hvor barn og unges oppvekstvilkår og de eldres levekår vil være det viktigste.
Vi mener det er viktig at utviklingen i Nannestad ivaretar bygdas kvaliteter som et godt sted for barn og unge å voks opp. Vi tror at Arbeiderpartiets prioriteringer er de beste forutsetninger for at så skal skje.
Sammen med dette programmet presenterer vi også lista med våre kandidater til høstens valg.
Lista representerer både erfaring og fornyelse.
Ved høstens kommunevalg er vi i Nannestad Arbeiderparti parate til igjen å overta ta styringen av kommunen. Vi satser på din tillit og din stemme for å klare dette!
Våre representanter vil arbeide for at Nannestad kommune kan videreutvikle seg til å bli et enda bedre sted å bo og en enda trygger kommune å vokse opp i.
Godt valg!
TRYGGHET I NÆRMILJØET - NETTVERKSBYGGING
Blant annet på grunn av utbyggingen av Gardermoen har Nannestad fått mange nye innbyggere og alle nye innbyggere i kommunen skal føle seg velkomne.
I en hektisk hverdag, som preges av arbeid, arbeidsreiser og kjøring av barn, blir kontakten med nabolaget minimal. Det er derfor viktig å finne løsninger for at nettverket i lokalmiljøet skal fungere.
Skoler, barnehager, helsestasjoner og frivillige organisasjoner er sentrale møtepunkter for mange mennesker. Det er derfor naturlig å se på muligheter for å utvikle tiltak sammen med disse, for å bygge sterkere nettverk der alle grupper mennesker er deltakende.
Skolene er ryggraden i lokalmiljøet. Vi vil at skolene fortsatt skal være det, både i skoletida, på kveldstid og i helgene. Nannestad Arbeiderparti vil derfor tilrettelegge for at skolene skal kunne organisere og styrke de lokale nettverkene. Foreldremøter kan, i tillegg til å dekke skolens behov for gjensidig informasjon, organiseres slik at det skapes gode relasjoner mellom foresatte, og som her kan finne støtte og hjelp til individuelle ordninger.
Selvstyrte skoler er et bidrag til å øke interessen for lokalmiljøet, til dugnader og felles innsats for egne barn.
Derfor vil Nannestad Arbeiderparti:
- styrke nettverkene i lokalmiljøene
- at alle grupperinger (barn, unge, voksne og eldre) skal delta aktivt i nettverksarbeidet
- tilrettelegge for at særlig skolene skal spille en viktig rolle i nettverksbyggingen
ET GODT OPPVEKSTMILJØ
Nannestad kommune er preget av stor vekst og økende barnekull. Vi må sikre gode oppvekst-vilkår for barn og unge, og motvirke utvikling av negative drabantbytilstander. Vi må tenke og arbeide forebyggende. Nannestad Arbeiderparti mener derfor at etablering av kommunale utekontakter er et viktig virkemiddel i det forebyggende ungdomsarbeidet.
I et godt oppvekstmiljø er også de voksnes rolle og tilstedeværelse viktig. Nannestad Arbeider-parti vil derfor arbeide for et mangfold av trygge arbeidsplasser i nærmiljøet.
I Nannestad har vi stor kompetanse og gode ressurser både i frivillige organisasjoner og i det kommunale systemet. Dette ønsker vi å benytte ved å starte en dugnad der alle deler av det kommunale apparatet settes inn i utvikling av ideer og tiltak rettet inn mot et godt oppvekstmiljø. Denne dugnaden skal skje i nært samarbeid med skoler, barnehager og de frivillige organisasjonene. Det skal ikke være en kommunal oppgave å styre innholdet i tiltakene. Tiltakene blir best når de defineres og ledes av dem som engasjerer seg. Vi vil prioritere tiltak som skapes av de unge og på denne måten stimulere til initiativ og ansvar.
Vi må finne måter å gjøre idrettsanleggene og andre fritidsaktiviteter enklere tilgjengelig for barn og unge allerede før foreldrene kommer hjem fra jobb. Spesielt vil vi se på mulighetene for å finne trygge transportordninger.
Derfor vil Nannestad Arbeiderparti:
- arbeide for at det opprettes kommunale utekontakter
- starte en brei dugnad for et bedre oppvekstmiljø
- se på mulighetene for å finne trygge transportordninger for barn og unge på fritiden
GODE SKOLER OG BARNEHAGER
Nannestad Arbeiderparti ser på skolene som helt sentrale for å sikre gode oppvekstvilkår. Vi vil derfor være med å bidra til at skolene skal ha et positivt innhold, både faglig og arbeidsmiljø-messig for alle som har skolen som arbeidssted, også barna. I dagens informasjonssamfunn mener vi også det er svært viktig å følge opp satsingen på informasjonsteknologi i skoleverket.
Nannestad Arbeiderparti mener at alle barn og unge har rett til trygge og sikre skoleveier, og at de som må bruke buss til og fra skolene også er sikret. Vi mener derfor at nødvendige tiltak må iverksettes for å sikre barnas trygghet mellom hjem og skole.
Nannestad har satset mye på skoleutbygging de senere årene. I kommende periode skal den nye barneskolen på Eltonåsen stå ferdig. En utbygging av ungdomsskolen i Nannestad må planlegges i nært samarbeid med fremtidige brukere. Nannestad Arbeiderpartiet vil se på en eventuell invitt fra Gjerdrum kommune om å gå sammen om en ny ungdomsskole som interessant.
Nannestad Arbeiderparti vil fortsatt gå inn for at skolefritidsordningen skal være et helårsåpent tilbud til skolebarn i 1. - 4. klasse.
Det må være et mål at Nannestad kommune i løpet av kommende fireårs-periode skal ha full barnehagedekning. Nannestad Arbeiderparti mener at barnehagene i prinsippet skal være kommunale, men prinsippene må ikke stå i veien for målet om full barnehagedekning.
Derfor vil Nannestad Arbeiderparti:
- at skolene skal ha et positivt innhold, både faglig og arbeidsmiljømessig
- arbeide for at skolebarna skal ha en trygg og sikker skolevei
- fortsatt gå inn for helårsåpne skolefritidsordninger
- arbeide for full barnehagedekning
TRYGG OG AKTIV ALDERDOM
På bakgrunn av sine livserfaringer er eldre mennesker en ressurs, både for den nærmeste familie, for nærmiljøet og for samfunnet. Nannestad Arbeiderparti mener at denne ressursen må benyttes til lokalmiljøets beste. Det er derfor viktig at denne gruppen også er deltakende i de lokale nettverkene.
Nannestad Arbeiderparti vil at eldre skal ha en verdig alderdom ved at alle skal ha trygghet for at de får den hjelp og omsorg de trenger og ønsker. Vi mener at tjenestene må tilpasses de eldres behov, fra hjemmehjelp til omsorgsboliger og sykehjem for de som trenger mest pleie. Brukere i eldreomsorgen må gis reell innflytelse over sin egen hverdag ut fra individuelle behov.
Nannestad Arbeiderparti vil ha en eldreomsorg som er basert på trygghet for den enkelte gjennom et fleksibelt tilbud i nærmiljøet.
Derfor vil Nannestad Arbeiderparti:
- at eldres ressurser i lokalkunnskap og kompetanse skal benyttes i nettverksarbeidet
- at eldre skal ha en verdig alderdom
- ha tilbud om en trygg eldreomsorg i nærmiljøet
HELSE, PLEIE OG OMSORG
Helsevesenet i kommunen må sikres rammebetingelser som gjør at de ansatte kan jobbe både forebyggende og behandlende.
Nannestad Arbeiderparti vil spesielt fremheve helsetjenesten som en viktig trygghetsfaktor for barn, unge og deres forsatte. Den etablerte helsetjenesten på kveldstid for ungdom er et positivt tiltak som må videreføres. I tillegg vil vi arbeide for en tilfredsstillende skoletann-helsetjeneste.
Nannestad Arbeiderparti vil arbeide for at legedekningen i kommunen er slik at den oppfattes som god og trygg. Kommunens psykiatriplan må følges opp med nødvendige bevilgninger.
Omsorgen for de med spesielt bistandsbehov må ivaretas. Det er avgjørende at barnevernet får rammebetingelser som gjør det mulig for dem å løse sine oppgaver og i tillegg møte nye utfordringer.
Vi mener at eldreomsorgen i Nannestad er godt utbygget og at de som arbeider der gjør en solid innsats. Det må være et mål å opprettholde tilbudene og øke pleiefaktoren slik at kvaliteten kan bli enda bedre og slitasjen på de ansatte blir minimale.
Derfor vil Nannestad Arbeiderparti:
- arbeide for at alle områder innen helsevesenet sikres gode rammebetingelser
- opprettholde tilbudene for de eldre og øke pleiefaktoren
* * * * * * * *
BOLIGBYGGING
Nannestad kommune er fortsatt en kommune i sterk vekst.
Vi trenger en variert boligbygging som må tilrettelegges slik at man har kapasitet i barnehager og skoler. Vi må derfor ha en sterkere kontroll med utbyggingen enn det som har vært tilfelle de senere årene, og at boligbyggeprogrammet i kommuneplanen blir retningsgivende. Nannestad Arbeiderparti vil arbeide for at det etableres utleieboliger til førstegangsetablerende. Vi ønske fortsatt et godt samarbeid med Nannestad boligbyggelag.
KIRKE OG KULTUR
Nannestad Arbeiderparti ser på arbeidet i menighetene som verdifullt. Vi må sørge for at relasjonene mellom kirke og kommune forblir gode og at kirkens kommunale rammebetingelser ivaretas.
Kommunens kulturliv må opprettholdes og styrkes gjennom et godt samarbeid mellom de frivillige organisasjoner og kommunen. Kulturmidler skal kanaliseres til organisasjoner som iverksetter forebyggende tiltak og engasjerer barn og unge.
Kommunen står overfor nye og store utfordringer når den nye videregående skolen og idretts-hallen blir ferdig. Vi må gå sammen om tiltak på kultursektoren som fanger opp disse utfordringene og som kan virke forebyggende på eventuelle problemer som følger med økt tilflytting.
KOMMUNAL TJENESTEYTING
Nannestad Arbeiderparti ønsker ikke å konkurranseutsette kommunale tjenester. Innenfor de økonomiske rammene som gjelder, må vi legge til rette for effektivitet og sette en standard for kvaliteten på kommunale tjenester. Vi mener at disse tjenestene best ivaretas gjennom trygge kommunale arbeidsplasser.
Den beste måten vi kan videreutvikle tjenestene våre på, er i samarbeid med de som utfører tjenestene; DE ANSATTE. De ansatte er den viktigste resursen vi har i kommunen for å få satt gode politiske vedtak ut i livet.
LOKAL AGENDA 21 - NATUR OG MILJØ
Gjennom Lokal Agenda 21 har innbyggerne i Nannestad fått mulighet til å delta i utformingen av den lokale miljøpolitikken. Bruk av miljøstandarder, etiske standarder og miljørevisjon er en god arbeidsform i offentlig sektor.
Nannestad Arbeiderparti vil følge opp de tiltak som er iverksatt i forbindelse med Lokal Agenda 21. Om nødvendig må det tas initiativ til ytterligere dugnadsinnsats. Skolene bør motiveres til å delta i dette arbeidet, gjerne med et globalt perspektiv. Nannestad Arbeiderparti vil følge opp aktiviteter og tiltak som angår miljøtiltak, som f.eks. videre oppfølging av Sogna vassdraget og Leiraelva, kalking av fiskevann og utvidet kildesortering.
NÆRINGSUTVIKLING
For Nannestad Arbeiderparti er det en stor oppgave å ta vare på og videreutvikle det bestående næringsliv. Vi ser behovet for at det skapes flere nye arbeidsplasser og vi ønsker derfor at det etableres flere nye bedrifter i kommunen. Vi mener kommunen har gode forutsetninger for å få til en god næringsutvikling og vi vil sørge for at kommunen gjør sin del av jobben.
Nannestad Arbeiderparti vil legge til rette for videre utvikling av våre næringsområder og bidra til at næringsplanen blir fulgt opp.
GARDERMOEN
Som en av vertskommunene til hovedflyplassen, mener vi det er viktig at Nannestad kommune har en bevisst politikk i forhold til flyplassen og utviklingen på og omkring denne. Nannestad Arbeiderparti vil arbeide for en mest mulig samordnet politikk med tilstøtende kommuner.
Nannestad Arbeiderparti ønsker å arbeide for gratis parkering for pendlere på Gardermoen. Vi vil også at det skal legges bedre til rette for pendleres bruk av Gardermobanen.
