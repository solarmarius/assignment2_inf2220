
Mandag 30. mai 1994
KrF-leder Kjell Magne Bondevik:
TIDSKONTO FOR ELDRE ARBEIDSTAKERE
-Regjeringen bør utrede en ordning med tidskonto for eldre arbeidstakere. Dette kan for eksempel bety at arbeidstakere over 60 år kan begynne å trappe ned sin arbeids-tid mot å være yrkesaktiv noe lengre enn normal pensjonsalder på 65 eller 67 år. Det sa Kristelig Folkepartis leder Kjell Magne Bondevik i et foredrag på KrFs Pensjonistforum i Oslo mandag ettermiddag.
-En slik ordning kan imøtekomme det behov mange eldre arbeidstakere har for redusert arbeidstid, uten at det betyr regelendringer som påfører samfunnet nye store økonomiske uttellinger. En rekke framskrivinger viser at folketrygdens utgifter vil øke kraftig etter år 2010. Disse framskrivingene er imidlertid svært usikre. Denne usikkerheten tilsier at man skal være svært forsiktig med å foreta endringer som gjør at det offentlige får nye store utgifter. En generell reduksjon av pensjonsalderen vil føre til en slik økning. Derfor er det bedre å ta noen små skritt og skape større fleksibilitet med hensyn til arbeid og alderspensjon, sa Kjell Magne Bondevik i foredraget sitt.
Bondevik pekte på at den forventede levealder vil fortsette å øke, noe som innebærer at det blir lengre tid å være pensjonist. Men den økte levealder innebærer også at evnen til å fungere i arbeidslivet vil øke. Den teknologiske utvikling vil gjøre arbeidslivet lettere tilgjengelig og mindre fysisk vanskelig, noe som er til fordel for eldre og funksjonshemmede. Bondevik minnet ogso om at alderskullene i yrkesaktiv alder vil gå ned eller bli relativt mindre enn pensjonistgruppen.
-Disse må regne med økt skattebelastning for å betale de økte pensjonsutgiftene i folketrygden, men fleksible arbeidstidsbestemmelser kan være med å rette på dette. Som ledd i slike ordninger bør en vurdere å heve aldersgrensen på 70 år mens det bør være anledning til å kombinere arbeid og trygd i langt større grad enn i dag, sa Kjell Magne Bondevik til KrFs Pensjonistforum.
Pensjonistforum i Kristelig Folkeparti består av eldre tidligere aktive KrF-politikere, og gir råd til partiets eldrepolitikk. Denne gang er omlag 20 partiveteraner samlet til konferansen.
