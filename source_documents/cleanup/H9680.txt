
Oslo, 16.oktober 2005
Politisk uttalelse fra Unge Venstres Landsmøte
Norge må velge de fattiges side i WTO
Når WTO-forhandlingene starter opp igjen i Hong Kong i desember, har den nye norske regjeringen sjansen til å vise at den tar fattigdom på alvor. Unge Venstre mener regjeringen må sette de fattige landenes interesser først, og bidra til at løftene fra Doha oppfylles. Et rettferdig handelssystem er en forutsetning for å oppnå FNs tusenårsmål om halvering av fattigdom i verden innen 2015.
Dette innebærer at Norge må sette fjerning av produksjonssubsidier og eksportssubsidier i de rike landene høyt på dagsorden i forhandlingene. Kutt i tollsatser er et positivt tiltak for en mer rettferdig verdenshandel, men for produsenter i fattige land er det de rike lands handelsvridende støtteordninger som er den største barrieren både på hjemmemarkedet og verdensmarkedet. Ensidig kutt i toll vil i stor grad favorisere handel de rike land imellom, og derfor er det viktig at kutt i handelsvridende subsidier kommer samtidig med at tollsatsene kuttes.
Unge Venstre tror ikke at en mer rettferdig verdenshandel med subsidiekutt og markedstilgang for fattige land vil ødelegge norsk landbruk. Norske politikere må være villige til å fortsette den omstillingsprosessen som er i gang i landbruket og å legge om landbruksstøtten til støtteordninger som ikke er handelsvridende.
Det er uverdig å settte de aller fattigste landene i MUL-gruppen opp mot andre fattige land slik mange gjør i den norske debatten om WTO-forhandlingene. Mange fattige land utenfor MUL-gruppen kan gjøre betydelige framskritt om de får delta i verdenshandelen i større grad.
Unge Venstre krever at Norge bryter ut av rikmannsalliansen, G10, og kjemper i WTO for en kraftig reduksjon i handelsvridende produksjonsstøtte og bedret markedstilgang for alle fattige land. Unge Venstre har valgt de fattiges side og ber den norske regjeringen gjøre det samme. I Hong Kong vil vi se om de "røde" i kampen mot fattidom strekker seg lengre enn til Svinesund.
