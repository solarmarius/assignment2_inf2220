
5.12.2003
SENTERPARTIET
Senterpartiet kritisk til for sterk militær utenlandssatsing: - Norge trenger et sterkt, nasjonalt forsvar
- Senterpartiet er kritisk til en forsvarspolitisk utvikling som går i retning av nedprioritering av sikkerhetsutfordringer hjemme til fordel for deltagelse i internasjonale operasjoner. Mandag 8. desember legges Forsvarssjefens militær-faglige utredning (MFU) frem. Den er et innspill til regjeringens langtidsplan for Forsvaret som skal legges frem for Stortinget før påske. Senterpartiet mener landets sikkerhetspolitiske interesser best ivaretas gjennom videreføring av et nasjonalt vernepliktsforsvar kombinert med et sterkt kystforsvar ut fra hensynet til suverenitetshevdelse og overvåking av landets rike havområder, sier Senterpartiets sentralstyre samlet til møte i Oslo 5. desember.
- Senterpartiet vil understreke at avgjørelser om hvilket Forsvar landet skal ha, er en avgjørelse som skal fattes av Stortinget, ikke av ledelsen i Forsvaret. Norge vil fortsatt ha behov for en desentralisert struktur på forsvars- og øvingsanlegg hvor heimevernet inngår som en viktig del, påpekes det i uttalen fra Senterpartiet.
- Norge har gått fra å ha et defensivt forsvar til å ha et internasjonalt rettet, offensivt forsvar. Et forsvar som bygges opp for å kjempe utenlands er ikke nødvendigvis godt skikket til å forsvare landet. Senterpartiet er bekymret for at vi nå bygger opp et kostbart forsvar som prioriterer kapasiteter til internasjonale operasjoner på bekostning av hjemlige behov. Norge skal være en aktiv samarbeidspartner i internasjonal krisehåndtering, først og fremst innen en FN-ramme, men bidrag til internasjonal krisehåndtering må ikke gå utover evnen til å forsvare norsk territorium. Den nedbyggingen av Hæren og Heimevernet som nå foregår, fører til en uthuling av verneplikten og svekkelse av vår forsvarsevne, sier sentralstyret i Senterpartiet .
- Norges geografiske plassering og posisjon som energistormakt gjør det nødvendig å opprettholde et robust nasjonalt forsvar. Særlig gjelder dette nordområdene der Norge har spesielle utfordringer. Senterpartiet er bekymret over det økende presset på å redusere Forsvarets tilstedeværelse i Nord-Norge. Det er store utfordringer knyttet til de strategisk viktige sjørutene i nordområdene. Allerede om få år vil eksporten av olje fra Nordvest-Russland komme opp i et volum på rundt 100 millioner tonn per år. Det vil være en stor oppgave også i fremtiden å drive ressurskontroll i havområdene i Nord, og det faktum at flere stater er uenige i vårt syn på deling av havområdene gjør oppgaven mer krevende, mener Setnterpariets sentralstyre.
