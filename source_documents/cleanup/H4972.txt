
02.08.2001
Odd Einar Dørum
Skolevedlikehold uten arbeidskraft: - Ap snubler i egne ben
- Det er positivt at regjeringen vil satse 15 mrd på opprusting av skolebygg, men Ap snubler i egne bein med sin byråkratiske og restriktive arbeidsinnvandringspolitikk, sier Venstres Odd Einar Dørum, medlem av Stortingets utdanningskomité.
- Det mangler idag ledige hender i byggebransjen, og uten flere i arbeid vil vi oppleve at prisene bare presses opp og vi får lite igjen for satsingen.
- Gjennom det borgerlige samarbeidet i Oslo har Venstre vært med på en storsatsing med en milliard i året i 5 år til skoleinvesteringer, det meste til vedlikehold. Mangel på arbeidskraft har gjort det vanskelig å få god effekt av disse pengene, og umulig å bruke mer.
Til sammenligning fikk Stockhom på 90-tallet gjort dobbelt så mye som Oslo for en tilsvarende sum, fordi arbeidsmarkedet var annerledes.
- Dette viser hvor nødvendig det er med Venstres politikk for økt arbeidsinnvandring, som kan gjøre det lettere å rekruttere nødvendig og kompetent arbeidskraft fra f. eks. Øst-Europa.
- Venstre er helt enig i at det må satses på gode skolebygg, på samme måte som det må satses på lærerne og større frihet for den enkelte skole. Men Ap snubler i egne bein når de sammen med Fremskrittspartiet nekter å gjøre det lettere å skaffe den arbeidskraften som landet trenger, ved å si nei til økt arbeidsinnvandring og å ved forvalte dagens regler på en så stivbent og byråkratisk måte, sier Dørum.
