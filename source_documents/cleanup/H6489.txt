
19.12.02
Ola D. Gløtvold, Sp
BLE STATSDRIFT EN FORVERRING FOR SYKEHUSENE?
Staten tok over driften av sykehusene. De skulle effektiviseres, oversikten bedres og utgiftene reduseres. Pasienten skulle nå komme i fokus.
Hva er det som skjer? "Store kutt i sykehusene", står det i Aftenposten 18.oktober. Ullevål sykehus står overfor voldsomme nedskjæringer neste år etter at staten har tatt over. 500 - 600 årsverk må kuttes; det betyr nærmere 10 % av bemanningen. På samme måte kan sykehustilbudet bli rammet flere steder i landet. Dette skjer etter at sykehusene har fått beskjed om å kutte i behandlingstilbudene for å unngå underskudd.
Nedskjæringene betegnes som det verste som har rammet Helse-Norge.
Statsbudsjettet ble en skikkelig nedtur for de som trodde på bedre tider etter at staten tok over.
Når de økte lønns- og pensjonsutgiftene skal betales og underskuddene i årets drift skal dekkes inn, vil det måtte skje et kraftig kutt i pasientbehandlingen dersom ikke flere av partiene på Stortinget er villig til å bevilge mer ressurser til sykehus og spesialisthelsetjeneste.
Nå hører vi fint lite fra de partiene som presset gjennom at staten skulle drive sykehusene. Nå skrytes det ikke mye av det nye systemets fordeler, heller ikke fra Ap og Frp som sammen med Høyre sitter med hovedansvaret for den reformen som ble vedtatt.
Vi skulle også tro at disse partiene vil være med å rydde opp nå, ikke minst for pasientenes skyld. Her ble vi sørgelig skuffet. Ved sluttbehandlingen av årets budsjett nå i desember, var det bare Senterpartiet sammen med Frp som ville tilleggsbevilge 2 milliarder kroner for å dekke noe av underskuddet på sykehusene.
Senterpartiet er sterkt bekymret for at sykehusenes dårlige økonomi vil skape en helt uakseptabel utvikling i vårt helsevesen. I tillegg blir ofte pasienter utskrevet raskere fra sykehusene. Dette igjen medfører store utfordringer for de kommunale sykehjemmene, kommunens legetjeneste og hjemmesykepleie. Sykehjemmene kan dermed bli en form for B-sykehus med de utfordringer og merutgifter dette medfører for allerede hardt pressede kommuner.
En står nå også i fare for å få uønskede strukturendringer i sykehussektoren. Vi vet det foreslås nedleggelser av godt fungerende avdelinger, småsykehus kan bli nedlagt og ambulansetjenesten er truet i utkantene. Var det dette en ville da staten overtok sykehusdriften?
