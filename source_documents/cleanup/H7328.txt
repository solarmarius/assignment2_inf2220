
11.07.03
SpU
Eit meir spennande fylke
Ei av hovudutfordringane for Sogn og Fjordane framover er å få snudd ei negativ folketalsutvikling til positiv. Som ungdomskandidatar for Senterpartiet ved det komande valet vil vi, dersom vi får folkets tillit, arbeide for tiltak som gjer Sogn og Fjordane til eit meir spennande fylke for ungdom å bli buande i eller flytte attende til etter avslutta utdanning. Vi må utvikle fylket til ein attraktiv stad òg for tilflyttarar utanfrå.
Arbeidsplassar
Vi vil arbeide for ein meir mangfaldig arbeidsmarknad i fylket vårt. Trygging av dei arbeidsplassane vi allereie har er sjølvsagt viktig, men vi lyt heile tida skape nye. Vi vil arbeide for eit fylke som dyrkar fram skaparevna. Folk med idear til ny næring må få vurdert idèane sine og hjelp med risikokapital til å setja dei ut i livet. Dagens regjering har kutta kommunale næringsfond og i SND. Vi ynskjer ei auke i desse midlane. Vi ynskjer nyskapartanken inn i skulen. Dersom dei unge får innspel frå eldre grûndarar som ein del av skulegongen, vil desse kunne dele erfaringar og inspirere den neste generasjonen med nyskaparar. Ved å få tilbod om opphald i utlandet, som ein del av den vidaregåande opplæringa vil ein òg kunne hente inn idèar og inspirasjon utanfrå.
Kulturtilgang
Vi er heldige som har eit fylke med ein mektig natur, som gjev høve til opplevingar. Fylket vårt har òg eit rikt kulturliv. Vi vil arbeide for at den kultursatsinga Senterpartiet med fylkesordførar Nils R. Sandal i spissen har drege igong, skal haldast oppe. Det å ha eit godt fritidstilbod er viktig for å få ungdomen til å trivast i fylket. Vidare er det viktig å ha gode kommunikasjonar slik at ungdom føler dei blir opplyst om og kan oppleve kulturtilbodet som finst ulike stadar i fylket. Senterpartiet vil arbeide for gode samband mellom Sogn og Fjordane og omverda. Difor er det avgjerande å behalde og styrke fly-, båt- og busstilbodet. Gode og trygge vegar må til for å gjere verda mindre, og særskilt for dei som driv med verdiskaping i fylket vårt.
Dersom vi får tillit hjå deg som veljar vil vi bidra politisk til å skape trivsels OG nyskapingsfylket Sogn og Fjordane.
Senterungdommen - inn på fylkestinget!
Erling Sande 3.kandidat
Laila Melkevoll 6.kandidat
Linda Kandal 15.kandidat
Paul Jacob Helgesen 19.kandidat
Frode Gjerde Fylkesleiar Senterungdommen
