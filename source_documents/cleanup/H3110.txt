
Torsdag, 6.mai 1999
Fra stortingsrepresentant Einar Holstad
Få bort gapestokkordningen i forsvaret
Offentlig kunngjøring av refselser i forsvaret er en ordning som hører hjemme i forrige århundre, og som for lengst burde vært avskaffet. Dette uttaler medlem av forsvarsskomiteen og saksordfører Einar Holstad (KrF) i forbindelse med at Stortinget i dag behandler Ombudsmannsnemda for Forsvarets innberetning om virksomheten for 1998.
I Forsvarets disiplinærordning inngår offentliggjøring av refselse som en del av av avstraffelsen. Kunngjøring av refselser skjer ved høytlesning av navn, der soldaten må tre fram for sine medsoldater og få kunngjort refselsen. -Denne form for gapestokk-avstraffelse er helt uhørt i det sivile, og hører heller ikke hjemme i det norske forsvar. -Vi er et demokratisk land med lovbestemt verneplikt, og da bør forsvaret forholde seg til demokratiske prinsipper der personvern inngår som en viktig rettighet, uttaler Holstad.
