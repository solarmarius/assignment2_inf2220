
Stortinget, 15. mai 2003
Venstres stortingsgruppe
Stort løft for kommuner og lokaldemokrati
Regjeringen innfrir enhver rimelig forventning i forslaget til kommuneøkonomi for 2004. Med en realvekst på ca 4 milliarder, hvorav over 2 i frie inntekter er det et kjempeløft for å gjenopprette ubalansen som er oppstått gjennom mange år. Sammen med økt lokal frihet er dette Venstre-politikk som virkelig monner.
Det sier Venstres parlamentariske leder Trine Skei Grande, i kommentar til regjeringens kommuneproposisjon.
Alt i fjor høst tok Venstres landsstyre og ordførere tak i ubalansen som de siste 20 års reformer har skapt mellom kommunenes inntekter og utgifter. Prosesser ble satt i gang i regjeringen, og nå leverer den, både i penger og i økt handlefrihet gjennom redusert øremerking og statlig detaljstyring. Dette er en stor dag for lokaldemokratiet og velferds-Norge, sier Trine Skei Grande; - dette er god Venstre-politikk.
- Det er mulig at opposisjonen vil klare å klage også på dette. I så fall bør man se hva Senterpartiets og Arbeiderpartiets kommunalministre fikk til da de satt i stolen. Verken i penger eller i frihet var de i nærheten av det Samarbeidsregjeringen nå leverer, sier Skei Grande.
