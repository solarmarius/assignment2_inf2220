
3. juli 2000
Ap
221 innspill til programmet
Frist for innsending av forslag til programdebatten var 1. mai, og totalt kom det inn 221 innspill. Disse kommer fra fylkespartier, partilag, interesseorganisasjoner og enkeltpersoner - både partimedlemmer og andre. Programforslaget fra sentralstyret, som også er programkomité, vil bli presentert på landsstyremøtet 31. august-1. september. Deretter er fristen for å fremme forslag til programforslaget 25. oktober. Programmet skal vedtas på landsmøtet 9.-12. november.
Mindre byråkrati og bedre tjenester
- Offentlig sektor må ta mer hensyn til brukerne og gi bedre service. Det er også for mye byråkrati. Arbeid er fortsatt det viktigste velferdsgodet, og privatskoler er en trussel mot den norske enhetsskolen.
Dette mener det store flertallet av dem som har kommet med innspill i Arbeiderpartiets programdebatt. Størst er engasjement for velferd, utdanning og lokaldemokrati. Større fleksibilitet er et nøkkelord både når det gjelder offentlig sektor og arbeidsplassene generelt.
Bedre tjenester
De aller fleste mener at offentlig sektor alene skal ha ansvar for velferdstjenestene, selv om enkelte åpner for samarbeid med frivillige organisasjoner og private aktører.
Det er også bred enighet om at det er nødvendig å forbedre tjenestene. Gjøvik Arbeiderparti vil ha bedre produktivitet, avbyråkratisering, serviceinnstilling og fleksibilitet i offentlig sektor. Stovner og Haugenstua Arbeiderpartilag vil slå sammen trygdekontor, sosialkontor og arbeidskontor.
Når det gjelder helsevesenet, og spesielt sykehusene, er det mange som mener at leger og sykepleiere ikke bruker nok av tida si på å behandle pasienter. - Det må ansettes kontorpersonale til å ta hånd om administrativt arbeid. Kvinnepolitisk styre i Modum Arbeiderparti er blant dem som vil oppløse profesjonsgrensene og trekke inn andre grupper på forskjellige områder. Ett forslag går ut på at det skal bli enklere å ta en trinn-for-trinn utdanning i helsevesenet. Flere mener at vi må få mer helsepersonell fra utlandet.
De fleste mener at høyere lønn må til for å gjøre omsorgsyrkene mer attraktive også for menn.
Arbeid for alle
Arbeid blir betraktet som grunnmuren for velferd, og de fleste vil ta mange virkemidler i bruk for at dette gode skal bli flest mulig til del. Mer fleksibilitet skal blant annet gjøre det enklere å kombinere forskjellige former for trygd og pensjon med arbeid. Noen, blant dem Steinkjer Faglige Arbeiderlag, foreslår at det skal bli lavere arbeidsgiveravgift for ansatte over 60 år slik at ikke eldre støtes ut fra arbeidsplassen.
Det er også iver etter å satse sterkere på å få plass i arbeidslivet for dem som i dag ikke står øverst på arbeidsgivernes ønskeliste. Det gjelder blant annet innvandrere og de som ikke er 100 prosent arbeidsføre. Etter- og videreutdanning blir også sette på som et viktig virkemiddel.
Rettferdig fordeling
Nes Arbeiderlag vil ha arbeidsplikt for trygdemottak, og det er en vanlig mening at de som mottar pengestøtte fra det offentlige må komme med gjenytelse. Enkelte vil også ha behovsprøving for barnetrygd. Mange foreslår at det innføres en minstelønn for å sikre at alle får et rimelig livsgrunnlag.
Folketrygden er folk opptatt av. Flere peker på underregulering av grunnbeløpet i forhold til den generelle lønnsutviklingen, og mener det må rettes opp. Alle må dessuten ha en pensjon det går an å leve av, og de som har betalt inn penger gjennom et langt arbeidsliv, må nyte godt av det. Noen foreslår at Norge skal innføre det samme systemet som svenskene har gjort med et eget pensjonsfond.
Mange tar opp skattepolitikken og vil ha økt skatt på kapitalinntekter som aksjeutbytte og på opsjoner. Kvål Arbeidersamfunn er blant de mange som mener vi må få lavere matmoms.
Høye boligpriser vekker stor bekymring. Malm Arbeiderlag ønsker i likhet med flertallet å gjenreise sosial boligbygging. De vil også ha styrte boligpriser. Noen mener også at Norges Banks renter igjen må bli politisk styrt.
Mange vil fjerne eller redusere egenandelen på helsetjenester og medisiner.
Skolene
Den norske enhetsskolen blir framhevet som et viktig gode for vårt samfunn. Mange er bekymret for at stadig flere privatskoler vil undergrave enhetsskolen både økonomisk, og når det gjelder de felles holdninger og erfaringer vi oppnår. Derfor vil de ha slutt på statlig støtte, særlig til livssynsskoler. Noen vil beholde tilskuddet til skoler som tilbyr en alternativ pedagogikk.
Rygge Arbeiderparti vil overhode ikke gi statsstøtte til privatskoler, men ha en radikal opprustning av enhetsskolen. Mange understreker at enhetsskolen må forbedres om den skal holde stillingen. Det gjelder bygninger så vel som materiell og undervisning.
Eidfjord Arbeiderparti vil ha mer undervisning i praktiske fag i videregående skole, og det et vanlig synspunkt i de mange innspillene på skole. Oppfatningen er at det i dag er for mange som presses til å bruke mye tid på teoretiske fag.
Når det gjelder høyere utdanning, er de fleste som tar opp denne saken, opptatt av studiefinansieringen. Mange mener at vi igjen må få statlig styrt rente på studielån, og at tilbakebetaling må tilpasses inntekten.
Vil legge ned fylkeskommunen
- Fylkeskommunen bør legges ned, og staten må gi kommunene mer penger og større frihet.
Dette er synspunkter som har stor oppslutning blant dem som har kommet med innspill i programdebatten. Det er svært få som vil beholde fylkeskommunen som den er i dag.
Når det gjelder alternativet til dagens fylkeskommune, er meningene mer delte. Et flertall vil ha regioner, men er mer usikre på hvordan de skal bygges opp og hvilke ansvarsområder som skal legges til et slikt nivå.
Jernbanens Arbeiderlag Hamar vil ha rådgivende fagrettede regionråd, mens Ridabu Arbeiderlag vil ha regionkommuner. Siggerud, Gjedsjø og Fjell Arbeiderlag mener to forvaltningsnivåer er nok, og at staten skal overta sykehus, skoler og eldreomsorg.
Det er bred oppslutning om at kommunene må få mer selvstyre og mer penger.
Personvalg
- Velgerne må få større innflytelse på hvilke personer som skal være folkevalgte, mener mange. Det vil føre til økt valgdeltakelse.
Flere folkeavstemninger er også et virkemiddel som flere foreslår, mens Sagene Torshov Arbeiderparti også vil ha loddtrekning blant innbyggerne til enkelte tillitsverv. Stjørdal Arbeiderkvinnelag mener det er nødvendig å spre tillitsvervene.
Når det gjelder Stortinget, vil mange ha oppløsningsrett og utskriving av nyvalg når det er umulig å danne flertallsregjering.
Flere mener at det bør være avstemning blant medlemmene når det gjelder verv i Arbeiderpartiet. Nord-Fron Arbeiderparti vil ha uravstemning i viktige saker og direkte valg av ledere på regionalt og nasjonalt nivå.
EU og Tobin-skatt
Et stort flertall mener at partiet må ha handlefrihet til på nytt å søke medlemskap i EU i kommende periode.
Men det er også en utbredt oppfatning at folkeavstemningen da må komme før søknaden sendes.
Jostedal Arbeiderlag er blant dem som mener det haster og vil ha folkeavstemning innen tre år. Vadsø Arbeiderparti mener EU-medlemskap er til beste for havbruk, mens Kveøy Arbeiderlag derimot mener at partiet fortsatt må respektere EU-nei.
Tobin-skatten (avgift på internasjonale pengetransaksjoner) har mange tilhengere. De fleste er bekymret for den manglende kontrollen med kapitalen under den raskt økende globaliseringen vi nå opplever.
