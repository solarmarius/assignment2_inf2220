
30. april 2000
Kvinnebevegelsen
Barnehager - som foreldrene har råd til å benytte
Uttalelse fra Arbeiderbevegelsens Kvinnebevegelse 30. april 2000 om behovet for flere og rimeligere barnehageplasser.
Etter at vi har passert årtusenskiftet er det fortsatt et skrikende behov for flere barnehageplasser i store deler av landet. Regjeringen Bondevik førte en politikk som skapte usikkerhet rundt behovet for barnehageplasser og støtten til utbygging i kommunene.
Det er behov for et krafttak for å rette på den situasjonen vi er kommet i.
Arbeiderpartiets kvinnebevegelses ledermøte forventer at Regjeringen tar tak i denne situasjonen og får fart i barnehageutbyggingen.
Likeledes ser vi med bekymring på den forskjellen kontantstøtta og mangelen på barnehageplasser skaper mellom barnefamilier. Det at det er et stort press på barnehageplasser gir altfor høye priser i mange barnehager. Resultatet er at mange foreldre ikke har råd til å velge barnehage framfor kontantstøtte dersom de skulle være heldige å få en plass. Arbeiderpartiets kvinnebevegelse ser med bekymring på en utvikling der vi får et klasseskille ved at bare de mest ressurssterke kan ta seg råd til å prioritere barnehage for barna sine.
Mange kommuner sliter med økonomien, og ofte er det første som kuttes på tiltak for barne og unge. Undersøkelser viser at kommuner som har god økonomi også har gode barnehage-tilbud og god eldreomsorg. Med den eldrebølgen vi vet kommer trenger vi alle hender i arbeid, og kommunene må sikres en økonomi slik at de kan prioritere både eldreomsorg og tiltak for barn og unge. Barna er framtida vår og vi trenger barnehageplassene nå. Barnehage-plassene må tilbys til en pris foreldre har råd til å betale.
