
Kvænangen Fremskrittsparti
Program for Kvænangen Fremskrittsparti 2003 - 2007.
Innledning.
Frp er et liberalistisk parti som bygger på Norges grunnlov, norsk og vestlig tradisjon og kulturarv med basis i det kristne livssyn. Frp vil styrke det kommunale selvstyre.
Frp vil fremheve at alle mennesker er født frie og like i verdighet og at alle derfor skal ha like rettigheter, uavhengig av rase, kjønn, språk, religion, etnisk opphav eller personlig oppfatning.
Frp målsetting er et samfunn med begrenset offentlig makt, slik at enkeltmenneskets rettigheter og handlefrihet bevares.
Kommunens Økonomi og administrasjon
Frp vil rasjonalisere og effektivisere hele kommunens forvaltning og klarere definere kommunens oppgaver og hvordan de skal priorite­res.
Kommunen må ikke bruke mer penger enn man har. Det må vare en forutsetning for administrasjonen at økonomiplanen brukes som styringsredskap, og at det er politikerne som skal vedta eventuelle endringer av denne før en økonomisk forandring rinner sted.
Frp vil arbeide for å få en enkel og effektiv administrasjon som skal gi maksimal service til kommunens innbyggere. Enhver våken lokal­politiker vil fort oppdage at det kan spares penger i den kommunale og fylkeskommunale forvaltning. En del delegerte myndigheter/avgjørelser inndras, samt at det priori­teres å føre kontroll med at fattede vedtak følges rasjonelt og etter de folkevalgtes intensjoner.
Helse og sosial.
Frp vil innen for sosialhjelp stille krav til klientene, også økonomiske forhold må vektlegges. Sosialhjelp skal ikke være en erstatning for trygdeytelser eller arbeidsinntekt. Frp ser med uro på rusproblemet (alkohol/narkotika). Det må settes inn midler og tiltak både å fore­bygge og behandle. Foreldrene må søke så langt råd er å ta del i barnas/ungdommens fritidssysler.
Kommunen har et stort antall eldre innbyggere som vi må ta vare på. De fleste eldre vil bo i sine hjem så lenge som mulig. Frp vil prioritere satsing på hjemmebaserte tjenester slik at de som ønsker det kan bo i sine hjem så lenge som det er forsvarlig.
Undervisning.
Frp vil arbeide for at det etableres et undervisningssystem som tar sikte på å ivareta den enkeltes utviklingsmuligheter. Det vil si gi til­bud utenom ordinær undervisning for elever som har behov for det. Et slikt alternativ vil være med å skape bedre klassemiljø og bidra til ro rundt undervisningen. Dette forutsetter at skolene må gis makt­midler til å reagere mot disiplinære forseelser. På sikt vil dette komme både elever og lærer til gode.
Nedleggelse av skoler bør unngås i perioden. Frp mener det må være en forutsetning å få redusert drifta på administrativt nivå, samt kon­kurranseutsette varer og tjenester i den hensikt å få rimeligere drift, før kommunestyret går til det skritt å fjerne eksisterende tjenestetil­bud som f.eks skoler.
Kultur.
Frp vil prioritere økonomisk støtte til frivillige lag og foreninger foran midler til stillinger i byråkratiet. Dette gjelder både til drift av lag/foreninger og vedlikeholdsmidler til grendehusene rundt om i kommunen.
Likeledes prioriteres støtte til barne- og ungdomsarbeid foran støtte til aktiviteter for voksne mennesker. Det bør settes krav til foreldre om å stille opp under ulike fritidsaktiviteter.
Næringsliv.
Frp vil arbeide aktivt for at råstoff/ressurser fra kommunen blir bear­beidet i Kvænangen. Videre ser vi det som viktig å fjerne ordninger som hindrer næringsutviklingen i kommunen. Det må arbeides videre med at bl.a. snøscooterskjøing i forbindelse med næring kan skje uten dispensasjon.
Kommuneplaner må ikke sette stopper for nye næringer. Frp vil arbeide for at alle kommunale og fylkesveier i kommunen blir rustet opp med fast dekke.
Tekniske tjenester.
Frp vil sikre at kommunale avgifter som for eksempel feiing, renova­sjon og vann ikke beregnes høyere enn kommunens selvkost. Teknisk etat skal bestrebe etter å gi innbyggerne raske og korrekte svar på henvendelser og søknader. Innkjøp av varer og tjenester bør i kommunen størst mulig grad konkurranse utsettes.
Arealplaner må ta hensyn til eiendoms- og disposisjonsretten. Frp vil selge kommunale eiendommer som ikke er i bruk.
Frp vil ha JA-holdning. Dette betyr at søknader fra innbyggerne i utgangspunktet skal innvilges, med mindre det vil ha klare negative konsekvenser.
Miljø.
Frp vil arbeide for at lov om motorferdsel bør forvaltes av kommu­nen. Frp vil arbeide for at det skal bli enklere å få fellingstillatelser på skadedyr (rovdyr), samt at forvaltningen av rovdyrbestanden legges til kommunalt nivå.
Det må arbeides for at anleggsveien fra Kvænangsbotn til Soikat blir åpnet for fri ferdsel.
Frp vil ha mer lempelige regler for bygging av hytter i utmark. Frp vil arbeide for ansvarsfull avfallsbehandling.
Interkommunalt samarbeid
Frp vil være positiv til å samarbeide med nabokommunene om ulike praktiske oppgaver, bl.a. dele på stillinger. Men også med tanke på innkjøp bør avtaler inngås.
Kirke.
Alle kirkesamfunn skal være uavhengige og selv råde over sin arbeidsform, organisasjon og forkynnelse, under forutsetning av at det ikke medfører krenkelser eller overgrep mot medmennesker.
