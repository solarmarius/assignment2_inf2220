
Kommunestyreperioden 2003 - 2007
Program for Kristeleg Folkeparti
Frå hav til hei. Eit varmare samfunn bygd på kristne verdiar
Innleiing
KrF-laga i Gjesdal, Hå, Klepp og Time meiner at dei fire Jær-kommunane har mykje å vinna på å arbeida saman for å vidareutvikla Jær-regionen. Lokallaga går difor til val på eit felles program som vil danna grunnlaget for eit samarbeid på tvers av kommunegrensene og for arbeidet i den enkelte kommunen. Du vil difor finna punkt som gjeld felles målsetjingar, og punkt som gjeld særskilt for vår kommune.
KrF si forankring
Kristeleg Folkeparti byggjer politikken sin på det kristne grunnsynet, der Bibelen, kristen tru, nestekjærleik og forvaltaransvar er grunnlaget og rettesnora i arbeidet.
Samarbeid over kommunegrensene
KrF-laga vil arbeida for eit forpliktande samarbeid mellom kommunane lokalt og regionalt. KrF har tru på forpliktande samarbeid. KrF ser blant anna Lyse Energi AS, IVAR, Samrådingsnemnda for Jærkommunane med fleire som døme på tenlege verksemder for godt samarbeid.
For betre å kunna løysa eigne og felles oppgåver, vil KrF utvikla kommunane kvar for seg og i fellesskap. I den samanheng er samarbeid innan kultur, skule, omsorgstenesta, barnevern, brannvern, landbruk, bustad- og næringsutvikling, kommunikasjons- og vegbygging, reiseliv osv. viktig i komande fireårsperiode.
KrF vil føra ein rettferdig og human flyktning- og innvandringspolitikk. Våre nye landsmenn må møtast både med respekt og med forventning til eigen innsats, slik at dei raskt kan fungera som ressursar i lokalsamfunna. Alle formar for rasisme og diskriminering må motarbeidast.
Tiltak:
- Arbeida for felles tenester der det er naturleg.
- Felles innkjøpsordningar, vurdera kjøp av tenester hjå kvarandre, og utveksling av spisskompetanse innan tenesteområda.
- KrF vil halda fokus på samordning og effektivisering av dei offentlege tenestene.
Oppvekst, barnehage og skule.
Heimen er grunnsteinen i samfunnet vårt. KrF vil arbeida for å styrkja heimen.
KrF ser på barnehage og skule som viktige medspelarar i foreldra si oppgåve med å læra barn og unge til å bli sjølvstendige og gagnlege medmenneske i heim og samfunn.
KrF vil at skulen framleis skal byggja på og pregast av dei kristne verdiane; der likeverd, rettferd, solidaritet, fellesskap og respekt for medmennesket er grunnleggjande.
Tiltak:
- Leggja til rette for gode oppvekstmiljø.
- Vidare styrking av barnehagetilbodet. Oppretta fleire plassar og sikra eit brukartilpassa barnehagetilbod.
- Vidareføra og leggja til rette for eit godt skulefritidstilbod, offentleg og privat.
- Styrkja grunnskulen og gi gode rammevilkår for drift og utvikling.
- Arbeida for tidsmessige skulebygg.
- Sikra kultur og musikkskulen gode rammevilkår.
- Vidareutvikla den tverrfaglege kompetansen for barn og ungdom med spesielle behov.
- Arbeida for god kontakt mellom kommunane, fylket og næringslivet om utvikling av vidaregåande opplæring.
- Vidareutvikla Vinterlandbruksskulen, og høgskulane på Jæren.
- Leggja til rette for sikre skulevegar.
- Styrkja den faglege kvalitetsutviklinga i skulen og kontakten mellom heim og skule.
Kyrkje og kultur
KrF ønskjer eit mangfald av kulturtilbod i dei einskilde bygdene og tettstadene. Dei ulike lag og foreiningar, kyrkja, dei frie kyrkjesamfunna, idrettslaga og andre organisasjonar har ei viktig rolle i lokalmiljøet.
Tiltak
- Støtta og hjelpa fram den frivillige innsatsen, som dei mange organisasjonar og idrettslag driv i kommunen og nærmiljøet, med særleg vekt på barn og unge.
- For ungdom i risikogrupper ser KrF det som svært viktig at kommunane med sin fagkompetanse samarbeider med føresette, frivillige lag og organisasjonar.
- Vidareutvikla og støtta Natteramnordninga.
- Gje økonomisk stønad til bygging, drift og vedlikehald av nærmiljøanlegg og dei ulike kulturbygga i kommunen.
- Stimulera barn og ungdom i å delta aktivt i debatten om korleis kommunen skal utvikla tilbodet til desse gruppene.
- Arbeida for eit tidsmessig bibliotektilbod.
Helse- og sosialtenesta
KrF ønskjer å skapa trygge levekår og verdig liv for alle, og verna om den svake sin rett - frå livet si byrjing til livets slutt.
KrF vil sjå spesielt på fylgjene av auka rusbruk hjå barn og unge som ei vesentleg utfordring og vil styrkja innsatsen på område som kan avgrensa bruken og skadeverknadene.
Tiltak:
- Sikra barnevernet ressursar og styrkja barne- og ungdomspsykiatrien.
- Omsorgstilboda må leggjast til rette slik at brukarane som ynskjer det, kan bu heime lengst mogleg.
- Oppretthalda beredskapsordning og dagtilbod innan pleie- og omsorg.
- Vidareutvikla tilbodet med avlasting og støttetiltak for heimar med særskilde behov.
- Gje den einskilde tryggleik for nødvendig pleie- og omsorg. Tilpassa behovet ut frå faglege kriterium.
- "Bestemor" skal ikkje ut på anbod.
- Styrkja holdningsskapande arbeid mot rus, vald og pornografi.
- Arbeida for ein førebyggjande alkoholpolitikk med skjenketak, felles reglar for sal- og skjenketider.
- Arbeida for å bruka alternative behandligssentra ved rusbehandling.
- KrF vil fylgja opp kampanjane mot mobbing, røyking og bruk av rusmiddel.
Arealdisponering
Jær-regionen har eit felles bustad- og arbeidsområde. Det er viktig å verna om dyrka og dyrkbar jord. Dette kan gjerast ved:
Tiltak:
- Konsentrert bygging bør inn i utbyggingsavtalar - tilpassa vedteke bustadprogram.
- Kommunal medverknad i utbyggingsareala som sikrar tilbodskonkurranse og areal til sjølvbygging.
Næringslivet
KrF ser det som viktig at kommunane legg til rette for eit framtidsretta og variert næringsliv.
Tiltak:
- KrF vil arbeida lokalt og sentralt for å oppretthalda eit aktivt landbruk. Vi vil levande bygder der folk kan bu og arbeida. For KrF er det viktig å ta vare på / forvalta kulturlandskapet rundt oss.
- I samarbeid med næringa sjølv vil vi arbeida for å betra rekrutteringa til jordbruket og leggja til rette for at landbruket også framover skal gje oss gode og trygge matvarer basert på eit etisk dyrehald.
- Leggja til rette for attraktive næringstomter.
- Leggja til rette for knoppskytingar og nyetableringar.
- Arbeida for at eksisterande og nye næringsverksemder får konkurransedyktige rammevilkår.
- Arbeida for god service og kortare behandlingstid.
Miljøpolitikk
Kommunane har eit særprega kulturlandskap og eit dynamisk næringsliv. Samspelet her må framleis få utvikla seg. Målet er å finna tenlege løysingar som ikkje svekkar miljø- og opplevingskvalitetar for seinare generasjonar.
Tiltak:
- Arbeida for energiøkonomisering og gjera bruk av alternativ energi.
- Arbeida for at kommunen blir dekka av gode renovasjonsordningar. KrF vil arbeida for at kommunen i samarbeid med IVAR etablerer faste ordningar med mobile miljøstasjonar i kommunen.
- Støtta opp om gode miljøtiltak som til dømes Aksjon Jærvassdrag.
- Tur- og sykkelvegnettet i kommunane må utviklast vidare innanfor kvar einskild kommune og på tvers av kommunegrenser.
- Arbeida for å få turområda merka, skilta og gjort kjende.
Vegar og Jærbanen:
Vegane og jernbanelinja er viktige pulsårer for Jær-regionen.
Tiltak:
- Bompengefinansieringa må ikkje seinka utviklinga av overordna kommunikasjonsnett i dei kommunane som til no ikkje er med i ordninga.
- Styrking av Jærbanen med fokus på sikring og vidareføring av dobbeltspor.
- Arbeida for at ordningar med matebussar og overgangs- billettar til Jærbanen vert utvikla vidare.
- Arbeida for gode bussruter utover i distrikta slik at det blir attraktivt å nytta kollektiv transport.
- Arbeida for at tog og buss vert tilgjengeleg for funksjonshemma.
- Arbeida for at vegnettet vert bygd ut i takt med trafikkauken.
- Arbeida for at tverrsambandet mellom Ålgård - Jæren vert oppgradert.
- Arbeida for godt vedlikehald av kommunen sine vegar.
Kommunen som arbeidsplass
KrF vil arbeida for ein god personalpolitikk der det blir lagt vekt på medverknad frå den einskilde arbeidstakar, godt arbeidsmiljø og meiningsfylte arbeidsoppgåver. KrF vil arbeida for at den menneskelege ressursen vert brukt på best mogleg måte, i samarbeid med dei tilsette og deira organisasjonar.
Klepp KrF vil:
1. Eit varmare samfunn bygd på kristne verdiar.
2. Oppretthalda eit godt nivå på pleie- og omsorgstenesta.
3. Gode rammevilkår i grunnskulen.
4. Eit fleksibelt og dekkande barnehagetilbod.
5. Tryggja skulevegane ved vidare utbygging av gang- og sykkelvegar.
6. Miljø- og jordvern ved å leggja til rette bustad- og næringssutbygging i retning av Orstad, Kalberg og Foss-Eikeland.
7. Kommunegrensene skal ikkje vera ei hindring for samordning og effektivisering av offentlege tenester.
8. Prioritera tilskot til frivillige lag og organisasjonar.
9. Raskare behandling av byggesaker.
10. Fjerna særavgifta på avfall ved Sele Gjenvinningsstasjon.
Gode Kleppsbuar!
Den 15. september kan du som innbyggjar i Klepp kommune vera med å påverka kva politikk og kva for personar, som skal styra kommunen dei neste fire åra. I ei tid med knappe midlar til drift av det kommunale tenestetilbodet, handlar om å velja det partiet og dei personane som Du meinar er best til å ta tak i dei utfordringane Klepp kommune står føre i åra som kjem.
Som ordførarkandidat for KrF, med erfaring frå privat og kommunal verksemd, har eg tankar om korleis Klepp kommune kan få ei god utvikling vidare. Etter 12 år i kommunestyret, 8 år i hovudutval for opplæring og denne perioden som leiar av hovudutval for helse- og sosial, blir det å setja fokus på barn og unge sine oppvekstvilkår viktig for meg. Eg vil halda fram visjonen om å engasjera seg; ta ansvar for dei rundt seg, for lokalmiljøet og i fellesskap hegna om å byggja på det positive i samfunnet vårt.
Klepp har vore ein god kommune å veksa opp og bu i, og mi målsetning er å føra denne arven vidare. Det er ført ein ekspansiv investeringspolitikk, og store forventingar til investeringstiltak står føre. Me står i fare for å missa handlefridomen og svekka tenestetilbodet i kommunen vår, av den grunn må det framover førast ein formålstenleg investeringspolitikk, som kan oppretthalda eit forsvarleg og verdig kommunalt tenestetilbod. Eg vil arbeida for å styrkja den tilpassa opplæringa i skulen, og gi tryggleik for ei verdig omsorgstenesta til dei av innbyggjarane våre som treng det. Og me må byggja vidare på tradisjonen med dei frivillige lag og organisasjonane som sentrale og viktige medspelarar i det å skapa gode oppvekstvilkår og levande bygder.
Er du einig i hovudtrekka i vårt arbeid, og vil du vera med å utvikla Klepp til ein god kommune å veksa opp og bu i, så bruk KrF si liste og stem på KrF sin ordførarkandidat ved valet den 15. september.
Godt val!
Livar Salte
Klepp KrF sin ordførarkandidat
