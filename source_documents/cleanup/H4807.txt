
24. september 2000
Landskvinnekonferansen
Psykiatri
Kvinnebevegelsen krever at alle midlene som bevilges til psykiatrireformen, kommer pasientene til gode. Man mener at barne- og ungdomspsykiatrien krever spesiell oppmerksomhet. Arbeiderparti-kvinnene aksepterer ikke at geografi skal avgjøre hvilket tilbud barn får. Her følger uttalelsen Psykiatri som ble vedtatt på landskvinnekonferansen 22.-24. september 2000.
Landskvinnekonferansen støtter helhjertet det løft psykiatrien får gjennom psykiatrireformen. Landskvinnekonferansen krever at alle midlene kommer pasienten til gode. Det er viktig med et helhetlig tilbud i en tidlig fase av sykdomsutviklingen ved psykiske lidelser, med prioritering av forebyggende arbeid. Ettervernet bør styrkes kraftig for å sikre personers funksjon i arbeid og samfunn.
Forholdene i barne- og ungdomspsykiatrien krever spesiell oppmerksomhet. Det er store forskjeller i behandlingstilbudet forskjellige steder i landet. Landskvinnekonferansen kan ikke akseptere at geografi skal avgjøre hvilket tilbud barna får.
Kvinnebevegelsen mener det er viktig å samle arbeidsetaten, trygdeetaten, sosialetaten og PP tjenesten, for å styrke og forenkle tilbudte til beste for brukerne. Forvaltningsnivåene må samordnes. Kompetansestyrking og kapasitetsøkning innen barne- og ungdomspsykiatrien, forutsettes å skje innen vedtatt opptrappingsplan for psykisk helse.
Rusproblematikk
Landskvinnekonferansen synes det er viktig å sette fokus på effekt og skadevirkninger av nye rusmidler. Psykiatriplanen omfatter også arbeid rettet mot tilstander oppstått etter rusmisbruk. Det er viktig at dette arbeidet intensiveres. Informasjon er en viktig del av dette arbeidet.
Det er òg viktig å sikre en tett oppfølging av barn og unge når deres nærmeste har blitt syke. Det bør derfor utarbeides retningslinjer som etater skal pålegges å følge når disse får kontakt med slike barn og unge.
