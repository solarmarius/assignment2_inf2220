
onsdag 21. mai 1997 09:39:26
Lars Sponheim, Venstre:
- En klar mellomparti-merknad
- Den omfattende fellesmerknaden fra de tre sentrumspartiene viser et omfattende politisk fellesskap, og en vilje til å stake ut en annen kurs enn den Arbeiderparti-regjeringen legger opp til i sitt langtidsprogram, sier Venstres Lars Sponheim.
- For Venstre har det vært særlig viktig å meisle ut en næringspolitikk spesielt rettet mot småbedriftene som er bedre enn regjeringens. Dette står sentrumspartiene sammen om. Sentrumspartiene gir også uttrykk for en helt annen kritisk holdning til den statlige dominans i norsk næringsliv, enn det AP-regjeringen gjør.
- Sentrumspartiene står for en offensiv og allsidig nærings- og distriktspolitikk som vil ta hele landet i bruk. Ikke minst kapitlet om bruk av informasjonsteknologi i næringsutviklingen viser vilje til å gå opp helt nye spor, også i distriktspolitisk tenking.
Sponheim peker særlig på endringer i delingsmodellen, redusert skjemavelde og andre tiltak for å stimulere til aktivt eierskap, som viktige for bedriftene.
Sponheim vil ellers løfte fram en annen miljø-og ressurspolitikk, et levende folkestyre preget av åpenhet og viktige liberale spørsmål som et styrket personvern som klare markeringer i forhold til dagens AP-styre.
Sponheim understreker allikevel at merknaden ikke er resultat av forhandlinger, men er et uttrykk for det fellesskapet som eksisterer mellom de tre sentrumspartiene foran høstens valg.
