
11.10.2004
Stortingsrepresentant Morten Lund, Senterpartiet
KVINNENE TAPER PÅ BONDEVIK
Inntektsforskjellene mellom kvinner og menn økte i fjor. Forskjellen i inntekt etter fradrag på selvangivelsen økte med 6000 kroner. Det er dramatisk mye. Gjennomsnittlig nettoinntekt for kvinner var 148.000 kroner - for menn 243.000.
En seniorrådgiver i Statistisk Sentralbyrå sier at det er forbedringen for husholdningens inntekt som er viktigst. Men tenk på de kvinner som er alene, og andre som mener at selvstendig økonomisk frihet er flott bl.a. for å få en god pensjon! Jeg mener det er et overordnet politisk mål å få en rask utjevning av inntektsforskjeller mellom kvinner og menn. Da må det skje holdningsendringer i arbeidslivet slik at likt arbeid blir lønnet likt. Men det må også skje at Regjeringen viser at den vil bidra til at dagens uverdige forskjeller blir redusert. Her kan skattesystemet brukes. Til nå har Foss og Bondevik brukt skattesystemet til å øke forskjellene.
Regjeringen Bondevik har foreslått og fått flertall for langt større lettelser i skatt til høge inntekter enn til middels og låge. Skatt på aksjeutbytte er fjernet og toppskatten er redusert. Menn har fått 80% av disse lettelsene. Også de mer beskjedne lettelser som er gitt gjennom økt bunnfradrag, gir mer til ei inntekt på 500.000 enn til ei inntekt på 150.000.
Regjeringen argumenterer for å redusere toppskatten med at gjennomsnittslønnen for en heltidsansatt i 2005 vil være 356.000 kroner. Slik blir det nok fordi 30.000 menn med inntekter over 1.000.000 trekker opp gjennomsnittet mye. Etter min mening må skattelettelsene ta mest hensyn til de 70% med bruttolønn under 270.000. Skattelette til disse vil nå 90% av kvinnene.
Senterpartiet skatteopplegg for 2004 ga skattelette til 330.000 menn og 500.000 kvinner med låge og middels inntekter - spesielt for ungdom og enslige. Vi økte toppskatten for de med inntekt over 330.000 og gjeninnførte utbytteskatten. Det ga utjevning i nettoinntekt og noe mer penger til skole, eldreomsorg og nye arbeidsplasser
Senterpartiet foreslår nå å fjerne matmomsen. Det gir 2250 kroner i reduserte matutgifter i gjennomsnitt for alle over 17 år. Det vil merkes best for de med trang økonomi og de med stor familie. Regjeringens forslag er å gi om lag 6 av disse 8 milliardene til skattelette for de med inntekt over 350.000 kroner. Kvinner vil på nytt bli taperne hvis Bondevik får viljen sin. De får 20% av skatteletten, men må betale 40% av økningen av momsen. Den økonomiske likestillingen vil ta et nytt hopp bakover.
esentant Morten Lund, Senterpartiet
