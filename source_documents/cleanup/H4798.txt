
23. mars 2000
Grethe Fossli
- Sikkerheten må ikke bli en salderingspost
Statsminister Stoltenberg la i sin tiltredelseserklæring opp til et aktivt norsk engasjement i forsvars- og sikkerhetspolitikken. Som det rike land Norge er, og med våre sterke tradisjoner i å vise solidaritet internasjonalt, er det selvfølgelig at vi stiller opp og bidrar i internasjonale operasjoner. Det sa Arbeiderpartiets forsvarspolitiske talskvinne Grethe Fossli i erklæringsdebatten i Stortinget torsdag.
Fossli understreket at Norge kan bidra mye for å forhindre eller løse kriser og konflikter, noe vårt omfattende engasjement i KFOR-styrken i Kosovo har vist. Ofte kan militære inngrep fra det internasjonale samfunn kan være den siste skanse for vern av fred og menneskerettigheter, slik vi har opplevd på Balkan.
Norge har dessuten også en egeninteresse i å opprettholde et betydelig internasjonalt militært engasjement. Internasjonale operasjoner gir oss troverdighet og dermed innflytelse. Det forventes av Norge at vi spiller en rolle på dette området. Vi er forpliktet gjennom vår sterke støtterolle i FN, og gjennom vårt medlemskap i en forsvarsallianse, som i økende grad har påtatt seg ansvar for krisehåndtering og opprettholdelse av stabilitet i Europa. Samtidig bygger vår deltakelse i internasjonale operasjoner i en NATO-ramme opp under vår mulighet til å motta allierte forsterkninger til Norge, dersom det noen gang skulle bli aktuelt, sa Fossli.
Fossli understreket at sikkerheten for det norske personellet må ivaretas på en betryggende måte, noe som er helt avgjørende for vår deltakelse i operasjoner som den som nå pågår i Kosovo. - Dette må være et ufravikelig krav. Dette får betydning for den utrustning våre styrker må ha, og koster igjen penger. I den diskusjonen vi har fått etter de store budsjettoverskridelsene når det gjelder den norske deltakelsen i KFOR-styrken, må vi ikke gjøre sikkerheten for våre soldater til en salderingspost, advarte hun.
Hun viste til at forsvarskomiteen besøkte de soldatene som nå er i ferd med å reise ned til Kosovo og overta for de som nå reiser hjem. Der fikk de bl.a. en innsikt i hvilket behov det er for sikkerhetsutstyr i et så urolig område. - Vi er nå viss på at våre soldater har godt utstyr, og slik skal det være. Dette besøket var også ett ledd i komiteens arbeide med Stortingsmelding nr. 38 om opprettelse av Forsvarets innsatsstyrker for internasjonale operasjoner. Vi i Arbeiderpartiet ser på denne meldingen som et viktig bidrag til å videreutvikle og forbedre vår internasjonale deltakelse, både når det gjelder å planlegge på et sikrere grunnlag og å budsjettere på en bedre måte.
I tillegg pekte Fossli på nødvendigheten av å reformere og styrke FN. - FN spiller en grunnleggende rolle med hensyn til internasjonale militære operasjoner, både gjennom sin legitimerende funksjon som mandatgiver, men også gjennom organisasjonens egen evne til å påta seg konfliktforebyggende og fredsbevarende operasjoner. Organisasjonen for sikkerhet og samarbeid i Europa (OSSE) utgjør også et viktig ledd i det alleuropeiske sikkerhetssamarbeidet. Arbeiderpartiet ser det som viktig at Norge fortsetter å spille en aktiv rolle i organisasjonen, selv om vår formannstid er over, sa hun.
