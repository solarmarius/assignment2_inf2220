
Dato: 17. mars 2005
Stortingsrepresentant John I. Alvheim (FrP)
GRUSOMT SJOKK FOR ALLE NORSKE KREFTPASIENTER OG DERES PÅRØRENDE
Aftenposten forteller i dag at Norge ligger langt etter de andre nordiske landene i bruk av de beste og meste effektive kreftmedisiner. For enkelte pasienter betyr det unødig smerte, kortere liv og dårligere livskvalitet. Avdelingsoverlege Gunnar Sæther ved Rikshospitalet trekker den konklusjon at kreftpasienter i Norge får et dårligere behandlingstilbud enn pasienter i de andre nordiske landene.
- Dette er en skandale som helseministeren må ta det hele og fulle ansvar for, sier stortingsrepresentant John I. Alvheim. Han må nå pålegges å gi det norske folk en god forklaring på årsaken til at kreftsyke norske borgere ikke får den beste og mest effektive medisinen. Jeg frykter at det er økonomiske vurderinger som ligger bak, slik også Aftenposten skriver i dag.
- Det er ufattelig at Norge, som har en økonomi som er betydelig bedre enn våre nabolands, ikke kan sørge for at kreftpasienter får den beste behandling, slik de får i for eksempel Sverige og Danmark.
- I Norge gjøres det forskjell fra en helseregion til en annen. Noen steder er behandlingstilbudet betydelig bedre enn andre steder. Dette er uakseptabelt og nå er det på tide at helseminister Ansgar Gabrielsen gjør jobben sin og sørger for at alle nordmenn, uavhengig av hvor de bor i landet, får et likeverdig og best mulig behandlingstilbud.
- Det er tre uker siden denne problemstillingen kom opp sist og jeg kalte det "helsekriminalitet". Dessverre har ingenting skjedd. Norske kreftpasienter og deres pårørende har krav på den beste behandling som er mulig å gi - økonomiske argumenter hører ikke hjemme i denne sammenheng!
