
18.04.2005
Stortingsrepresentant Trond Giske, Ap:
- Statsgaranti til OL og Paralympics i Tromsø i 2014 eller ikke? Avgjøres i dag
Stortinget kan i dag sette en stopper for Tromsø og Nord-Norges initiativ og drøm om å få arrangere de olympiske vinterlekene og Paralympics i 2014. Regjeringspartiene, Frp og SV har i Kulturkomiteen allerede vendt tommelen ned for å gi statsgaranti for OL arrangementet, mens Arbeiderpartiet og Senterpartiet har gått inn for å gi statsgaranti tilsvarende lekenes totale kostnader.
Trond Giske, Aps kulturpolitiske talsmann legger vekt på at arrangementet omfatter spennende leker i et arktisk landskap. - Lekene vil foregå innenfor et konsentrert område, noe som vil gjøre OL-lekene svært publikumsvennlig og til et spektakulært og fantastisk arrangement - helt ulikt andre vinter-OL. Og legger til: - OL i Tromsø vil være et stort og positivt løft for norsk idrett. Lekene vil etter Aps mening føre til økt profilering og rekruttering innen idretten. Dessuten vil det bli bygd nye anlegg i Nord-Norge bl a ishaller som igjen vil styrke breddeidretten, og være med å gi flere toppidrettsutøvere. Og Paralympics vil gi økt fokus og satsing på idrett for funksjonshemmede.
Økt verdiskaping langs kysten
I sin beslutning om å si ja til Tromsø har Arbeiderpartiet satt fokus på hva vinterlekene vil medføre av ny giv, nytenking og innovasjon ved at Universitet, høgskoler og forskningsmiljøer trekkes aktivt med i næringslivssatsingen. - OL vil føre til nye arbeidsplasser og kan bli en motor i regional utvikling og verdiskaping i nordområdene. Reiselivsnæringen i landsdelen vil gjøres mer attraktivt for turistene og OL er en flott anledning til å markedsføre Norge i utlandet, sier Trond Giske. Han håper de øvrige partiene ser hvilke muligheter det ligger i å legge vinterlekene i 2014 til Tromsø, ikke bare for Nord-Norge, men også for resten av landet.
