
Lørdag 14. august 1993
Kjell Magne Bondevik på KrFs valgkampåpning:
Ungdomsledigheten truer
familie og stabilitet
- Arbeidsledigheten generelt, og ungdomsledigheten spesielt, er en trusel mot stabiliteten i samfunnet og mot mange familier. Derfor er det en sammenheng mellom Kristelig Folkepartis engasjement for familien og mot ungdomsledigheten.
Det sa Kristelig Folkepartis leder, Kjell Magne Bondevik, ved åpningen av partiets valgkamp i Bergen lørdag.
- Arbeiderparti-regjeringen har ikke maktet "jobb nr. 1" - å få ned arbeidsledigheten. Tvert om er det med Ap i regjering satt etterkrigsrekord i arbeidsledighet, partiet er slettes ingen garantist for full sysselsetting.
Ingen partier alene har noe fasitsvar på problemet. Kristelig Folkeparti vil appellere til et tverrpolitisk samarbeid for å løse ledighetsproblemet. Spesielt må vi sette inn tiltak mot ungdomsledigheten. Ledigheten blant unge under 25 år er større enn arbeidsledigheten generelt. Dette er i en fase hvor mange etablerer sin egen familie med hus og hjem. Arbeidsledighet og lav inntekt er nettopp i en slik fase ekstra ille. Det blir en trusel mot mange unge familier og kan skape sosial uro på lengre sikt og slik bli en trusel mot stabiliteten i samfunnet.
Kristelig Folkeparti vil gå inn for bl.a. disse tiltak:
- Redusert arbeidsgiveravgift for ungdom under 25 år.
- Utbygging av lærlingeordningen, flere fag inn under loven og flere lærlingeplasser i offentlig virksomhet.
Studiefinansieringen har gradvis blitt dårligere de senere år. Dette svekker effektiviteten i studiene og forplanter seg som et problem for arbeidslivet. Kristelig Folkeparti vil derfor gå inn for å øke stipendandelen gradvis til 40 prosent.
- Torbjørn Jaglands snakk om det såkalte solidaritetsalternativet, og hans sju krav til regjeringens støttepartier Sosialistisk Venstreparti og Senterpartiet, er stort sett generelle og uforpliktende formuleringer, samt noen tiltak som allerede er vedtatt. Det eneste konkrete utover dette er forslaget om økt formueskatt. Men det er et uheldig forslag ut fra sysselsettingshensyn. Det vil ramme kapital i bedriftene som er viktig for å skape arbeidsplasser, altså det motsatte av solidaritet.
Nei til EF-medlemskap
- EF blir et tema i valgkampen. Kristelig Folkepartis standpunkt er klart: Vi sier nei til medlemskap i EF.
Men saken er så viktig at den skal avgjøres i en egen folkeavstemning. Det vil derfor være menigsløst om den skal være den totalt dominerende sak ved dette valget. Den skal være en av flere saker i denne valgkampen.
Kristen verdiformidling og kristendomsfaget
- Det aller viktigste i politikken er hvilket verdigrunnlag samfunnet skal bygges på. Vi lever en tid preget av forvirring om normer og verdier. Da må vi styrke den kristne verdiformidlingen også i skolen, ikke svekke den slik forslaget om å fjerne kristendomsfaget og erstatte det med et såkalt verdifag vil bety.
Denne saken viser at det er krefter som vil svekke det kristne verdifundamentet i skolen. Vi trenger et sterkt Kristelig Folkeparti som kan bekjempe en slik utvikling, sa Kjell Magne Bondevik.
