
8. desember 2000
Fra stortingsrepresentant Kari Økland
Omkamp om kontantstøtten?
Innføringen av kontantstøtten har ikke ført til noen "eksplosjon" i bruken av dagmamma, slik motstandere av ordningen hevdet ville bli virkningen. Om lag 2 av 3 barn som mottar kontantstøtte blir passet av foreldrene.
Dette viser en undersøkelsen som Statistisk Sentralbyrå gjennomførte i 1999. De som har fått plass i barnehage har i stor grad fortsatt å benytte denne. Blant 2-åringer er bruk av barnehage økt, mens flere 1-åringer passes av foreldre sine. Forskerne mener at på sikt kan tidspunktet for når barn begynner i barnehagen forskyves.
1/3 av de som arbeider hjemme sier at kontantstøtten har gjort det mulig, mens 2/3 sier de ville valgt å være hjemme med barna uansett. Dette viser hvor viktig det var å få en ordning der samfunnet også verdsetter det omsorgsarbeidet som skjer i hjemmet.
En stor del, 72%, av mødrene som mottar kontantstøtte, er yrkesaktive. Undersøkelsen viser at mødre som arbeider deltid og har kvelds- eller nattarbeid, i langt større grad bruker kontantstøtten enn mødre med lange arbeidsdager og vanlig dagarbeid. I motsetning til barnehagen har nettopp kontantstøtteordningen gitt familien den fleksibilitet de trenger.
Dagens kontantstøtteordning ivaretar tre prinsipper:
· Familiene sikres mer tid til selv å ta omsorgen for egne barn.
· Familiene har større valgfrihet når det gjelder hvilken omsorgsform de ønsker.
· Det er mer likhet i overføringene foreldre mottar fra staten til barneomsorg. Ikke bare de som velger eller blir tildelt barnehageplass tilgodesees.
En del tar nå til ordet for at ordningen bør begrenses til dem som er hjemme med barna. Andre mener ordningen må fjernes fordi vi mangler arbeidskraft og at så mange sykepleiere er hjemme på grunn av kontantstøtten. Men vil ikke en fjerning eller begrensning av kontantstøtteordningen nettopp "tvinge" foreldre med ukurant arbeidstid - og da i særdeleshet mødre innen omsorgssektoren - over i yrker med arbeidstid som harmonerer med barnehagenes åpningstid? At mange sykepleiere velger å være hjemme med barna, må vel også sees i sammenheng med "sykepleieflukten" og de arbeidsvilkår denne yrkesgruppen har.
