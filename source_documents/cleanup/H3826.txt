
2.6.99
Jorunn Ringstad,
Pressemelding fra
BREIBANDNETTET MÅ BYGGAST UT OVER HEILE LANDET!
- Senterpartiet sitt hovudmål i telepolitikken er at alle husstandar og verksemder over heile landet skal sikrast tilgang til grunnleggjande teletenester av høg kvalitet til lågast mogleg pris, sa stortingsrepresentant Jorunn Ringstad då Stortinget i dag debatterte viktige saker innan teleområdet.
Samanlikna med andre land har Noreg eit lågt prisnivå og eit godt utval av teletenester, og denne fordelen må vi ta vare på ved å vere i forkant av teknologiutviklinga og i utbygginga av nye teletenester for slik å styrke infrastrukturen og konkurranseevna.
- Vurderinga av kva som er grunnleggjande teletenester må derfor endrast i tråd med den teknologiske utviklinga, og bedrifter og enkeltpersonar over heile landet må ha høve til å ta i bruk nye tenester på like vilkår, understreka Jorunn Ringstad vidare.
Senterpartiet legg stor vekt på at heile landet må få tilgang på breibandnett til likeverdige prisar fordi dette er ein avgjerande konkurransefaktor både for privat næringsliv og offentleg forvaltning. Avstandsulempene kan bli kraftig reduserte ved hjelp av denne nye teknologien, og alle må derfor få same høve til å ta teknologien i bruk!
