
09.12.02
Vegard Martinsen, (DLF)
Strømpriser
Mange reagerer nå på de økende strømprisene, og enkelte ønsker seg tilbake til den tiden da staten bestemte og tror med at vi med dette vil få billigere strøm.
Men man må huske på at selv om et fritt marked som regler gir lavere priser, så vil markedet - et fritt marked - gi riktig pris. I enkelte tilfeller vil da prisen på en vare kunne gå opp i forhold til den regulerte prisen.
(Nå har vi ikke et fritt marked på noe område i dag, hadde vi hatt et fritt marked innen energi ville vi hatt sikker og trygg og billig energi fra atomkraftverk, men vi skal la dette poenget ligge nå.)
Grunnen til at strømmen nå blir dyrere er at det er lite vann i magasinene, og dette er fordi høsten har vært fattig på nedbør. Da må forbruket av strøm ned, og dette får man til ved å sette prisen opp. Dersom vi de siste årene ikke hadde hatt den irrasjonelle miljøbevegelsen og dens motstand mot utbygging av flere kraftverk, ville vi også i dag hatt mer og billigere strøm.
Dessverre blir strømutgiftene enda dyrere enn nødvendig fordi staten har lagt store prosentvise avgifter på strømprisene, og derfor stiger prisene enda mer enn de burde. Således håver staten inn enda mer enn den tidligere har gjort.
Men kunne ikke kraftverkene ha spart på vannet i magasinene istedenfor, som de gjorde i sommer, å selge strøm til utlandet? Hadde de spart på vannet da, ville ikke lagrene ha vært "tomme" nå.
Kraftselskapene kunne ikke vente at denne høsten ville bli så fattig på nedbør som den virkelig ble. Det man kan forvente av kraftverkene er at de tar riktige forretningsmessige beslutninger, og slik vi ser det, ville det være helt rimelig å forvente en normal nedbørsmengde i høst, og det var derfor rimelig at de solgte strøm til utlandet i sommer.
Men et annet poeng er at strømforbruket i Norge er for stort i forhold til det man rimelig kan forvente. Vi tenker da ikke på at folk vil ha behagelige temperaturer i sine leiligheter, vi tenker på at store bygninger står med lys og varme på hele døgnet. Avis1 har i sitt siste nummer fotografier fra en rundreise i Oslo-området en natt for noen dager siden, og bildene viser at et stort antall bygg står med lyset på hele natten. Spesielt statens bygg sløser på denne måten.
Vi har latt oss fortelle at disse byggene ble laget uten strømbrytere - dette var i en tid da strømmen var meget billig, og det var billigere å la strømmen stå på hele døgnet enn å sette inn av/på-brytere. Hvis dette er korrekt, så er det intet annet enn idiotisk: alle bør forstå at priser varierer med tilbud og etterspørsel. At hele arkitektbransjen var uvitende om dette, sier en god del om det norske utdannelsessystemet.
Så, i et fritt marked vil prisen variere. Dersom vi hadde hatt et fritt marked innen energiproduksjon ville prisene ha vært langt lavere enn de er i dag. Og den som påfører oss ekstra store strømutgifter er staten.
