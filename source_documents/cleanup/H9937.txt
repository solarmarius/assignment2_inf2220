
Venstres landsstyre, Oslo 4. mars 2006
Venstres landsstyre
Venstre krever bedre kontroll med norsk våpeneksport
Venstre ønsker en strengere kontroll av norsk våpeneksport. Det viktigste tiltaket vil være å innføre sluttbrukererklæringer for alle våpen som eksporteres fra Norge.
En sluttbrukererklæring er en garanti gitt til eksportør om at mottagerlandet er endelig bruker av våpnene, og at de ikke skal eksporteres videre uten samtykke fra opprinnelseslandet. I dag krever Norge ikke slike garantier fra våre allierte i NATO eller fra EU-medlemmer. Dette kan undergrave Norges mål om å hindre våpeneksport til konfliktområder.
Det blir stadig vanligere at våpen lisensieres ut for produksjon i utlandet. Dersom produksjonslandet har mindre strenge regler for våpeneksport enn Norge, risikerer man at norske regler omgås. Lisens for produksjon av norskutviklede våpen bør være betinget av at våpnene ikke skal eksporteres til konfliktområder eller land der menneskerettighetene systematisk brytes.
Når våpen dukker opp i konfliktområder, er det viktig å kunne vite hvem som har formidlet dem dit etter at våpnene forlot fabrikken. Et system der våpen og ammunisjon merkes slik at de kan spores tilbake til dem som opprinnelig bestilte våpnene vil være et viktig redskap for å finne ut hvem som formidler våpen inn i konfliktområder. Norge bør ta initiativ til at det opprettes en forpliktende internasjonal standard for slik merking.
Venstre ber regjeringen om å gjøre verden til et mindre farlig sted ved å:
Kreve sluttbrukererklæringer fra alle land vi eksporterer våpen til
Stramme inn regelverket for lisenser til produksjon av norske våpen i utlandet.
Arbeide for et internasjonalt system for merking av våpen og ammunisjon der de kan spores tilbake til opprinnelig bestiller.
Støtte arbeidet for en internasjonal konvensjon om våpenhandel.
Gå over til FNs definisjon på håndvåpen slik at denne delen av norsk våpeneksport synliggjøres bedre.
