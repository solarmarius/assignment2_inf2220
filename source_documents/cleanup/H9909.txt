
Dato: 20. februar 2006
Utenrikspolitisk talsmann i FrP, Morten Høglund
Krever at Norge isolerer Hamas
FrPs utenrikspolitiske talsmann, Morten Høglund reagerer kraftig på at Hamas har gjentatt sin motstand mot fredsforhandlingene og aktivt fortsetter å forsvare selvmordsbomberne. Han krever nå at Norge isolerer Hamas.
Det er etter at Hamas-talsmannen Sami Abu Zuhri avviste forhandlinger med Israel og forsvarte væpnet motstand, at Høglund krever isolasjon av Hamas.
- Norge og andre land kan ikke ha noe forhold til en slik regjering, så lenge den ikke anerkjenner staten Israel og avviser bruk av terror, sier Høglund.
Han krever at Norge som formann i giverlandsgruppen til de palestinske selvstyremyndigheter jobber aktivt for å isolere den påtroppende Hamas-regjeringen.
- Politisk og økonomisk støtte til Hamas betyr nei til fred og ja til mer vold og terrorisme. Norge har et særlig ansvar som formann i giverlandsgruppen for å trekke opp en grense for fremtidig samarbeid med palestinerne. Norge må nå aktivt jobbe for at tiltenkt hjelp til palestinske myndigheter i stedet gis gjennom andre kanaler som hjelp direkte til trengende palestinere.
- Ettergivenhet for Hamas vil forlenge lidelsene både på palestinsk og israelsk side. Hamas har selv gitt uttrykk for at de ikke har til hensikt å endre politikk. Vårt svar må da være at så lenge det er tilfelle, har vi heller ikke til hensikt å støtte dem. Norge kan verken anerkjenne eller akseptere at de nye palestinske lederne fører en politikk som setter både menneskeliv og fredsprosess i fare, avslutter Morten Høglund.
