
Fredag 27. oktober
Valgerd Svarstad Haugland:
-Regelverket om støtte til fjernvarmeprosjekter må endrast
-Det er noko feil både med regelverket og nivået på dei statlege løyvingane når Vestfold Kraft har fått avslag på sin søknad om 46 millionar kr. til etablering av eit fjernvarmeprosjekt i Tønsberg. Dette sa KrF sin partileiar Valgerd Svarstad Haugland i ein tale på partiet sin regionkonferanse i Drammen i dag.
-Taket for støtte til slike prosjekt er i dag på 20 millionar, og ein kan ikkje rekna med å få støtte i meir enn eitt år. Det må ikkje vera slik at gode prosjekt ikkje får støtte fordi dei er for store eller fordi staten sine samla løyvingar er for små. Både rammene og reglane bør derfor bli endra. KrF vil medverka til å realisera gode og framtidsretta prosjekt, som for eksempel utnytting av spillvarmen frå Esso Slagentangen, opplyste Svarstad Haugland.
-Ei realisering av dette prosjektet vil bety ein kraftig reduksjon av CO2-utslippa i området, om lag 17 000 pr.år. Spillvarmen frå Slagentangen utgjer like mykje kraft som 4,5 gongar ei Beiarn-utbygging. Det seier noko om potensialet i dette og om kor puslete regjeringa er når dei legg fram forslag om kutt på enøk-tiltaka. Mange andre byar har også stort potensiale for å utnytta spillvarme til oppvarming. KrF vil arbeida for betre rammetilhøve for prosjekt som dette, sa KrF leiaren.
-KrF vil at Norge skal bli ein leiande nasjon innan energiøkonomisering og utvikling av fornybare energikjelder. Bondevik-regjeringa auka løyvingane til enøk og alternative fornybare energikjelder vesentleg. Ap-regjeringa viser med sitt framlegg til budsjett at dei, i motsetning til KrF, ikkje er villig til å prioritera ei reell satsing på alternative energikjelder og enøk, sa Valgerd Svarstad Haugland i sin tale til dei KrF tillitsvalde.
