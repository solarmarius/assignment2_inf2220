
Oslo 4.9. 2000
APs plan for sykehusene: Først statlig - så privatisering
AP-ledelsen vil gjøre lokalsykehusene statlige i stedet for fylkeskommunale. Samtidig skal sykehusene fristilles og privat kapital skal inn, ifølge Norway Seafoods helseminister Tore Tønne. Målet for AP er ikke bedre helse for folk flest, men er ledd i en offensiv for gradvis privatisering av norsk helsevesen. Det sier Landsstyret i Rød Valgallianse i en uttalelse om forslaget om at sykehusene skal eies av staten.
Statlig styring blir fjernt i forhold til de lokalsykehusene skal tjene. Men AP-lederne har ikke tenkt at sykehusene skal styres politisk. Med Tønne som helseminister er siktemålet ett annet: Sykehusene skal bli mer effektive tjenesteprodusenter. Da er det liten grunn til at sykehusdrift vurderes annerledes enn post og tele. Sykehusene organiseres som statlige foretak i ett offentlig konsern, ett Helsenor. Da er ikke veien lang til delprivatisering (som Statoil) og så børsnotering (som Telenor). Da må sykehusene konkurrere med hverandre, både innenlands og utenlands om kunder og fortjeneste!
RV støtter kampen for at sykehusene skal være en del av velferdsstatens infrastruktur, med offentlig eie og lokal politisk styring. Norge må derfor lovfeste at alle (offentlige) sykehus skal være underlagt forvaltningsorganer underlagt lokal, politisk folkevalgt styring.
