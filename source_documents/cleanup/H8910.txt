
21.01.2005
Heidi Sørensen, SV, medlem av Stortingets samferdselskomité:
Pressemelding i forbindelse med dagens stortingsmelding om oljevern:
- Oljevernberedskapen fortsatt for dårlig
- Fiskeriminister Svein Ludvigsen somler med å bedre sikkerheten langs kysten vår, samtidig som faren for oljekatastrofer øker for hver dag sier SVs Heidi Sørensen, som sitter i Stortingets samferdselskomité.
Stortinget vedtok i 2003 at det haster å få på plass oljevernberedskapen i nordområdene på grunn av den omfattende miljørisikoen ved frakt av olje fra Murmansk.
- Stortinget bad Regjeringen i 2003 om å få på plass en langsiktig ordning for oljevernberedskapen og slepbåtkapasiteten så raskt som mulig. Dessverre er det ingen nye tiltak i det Regjeringen nå legger fram, sier en skuffet Heidi Sørensen. Hun mener det er for dårlig når regjeringens viktigste tiltak for å bedre slepebåtkapasiteten er å foreta en ny vurdering av slepebåtkapasiteten.
Meldinga oppgir 65 norske mulige nødhavner eller plasser for strandsetting, men disse er ikke navngitt i meldinga og er ikke beskrevet i forhold til beredskap og miljørisiko ved en nødssituasjon.
- Regjeringen har ikke konkrete og tidsfesta planer for beredskap for nødlossing av tankskip, etablering av seilingsleder eller styrking av slepebåtkapasiteten Det viser at den ikke tar på alvor sin egen analyse av miljørisikoen hvor faren for ulykker tidobles fram mot 2015, avslutter Heidi Sørensen.
