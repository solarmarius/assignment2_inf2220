
Onsdag 4. mai 1994
Komitéleder Jon Lilletun (KrF):
BARE KrF I PAKT MED FOLKEVILJEN
-Jeg må konstatere at det bare er Kristelig Folkeparti som er i pakt med med det et flertall av foreldrene går inn for i spørsmålet om obligatorisk opplæringstart for 6-åringer. Vi ønsker et frivillig pedagogisk tilbud til 6-åringene. Det sier lederen for Stortingets kirke-, utdannings- og forskningskomité, KrFs nestleder Jon Lilletun, i forbindelse med at komiteen onsdag avga sin innstilling til regjeringens forslag til endringer av grunnskoleloven.
-Jeg konstaterer også at Stortinget står i ferd med å vedta sin fjerde skolepolitiske reform på kort tid, uten at den økonomiske situasjonen er tilfredsstillende avklart for noen av dem. Nok en reform i milliardklassen vil bidra til å øke uroen i skolen og usikkerheten i kommune-Norge, frykter Jon Lilletun, som mener departementet nå må prioritere de økonomiske sidene ved lesepliktavtalen, Reform 94 og grendeskolene i Norge.
-Jeg er imidlertid fornøyd med at komiteen enstemmig går inn for at departementet skal gi veiledende retningslinjer for skolefritidsordninger i familieregi. Det vil sikre ungene et slikt tilbud i deres eget nærmiljø, og det vil sikre voksenkontakt i fritida, og det vil ha en viss sysselsettingseffekt, sier Jon Lilletun.
