
22. mars 2001
Høyres Stortingsgruppe
Stortingsrepresentant Inge Lønning (H):
NEI TIL OBLIGATORISK HELDAGSSKOLE
Statsråd Giske og Lærerlaget har i fellesskap klart å koke sammen et forslag som betyr at man får en obligatorisk grunnskole, hvor foreldrene skal betale for en del av skoledagen. Det har hittil vært en frivillig sak om foreldrene ville ha barna i en skolefritidsordning eller om de ønsket andre løsninger. Den friheten er åpenbart for mye for Arbeiderpartiet og statsråd Giske. Nå vil Arbeiderpartiet også ha kontroll over hvorledes barna tilbringer fritiden, men foreldrene skal få lov til å betale gildet - enten de vil eller ikke.
Høyre fastholder at skolefritidsordninger er barnetilsyn, og ikke skole. Høyre fastholder også at skolefritidsordningene skal være et tilbud til elever og foreldre, og ikke tvang. Høyre fastholder at den obligatoriske grunnskole fortsatt skal være gratis.
Det er mer enn tvilsomt om statsråd Giske har noen lovhjemmel for å pålegge foreldrene å la barna være med på en "obligatorisk heldagsskole". Statsråden har åpenbart ikke hjemmel for å kreve betaling av foreldrene for noe som fremstår som en del av det obligatoriske grunnskoletilbud. Og det blir ikke bedre av at statsråden snakker om en prøveordning - obligatorisk deltagelse.
