
Lørdag 6. mars 1993
Kjell Magne Bondevik til KrFs landsstyre:
HVA SLAGS VERDIER SKAL VI BYGGE SAMFUNNSUTVIKLINGEN PÅ?
Den politiske høyre/venstre-aksen er mindre aktuell enn på lenge: Høyre og Arbeiderpartiet blir mer og mer lik hverandre i politiske prioriteringer. Nå er det behov for at partiene sier klart fra hvilke verdier de vil vi skal bygge samfunns-utviklingen på. Det sa Kristelig Folkepartis leder Kjell Magne Bondevik til partiets landsstyremøte i Oslo lørdag.
Kjell Magne Bondevik sa at Carl I. Hagen har lagt seg til en stil som ekskluderer ham og Fremskrittspartiet som seriøs samarbeidspartner for andre partier. Han viste også til at den senere tids debatt om flyktningepolitikk hadde vist hvilke fundamentalt forskjellige ideologier KrF og FrP bygger på: -Mens FrP er mest opptatt av hvordan vi skal få færrest mulig flyktninger til Norge, er KrF opptatt av hvordan vi kan hjelpe mennesker i virkelig nød, og forsvare dere menneskerettigheter og menneskeverd.
Bondevik tok også opp den nyorientering og tvil Kristin Clement har gitt uttrykk for i abortsaken, og signaler fra Senterpartiet når det gjelder innstramming av abortloven. -Alle som arbeider for dette, skal vite at de har vår fulle støtte, slo Kjell Magne Bondevik fast. -KrF har sitt eget abortlovforslag, men vil subsidiært støtte ethvert forslag som går i riktig rektning.
Kjell Magne Bondevik utfordret også miljøbevegelsen til å ta en debatt om abortsaken og vern av menneskelivet, sett i lys av genteknologien og miljøbevegelsens kamp for vern av natur og miljø.
KrF-lederen beskrev det som tragisk at en regjering fra Arbeiderpartiet viser tendenser i flyktninge- og asylpolitikken som er dårlige eksempler på solidaritet og rettferdighet. Bildet av norsk flyktningepolitikk som liberal, er totalt misvisende. Norge er det eneste landet i Europa som viste en nedgang i antall asylsøknader i 1992. Det tyder på at de som har behov for asyl, ikke først og fremst ser på Norge som et mulig fristed, sa han.
