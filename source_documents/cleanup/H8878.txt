
15.12.2004
Eli Sollied Øveraas, Stortingsrepr for Sp
Næringsliv og befolkning langs kysten har krav på et godt fergetilbud!
For mange lokalsamfunn langs kysten, er det av helt avgjørende betydning å ha et godt utbygd fergetilbud. God regularitet, høy frekvens og kapasitet i forhold til behov, er svært viktig for både næringsliv og innbyggere. Kystnæringslivet har i utgangspunktet ulemper knytt til det å være langt fra markedet. Skal vi et stykke på vei kompensere for dette, og i tillegg ta ut det store potensialet for verdiskaping som er langs kysten, må Stortinget gjennom bevilgninger sørge for økt tilgjengelighet både for næringsliv og folk flest.
MRF som er landets største fergeselskap, drifter de fleste samband i Møre og Romsdal. Fergeflåten med en gjennomsnittsalder på over 27 år, preges av gammelt og nedslitt materiell. I 2003 ble det fraktet ca.6,8 millioner kjøretøy.
Fergetilbudet sommers tid i Møre og Romsdal er i ferd med å bli en trang flaskehals i veisystemet. Om sommeren er alle fergene disponert, og en står dermed uten reserveferge når uforutsette forhold inntreffer i ett eller flere samband. Og tatt i betraktning flåtens gjennomsnittsalder, kan en vel forvente at uforutsette forhold kan inntreffe!
For øvrig er det dårlig dekning av reservemateriell også utenom sommersesongen, og
Møre og Romsdal opplever da at flere kjøretøy på flere samband blir stående igjen. Det er ikke unaturlig at det brer seg frustrasjon blant næringsliv, pendlere og andre reisende. Manglende reservemateriell er etter hvert blitt et stort hinder for en tilfredsstillende avvikling av fergetrafikken i Møre og Romsdal. Det er ikke rart at service, standard og tilgjengelighet i forbindelse med fergedrift opptar folk og næringsliv i en region som daglig er avhengig av å benytte ferger.
Det forunderlige er at dette ikke synes å oppta samferdselsministeren i vesentlig grad. Faktum er at skal vi oppnå fornyelse av fergeflåten, økt regularitet og kapasitet, må dagens bevilgninger økes. Det koster faktisk penger å drifte fergeflåten langs kysten!
Statsråden legger vekt på effektivisering og konkurranseutsetting, og mener det skal løse alle problem.
Senterpartiet erkjenner at dagens rammer er for små, og har som en konsekvens av det, bevilget 100 millioner kroner ekstra til dette for 2005.
Riksveifergene er en del av riksveinettet, og Senterpartiet vil gjennom økte bevilgninger bidra til å redusere ulempene for næringslivet og andre reisende.
