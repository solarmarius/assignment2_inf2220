
14.12.2002
Unge Venstres landsstyre
Ingen oljeutvinning i Barentshavet!
Unge Venstres landsstyre vil at Venstres stortingsgruppe vurderer å trekke Venstre ut av regjeringen dersom man tar forhastede beslutninger før forvaltningsplanen er ferdig, sier leder i Unge Venstre, Lars-Henrik Michelsen.
Unge Venstres landsstyre vedtok i helgen følgende krav til regjeringens presentasjon av 18. konsesjonsrunde.
- Regjeringen må la Forvaltningsplanen for Barentshavet ha forrang foran forhastede vedtak som blir forsøkt presset fram av utålmodige politikere. Forvaltningsplanen kommer i 2006, og først da kan det bli aktuelt å vurdere en åpning av Barentshavet for oljeutvinning.
- Konsekvensutredningen for petroleumsutvinning i Barentshavet må være fullstendig og utrede alle forhold rundt en åpning av Barentshavet. Dette gjelder blant annet hvordan Norge skal innfri sine klimamål når klimautslippene ved en eventuell åpning av Barentshavet for oljeutvinning vil øke med ytterligere 8%.
Landsstyret i Unge Venstre mener dagens konsekvensutredning er i beste fall mangelfull og levner oss lite kunnskap om de konsekvensene et oljeutslipp i Barentshavet ville ha for landsdelen. Konsekvensutredningen kan ikke brukes for å legitimere en åpning av Barentshavet.
