
05.11.02
DNA
Nye permitteringsregler skaper økt ledighet
- Regjeringen vil endre permitteringsreglene ved å utvide arbeidsgiverperioden med lønnsplikt fra 3 dager til 20 dager. Forslaget betyr altså at arbeidsgiveren må betale den permitterte lønn i 17 dager mer enn i dag før staten går inn. Dette betyr at mange bedrifter vil si opp ansatte i stedet for å permittere dem. Arbeiderpartiet er sterkt imot forslaget om nye permitteringsregler, som vil føre til at vi får flere arbeidsledige, sier lederen av næringskomiteen Olav Akselsen.
- Regjeringen vil endre permitteringsreglene ved å utvide arbeidsgiverperioden med lønnsplikt fra 3 dager til 20 dager. Forslaget betyr altså at arbeidsgiveren må betale den permitterte lønn i 17 dager mer enn i dag før staten går inn. Dette betyr at mange bedrifter vil si opp ansatte i stedet for å permittere dem. Arbeiderpartiet er sterkt imot forslaget om nye permitteringsregler, som vil føre til at vi får flere arbeidsledige, sier lederen av næringskomiteen Olav Akselsen.
Akselsen er bekymret for den stigende arbeidsledigheten. Ved utgangen av oktober var det registrert 76.800 helt ledige, noe som er en økning siden oktober i fjor på hele 28 prosent. Siden Per-Kristian Foss ble finansminister er over 16.000 flere registrert som arbeidsledige, og tallene stiger. Regjeringen anslår i statsbudsjettet at omkring 100.000 kan bli arbeidsledige totalt sett neste år. Ikke siden begynnelsen av 1990-årene har vi opplevd en tilsvarende økning i ledigheten.
- Likevel kommer altså Regjeringen med forslag som vil føre flere ut i arbeidsledighet. Utvidelsen av arbeidsgivers periode med lønnsplikt under permittering vil føre til at flere bedrifter vil velge oppsigelser framfor permitteringer og i større grad enn nå bruke innleid arbeidskraft ved svingende ordremasse. Vi får flere ledige, og de ledige får det verre, påpeker Akselsen.
De arbeidsledige er blant dem som har det vanskeligst økonomisk. Likevel velger Bondevik-regjeringen å kutte i dagpengeordningen; ved å innføre nye karensdager, øke kravet til lønn man må ha tjent før man kan få dagpenger og ved å fjerne det beregnede feriepengetillegget i trygden. Dette betyr ti prosent lavere inntekt for den enkelte ledige. En person med gjennomsnittlig inntekt som er arbeidsledig i tre måneder taper 6.000 kroner. En person som er ledig i ett år, taper 20.000 kroner.
- Dette er uakseptabel politikk for Arbeiderpartiet. Arbeiderpartiet vil sikre grunnlaget for næringsvirksomhet over hele landet. Vi krever en forsterket nærings- og distriktspolitikk i statsbudsjettet for 2003, for å redde arbeidsplasser og hindre fraflytting fra distriktene. I tillegg krever vi mer til skole og eldre i kommunene, samt at de usosiale kuttene, som bl.a. rammer arbeidsledige, må rettes opp, sier Olav Akselsen.
