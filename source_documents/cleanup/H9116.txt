
Oslo, 28. mars 2005
Gunnar Kvassheim, Venstre
- Norge bør støtte global skatt på flybensin
- Norge bør støtte den franske president Chiracs forslag om å innføre en skatt på flybensin, sier Gunnar Kvassheim, som er miljøpolitisk talsmann i Venstre. Venstre mener en slik internasjonal skatt bør forvaltes av FN.
Den franske president Chirac foreslo under sitt besøk i Tokyo i går at det bør innføres en internasjonal skatt på flybensin. Chirac sa at målet var at en slik skatt skulle innføres ved årsskiftet, og at han ønsket å ta saken opp på G8-møte i juli i år. En slik skatt bør benyttes til bekjempelse av HIV/Aids i Afrika sa han.
Venstres landsstyre vedtok i desember 2003 følgende uttalelse: Venstres landsstyre ber Regjeringen om å ta initiativ til å etablere internasjonale miljøavgifter - i første rekke for lufttransport. Inntektene bør gå til FN, og slik bidra til å redusere fattigdomsutfordringen. - Nå kan denne saken settes på den internasjonale dagsorden. Dette initiativet er det viktig at Norge støtter, sier Kvassheim.
- SVs forslag om en flyseteavgift på 1 dollar per passasjer på flyruter er en langt dårligere løsning, sier Kvassheim. Han mener en slik løsning ikke gir flyselskapene incentiver til å redusere drivstofforbruket. Dermed mister forslaget den viktigste miljøeffekten og inngår ikke i et skatteskifte fra rød til grønn skatt, avslutter han.
