
11.11.2004
Kristin Halvorsen, SV
Føler med Palestina
SV-leder Kristin Halvorsen uttrykker medfølelse med det palestinske folk i forbindelse med Yassir Arafats bortgang.
- Palestinerne har ikke bare mistet sin første folkevalgte president, og men også sitt fremste nasjonalsymbol, sier Halvorsen.
Hun traff Arafat sist under et besøk i hans hovedkvarter i Ramallah i 2002. Da var han sterkt preget av husarresten som israelske myndigheter hadde satt ham i, men hans brennende engasjement for det palestinske folk var ikke svekket.
- Han ba oss videreformidle det vi var vitne til av israelske overgrep mot den palestinske sivilbefolkningen, og bidra til at Norge legger et sterkere press på Israel, forteller Halvorsen.
- Arafats livsverk var å etablere en palestinsk stat. Det rakk han aldri å oppleve selv, men han har gitt uvurderlige bidrag til at denne staten kan realiseres, sier SV-lederen, og viser til at anerkjennelsen av staten Israels rett til å eksistere og valget av forhandlingsbordet framfor vold som strategi. For denne innsatsen fikk Arafat Nobels fredspris i 1994 sammen med Shimon Peres og Yitzhak Rabin.
- I ettertid har dessverre håpet om fred blitt svekket dramatisk, og i dag er situasjonen verre enn på lang, lang tid, sier Halvorsen.
Kristin Halvorsen håper at George W. Bush i sin andre presidentperiode vil gå mer aktivt inn i Israel-Palestina konflikten, og legge press på Israel.
- Statslederne i USA og Israel må nå gi det nye palestinske lederskapet handlingsrom og sikres legitimitet blant palestinerne. Et svakt palestinsk lederskap som presses hardt til å gi opp sine posisjoner uten å få noe igjen, vil kunne skape kaos på palestinsk side. Det er ingen tjent med, avslutter Halvorsen.
