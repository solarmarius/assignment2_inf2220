
20.5.97
Peter Angelsen,
SKIVEBOM AV HØYRE
Peter Angelsen tok i Stortinget i dag et oppgjør med Høyres fiskeripolitikk under behandlingen av et privat forslag fremsatt av Svein Ludvigsen, Jan Petersen og Anders Tallerås om endringer i fiskebåtfinansieringen gjennom kontraheringsstøtten. Angelsen var enig i behovet for en raskere fornyelse av fiskeflåten, men la samtidig til at forslaget ville ha en rekke uheldige konsekvenser for Kyst-Norge.
-Dette er et glimrende eksempel på Høyres fiskeripolitikk. Dette forslaget ville ha innebært at de største havgående fartøyene ville ha fått betydelig støtte, mens kystflåten ikke ville ha fått noe i det hele tatt. Noe slikt kan ikke Senterpartiet være med på, sier Angelsen i en kommentar fra Stortinget.
-Nå skal det riktignok sies at Høyres forslag har bidratt positivt i den forstand at Senterpartiet har greid å få Arbeiderpartiet på gli i denne saken og dermed etablert et flertall for en økning av den nåværende kontraktsrammen fra 700 mill kr til 1 000 mill kr. Tidligere har Senterpartiet foreslått dette sammen med Krf og Høyre, men da har det blitt nedstemt, avslutter Angelsen fra Stortinget.
Senterpartiet fikk tilslutning fra Arbeiderpartiet om å anmode Regjeringen i den varslede strategimeldingen om norsk fiskerinæring å utrede om det vil være hensiktsmessig å overføre fornyelsen av flåten fra rammestyringen gjennom kontraheringstilskuddet til et system med utskiftningstillatelse. I forslaget ble det understreket at en evt systemendring må ta hensyn til en jevn og raskere fornying av fiskeflåten, og at reglene utformes slik at kapasitetshensyn, struktur og øvrige fiskeripolitiske målsettinger blir ivaretatt.
