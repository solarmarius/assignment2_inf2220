
onsdag 12. mai 1999 15:47:30
Utdanningspolitikk
Folkeregistrering av studenter
- Studentene må selv kunne velge
Helene Falch Fladmark har i dag stilt et skriftlig spørsmål til Finansminister Gudmund Restad der hun ber ministeren endre regelverket slik at studentene selv kan velge hvor de vil være folkeregistrert.
Fladmark begrunner spørsmålet med at studenter i dagens regelverk blir folkeregistrert der de hadde sitt bosted før utdanningen ble påbegynt, så sant de ikke kan oppfylle en rekke forutsetninger blant annet om å selvstendig bolig. Dette fører til problemer for studenter som ønsker å være folkeregistrert på studiestedet selv om ikke alle disse kravene er oppfylt. Studentene kan i mange år være forhindret fra å benytte seg av velferdsordninger på det stedet de tross alt bor, og de kan heller ikke engasjere seg politisk i studiekommunen/fylket.
Skattedirektoratet har foreslått å endre dette til at studentene som hovedregel skal bli folkeregistrert på studiestedet. Ved denne løsningen vil studenter som ønsker en fortsatt tilknytning til hjemkommunen miste denne muligheten, samt muligheten for politisk engasjement på hjemstedet. Dette er derfor heller ingen god løsning, mener Helene Falch Fladmark.
Studenter i dag er en mindre homogen gruppe enn tidligere, både aldersmessig og sosialt. I sammenheng med den nye kompetansereformen vil det bli enda større variasjoner innenfor studentgruppen. Det er derfor viktig å legge opp til et regelverk som tar hensyn til studentenes ulike utgangspunkt og behov, både sosiale forhold, men også studentenes borgerrettigheter, bla retten til å stille til og delta i valg.
På bakgrunn av dette vil det være ønskelig å endre regelverket slik at studenten selv kan velge hvor vedkommende vil være registrert, sier Helene Falch Fladmark.
