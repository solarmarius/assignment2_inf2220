
Dato: 6. desember 2004
Stortingsrepresentant Arne Sortevik (FrP)
Norsk skole middels i ny internasjonal måling: SKOLE UTEN FOKUS PÅ KUNNSKAP!
Skolepolitisk talsmann i FrP, Arne Sortevik, er ikke overrasket over at norsk skole igjen fremstår som middels sammenliknet med skoler i andre OECD-land.
- Norsk skole er en skole med et foruroligende fravær av fokus på kunnskap og faglig dyktighet, og hovedansvaret for disse dårlige resulatene kan tilskrives Ap som over flere tiår har vanstyrt norsk skole, gjennom enhetsskoletenkningen, sier Sortevik.
Bedre lærerutdanning og nye læreplaner
- På lang sikt må lærerutdanning og lærerplaner endres. Delvis er dette arbeidet igang, men det tar lang tid før vi kan håpe på den langsiktige effekten av bedre lærere og bedre læreplaner, uttaler Sortevik.
Trenger holdningsendring
- Verken elever eller samfunn har skoletid å miste. Derfor er det nødvendig med en holdningsendring nå! Både lærere, skoleledere og skoleiere må sette fokus på at skolen skal være et sted å lære og ikke bare et sted å være. Vi gjør elevene en bjørnetjeneste om vi ikke setter større krav til dem. Norsk skole har europarekord i uro. Verdifull skoletid søles bort på bekjempelse av uro. I tillegg preges norsk skole av et omfattende mobbeproblem og nå ser vi også dessverre omrisset av et voldsproblem. Displinen må tilbake i skolen, slik FrP lenge har hevdet, sier stortingsrepresentant Arne Sortevik.
Et sterkere foreldreengasjement
- Også foreldre må mer aktivt på banen. Det er nødvendig med et sterkere foreldreengasjement; derfor går min utfordring også til foreldre. Still opp og still krav! Men da må vi også gi foreldre større makt i skolen - og det kan gjøres fort, avslutter Sortevik.
