
Venstres landsmøte 26.-28. mars 2004 på Hamar
POLITISK UTTALELSE
Vedtatt i Venstres landsstyre 25/3 2004
Lag hydrogen av utslippsfri gasskraft
Venstres landsstyre vil at Norge skal utvikles til å bli et hydrogensamfunn, med bruk av ren energi uten klimagassutslipp. Bruk av hydrogen som drivstoff i transportsektoren basert på hydrogen fra fornybare kilder eller fossilgass uten CO2-utslipp, må være de første skrittene på vegen mot hydrogensamfunnet.
Venstre vil løfte visjonen om et hydrogensamfunn. Per i dag er hydrogen den eneste energibæreren som tilfredsstiller transportsektorens krav til rekkevidde, komfort og null utslipp. I tillegg er hydrogen en effektiv energibærer ­ som gjør at vi kan få mer energi ut av dagens energiressurser, øke fleksibiliteten og dermed stabiliteten i energiforsyningen.
Norge er en stor energinasjon. Venstres landsstyre mener Norge må utnytte denne posisjonen til å bli en storeksportør av hydrogen til verdensmarkedet. Vi har råstoffene, i form av enorme mengder fossilgass, vi har teknologien, vi har solid erfaring i våre industri- og forskingsmiljøer, og vi har en miljøbevisst befolkning. Norge har muligheten til å bli et miljøpolitisk foregangsland som framskynder en bærekraftig utvikling internasjonalt.
Hydrogen kan framstilles av fornybar energi, men dersom Norge skal bli en ledende produsent av hydrogen nå, bør dette baseres på fossilgass uten CO2-utslipp. Venstre ber derfor regjeringen stimulere sterkere til bygging av gasskraftverk uten CO2-utslipp, og at denne gassen benyttes til produksjon av hydrogen.
En fjerdedel av de norske klimagassutslippene kommer fra transport. Venstre krever at det legges en strategi for raskest mulig overgang til hydrogen som drivstoff i transportsektoren.
Venstre går inn for økt støtte til forsøk med nullutslippsteknologi for transport, og vil ha avgiftsfritak for kjøretøyer med hydrogen som drivstoff, på linje med dagens fritak for EL-biler. Venstre mener Norge bør ta mål av seg til å være det første land i verden hvor hydrogenkjøretøy blir et reelt alternativ for vanlige bilbrukere.
