
05.12.02
Åslaug Haga (Sp)
Norge må innføre ensidig forbud mot klasebomber
Senterpartiet fremmet i dag et dokument 8-forslag i Stortinget om innføring av et nasjonalt forbud mot klasebomber.
Klasebomber er et kontroversielt våpen som forårsaker omfattende menneskelige lidelser hos sivilbefolkningen. Bruken av slike bomber legger også store områder brakk dersom opprydding ikke finner sted. Klasebomber etterlater såkalte blindgjengere, som kan sammenlignes med udetonerte miner. Disse dreper og lemlester på lik linje med miner. Men mens antipersonell landminer ble forbudt gjennom Ottawa-konvensjonen i 1997, er klasebomber fortsatt tillatt.
I fjor fattet Stortinget vedtak om at Norge skal arbeide internasjonalt for å få fram et forbud mot klasebomber på lik linje med forbudet mot antipersonellminer.
Forbudet mot bruk av klasebomer i Norge og i internasjonale operasjoner som Norge deltar i utlandet, er en naturlig oppfølging av Stortingets vedtak, sier Åslaug Haga. Det vil være fullstendig inkonsekvent om Norge på den ene side skal arbeid for et internasjonalt forbud og på samme tid skal gjennomføre øvelser med bruk av klasebomber eller bruke klasebomber i internasjonale operasjoner.
Skal det bli fortgang i arbeidet for et internasjonalt forbud må enkeltland gå foran. Norge bør påta seg en pådriverrolle på samme måte som Norge gjorde dette i det viktige arbeidet mot landminer. Landminekonvensjonen var et av de største folkerettslige gjennombruddene de siste tiår, og norsk innsats har gitt viktige og varige resultater, konstaterer Åslaug Haga.
Det er i små lands interesse å drive folkeretten framover og historien viser at det er mulig for små land å drive fram viktige internasjonale initiativ.
Hvis Norge forplikter seg til ikke å bruke klasebomber, vil det være et viktig signal inn mot det pågående arbeidet med å styrke humanitærretten på dette området, fastslår Senterpartiets nestleder Åslaug Haga.
