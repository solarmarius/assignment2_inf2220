
19.09.03
Leiaren av Stortingets næringskomité Olav Akselsen:
- Regjeringa må vise handlekraft
Leiaren av næringskomiteen på Stortinget, Olav Akselsen, er skuffa og overraska over at styret i Norsk Hydro har avgjort at dei ikkje vil erstatte dei eldste produksjonslinjene ved aluminiumsverka i Årdal og Høyanger, noko som vil føre til tap av hundrevis av arbeidsplassar. Han meiner at denne situasjonen er nok eit døme på manglande handlekraft frå regjeringa si side.- Eg er overraska over tidspunktet for avgjerda om ikkje å modernisere smelteverka i Høyanger og Årdal. Det forundrar meg også at Hydro ikkje har tatt kontakt med næringskomiteen på Stortinget, all den tid Hydro har klaga over at det er manglande rammevilkår som er problemet, seier Olav Akselsen.Akselsen stiller også spørsmålsteikn ved om regjeringa i det heile tatt har gjort noko for å hindre at hundrevis av arbeidsplassar går tapt.
- Dette viser behovet for ein aktiv næringspolitikk. Regjeringa må spille ei meir aktiv rolle for å sikre investeringar i Noreg, seier Akselsen.Arbeidarpartiet vil støtte dei tilsette sine krav om at dersom andre ønskjer å investere, så må dei få lov til å gjere det. Partiet vil krevje at Regjeringa kjem til Stortinget med ein gjennomgang av rammevilkåra for norsk kraftkrevjande industri slik at Stortinget får høve til å ta stilling til behovet for nye tiltak.
