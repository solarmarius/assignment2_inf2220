
Vedtatt 2002.12.16
SV
Program for Telemark SV Fylkestingsvalget 2003
Innledning
SV arbeider for et sosialistisk samfunn hvor rettferdig fordeling, hensynet til barn og unge og et bedre miljø blir prioritert høyere.
SV er opptatt av at folk flest skal ha innflytelse over egen hverdag, enten det er på skolen, på jobben eller i lokalsamfunnet. En forutsetning for å oppnå dette er at viktige avgjørelser tas av demokratiske organer, og ikke av private selskaper. SV vil i neste periode derfor kjempe mot privatisering av velferdsgodene, enten det gjelder helse, skole eller kultur. Skal vi klare å vinne denne kampen, må det offentlige tilbud være så godt at folk flest ikke føler seg tvunget til å velge private alternativer. SV vil arbeide for å sikre gode offentlige tilbud til alle innbyggere, enten det gjelder skole, kollektivtrafikk, barnevern, tilbud til funksjonshemmede eller andre viktige fylkeskommunale virksomheter uavhengig av den enkeltes private økonomi.
I Telemark, som i resten av landet, øker forskjellene mellom rike og fattige. Telemark SV vil i neste periode arbeide for å gjøre disse forskjellene mindre. Sentralt i dette blir å legge forholdene til rette for at folk garanteres gode velferdsordninger og ved at vi prioriterer grupper som har blitt hengende etter i velferdsutviklingen. SV vil av den grunn i neste periode sette barn, unge og funksjonshemmede først i sine politiske prioriteringer.
Telemark SV vil jobbe for å gjøre Telemark til et fylke hvor de store miljøproblemene blir tatt på alvor og hvor vi tør å reise miljøpolitiske spørsmål. Vi skal la hensynet til miljøet være med i alle avgjørelser. Vi vil derfor i størst mulig grad i våre politiske valg ta hensyn til de grenser som naturen trekker opp for bærekraftig utvikling.
Integreringspolitikk
SV vil holde høyt fokus på Telemark som "rasismefri sone" og følge opp "Handlingsplan for
rekruttering av innvandrere i arbeidslivet". Fylkeskommunen bør være et forbilde på hvordan offentlig virksomhet inntar en offensiv og positiv holdning til utfordringene i et flerkulturelt samfunn og arbeide aktivt for å integrere innvandrere.
Mange kommuner i Telemark er vertskommuner for asylsøkere og flyktninger. Selv om disse er kommunenes ansvar, ser Telemark SV det som viktig å arbeide fram et forebyggende psykisk helsevern på fylkeskommunalt og regionalt nivå retta mot de forskjellige asylmottaka. Slik kan en legge til rette for bedre integrering i lokalsamfunna, samtidig som en kan arbeide fram en mer samorda asylpolitikk i hele fylket.
Internasjonal solidaritet
For Telemark SV er internasjonal solidaritet en viktig bærebjelke i det politiske arbeidet både lokalt og globalt. De største utfordringene verdenssamfunnet står foran er å kjempe mot fattigdom, undertrykking, krig og miljø-ødeleggelse, og å styrke folkelig styring og medvirkning.
Telemark SV ser på EU som et system som fremmer markedsliberalismen og skader grunnlaget for demokratiet i Europa. SV ønsker en åpen debatt om alle aktuelle spørsmål i forbindelse med en eventuell ny folkeavstemming.
Fylkeskommunens framtid
Det siste året har fylkeskommunen, gjennom vedtaket om statlig overtakelse av sykehusdrifta, blitt fratatt sitt største ansvarsområde. Det betyr likevel ikke at fylkeskommunen ikke har viktige oppgaver å skjøtte. Fylkeskommunen har fortsatt ansvar for videregående opplæring, barnevern, rusomsorg, kollektivtrafikk, fylkesveger og viktige kulturoppgaver.
De siste årene har statens grep om fylkeskommunens økonomi blitt strammere.
Etter Telemark SVs syn har staten ansvar for å sette fylkeskommunen i økonomisk stand til å utføre de velferdsoppgavene den skal skjøtte på vegne av staten. Dette ansvaret ser ikke skiftende regjeringer og storting ut til å ville ta. Tvert i mot synes det som at nåværende regjering ser det som sin fremste oppgave å bygge ned fylkeskommunen i særdeleshet, men også redusere antallet kommuner gjennom sammenslåinger til større enheter. Samlet vil dette stille fylkeskommunen overfor store utfordringer i neste periode.
Stramme økonomiske rammer gjør det nødvendig å se med nye øyne på dagens styringsstruktur. Det er grunn til å forvente at fylkeskommunens samarbeid med våre nabofylker vil bli forsterket inn i neste periode. For SV er det sentralt at slike viktige prosesser er åpne og at man dermed unngår at viktige beslutninger som har betydning for folks hverdag, blir fattet i lukkede rom.
Telemark SV mener at:
spørsmålet om en eventuell fylkessammenslåing skal avgjøres ved folkeavstemming.
fylkeskommunen som demokratisk nivå skal bestå.
- et tettere samarbeid med fylkene Buskerud og Vestfold bør utarbeides.
Barn og unge
Telemark SV prioriterer barn og unge. Den oppvoksende slekt er landets viktigste ressurs. Trygge og gode oppvekstvilkår, og varierte muligheter for utdannelse og arbeid samt forebyggende tiltak mot vold og rusmisbruk er etter vår mening de mest lønnsomme investeringene et samfunn kan gjøre.
Det blir derfor en hovedoppgave for SV å forbedre det videregående opplæringstilbudet i Telemark - både i innhold, kvalitet og omfang.
Også i arbeidet med kollektivtrafikk og samferdsel vil hensynet til barn og unges situasjon ha høyeste prioritet.
Telemark SV er opptatt av at ungdommen i Telemark skal bli hørt og at Fylkestinget har kunnskap om hva ungdom er opptatt av. Viktige saker for ungdom er rus, barnevern, barne- og ungdoms-psykiatri og kultur.
Telemark SV vil arbeide for at:
Telemark Ungdomsting blir brukt systematisk og aktivt som høringsinstans og rådgivende organ i saker som berører ungdom.
Elevdemokratiet ved de videregående skolene i Telemark blir videreutviklet.
Stemmerettsalderen blir senket til 16 år ved kommune- og fylkestingsvalg.
Videregående opplæring
Grenland har stor teknologisk kompetanse på alle nivå, fra fagarbeider til doktorgrad, allikevel ligger Telemark nederst blant fylkene når det gjelder befolkningens utdanningsnivå. Telemark har i flere år vært det fylket i landet som bruker minst penger på sine videregående skoler.
Samtidig har søkningen til de yrkesfaglige studieretningene hatt en klar økning. Tilsvarende har det vært en reduksjon i antallet søkere til allmennfaglige studieretninger. Dette vil kreve sterk økonomisk satsing, fordi de yrkesfaglige studieretningene er dyrere enn de teoretiske.
De videregående skolene er nå blitt det største og mest ressurskrevende tjenesteområdet som fylkeskommunen har ansvaret for, og økningen i antall elever blir enorm de nærmeste årene. Det vil fram til 2007 være behov for penger og plasser til 50 nye klasser bare i Grenland! I tillegg til dette kommer utfordringene i forhold til den nye voksenopplæringsloven, som gir alle voksne født etter 1978 rett til videregående opplæring. Sv vil arbeide for at det gis gode voksenopplæringstilbud over hele fylket, slik at det dekker behovet for alle. Særlig er det viktig å prioritere omfattende norsk- og samfunnslærekurs for de med minoritetsspråklig bakgrunn, slik at de lettere blir integrert i det norske samfunn.
Fylkeskommunen er forplikta til å gi all ungdom mellom 16 og 19 år et godt opplærings-tilbud. Likevel er det ca 15% av elevene som hvert år slutter på skolen, enten pga feilvalg, eller pga. lav motivasjon, SV vil arbeide for at færre elever slutter på den videregående opplæringa bla. ved å styrke rådgivertjenesten og oppfølgingstjenesten i regionene. Særlig er det viktig å ta hensyn til elever med særskilte behov og elever med minoritetsspråklig bakgrunn, slik at de i størst mulig grad føler seg integrert i skolen.
SV vil arbeide for at overgangen mellom grunnskolen og videregående opplæring blir best mulig tilrettelagt for elevene.
SV vil fortsatt prioritere skolesektoren, og i neste fylkestingsperiode vil vi arbeide for:
å opprettholde videregående skoletilbud over hele fylket, slik at alle kan få tilbud om opplæring tilpasset egne behov og ønsker så nært hjemstedet som mulig.
å avvise alle former for egenbetaling i skolen.
å sikre bevilgninger til iverksetting av langtidsplanen for videregående skole, slik at bl.a. voksenopplæringsbehovet dekkes.
å sikre og styrke kvaliteten på allmennfaglig studieretning.
å tilrettelegge kvalitetssikret opplæring for funksjonshemmede i grunnskole og videregående skole i hele fylket.
å legge forholdene til rette for etablering av lærlingplasser og på den måten ivareta både elevenes behov for praksisplasser og næringslivets behov for godt utdannede fagfolk.
å sikre opplæring av fremmedspråklige, slik at de får lettere innpass på arbeidsmarkedet og blir integrerte i samfunnslivet.
å utvide og sikre god nok helsetjenesteved de videregående skolene.
å styrke kvaliteten på rådgivertjenesten ved den enkelte skole.
å tilføre nødvendige økonomiske ressurser til styrking av tidsmessig og tilfredsstillende utstyr, til økt satsing på skolebibliotekene og til faglig oppdatering og videreutdanning av lærere, instruktører og veiledere.
å legge til rette for kompetanseheving av ansatte som jobber med fremmedspråklige.
Kultur
Telemark SV mener at å satse på kultur er å satse på livskraftige lokalsamfunn. I tillegg til kulturens egenverdi som opplevelse er gode kulturtilbud et viktig næringspolitisk virkemiddel.
Alle grupper av befolkningen trenger gode kulturtilbud. Telemark SV vil føre en kulturpolitikk som gjør at alle skal kunne benytte tilbud uansett alder, bosted, nasjonalitet og funksjonsnivå. Vi vil også på sikt jobbe for å få inkludert kulturtilbud i ungdomskort-ordningen som nå gjelder kollektivtilbudene.
Når det gjelder tilskudd til frivillige organisasjoner, vil SV fremdeles først og fremst prioritere barn, unge og funksjonshemmede.
I neste periode vil SV arbeide for:
å styrke det allmenne kultur- og idrettsarbeidet som drives i det frivillige organisasjonslivet
å opprettholde ungdommens kulturmønstring
å skaffe alle et variert og gratis bibliotektilbud gjennom å høyne innkjøpsbudsjettet til fylkesbiblioteket og sikre bokbusstjenesten
å fortsette å utvikle og bedre tilretteleggingen av kultur- og idrettsaktiviteter for funksjonshemmede i samarbeid med deres organisasjoner og kommunene
å videreutvikle Granlien og Øitangen aktivitetssentra
å støtte fortsatt drift av Teater Ibsen, Fylkesgalleriet, Telemark Kunstnersenter, Telemarkkonserter og frie teatergrupper
å sikre og verne fylkets kulturminner og arbeide for videre utbygging av museums- tjenesten
å støtte kulturfestivaler
å få et mer flerkulturelt fokus på kulturpolitikken.
Helse og forebyggende arbeid
Det vil for SV i neste periode være viktig å satse på det forebyggende arbeidsfeltet, både innenfor folkehelse, ulykkesforebygging, rus, vold og familievern. SV vil arbeide for at forebyggende arbeid sikres tilfredsstillende rammevilkår. Dette vil på sikt spare samfunnet for store utgifter.
Satsing på forebyggende arbeid krever samarbeid på alle nivå i organisasjonen. Det er samtidig viktig å styrke samarbeidet med brukerne/frivillige organisasjoner. Det forebyggende arbeidet må ikke bli kampanjepreget, men etableres som et systematisk, planfestet og langsiktig arbeid.
Målet med forebyggingen er å skape trygge lokalsamfunn for alle
generasjoner. Utover det økonomiske aspektet og en mer effektiv ressursutnyttelse, vil man gjennom forebyggende arbeid legge forholdene til rette for bedret livskvalitet for det enkelte menneske. På den måten skaper man også leve- og utviklingsdyktige lokalsamfunn som vil ha konkurransefortrinn i forhold til bosetting og næringsutvikling.
Telemark SV mener at tannhelsetjenesten er en viktig del av det forebyggende arbeid, og vil jobbe for å gjøre dette tydelig. Tannhelse er ikke bare et spørsmål om tenner, men har nøye sammenheng med enkeltmenneskets totale helsetilstand. Det må derfor sikres bevilgninger, slik at alle grupper i samfunnet er garantert behandling etter behov og i henhold til lovverket.
Selv om vi ikke lenger har ansvar og styring i forhold til sykehustilbudet, vil vi fortsatt ha fokus på sykehusene i vår region.
SV vil i neste periode arbeide for:
å etablere "Trygge Lokalsamfunn", dvs. systematisk ulykkesforebyggende arbeid i kommunene etter bl.a. modell a Årdal kommune. (Forebygging av ulykker i hjem, skole og fritid.)
for et tettere samarbeid med kommunene for å gi et tilfredsstillende tilbud av helsetjeneste på videregående skoler
å få etablert et forpliktende nettverkssamarbeid mellom offentlige virksomheter frivillige organisasjoner, brukere, næringsliv, for et systematisk og forpliktende
samarbeid om forebyggende arbeid.
å sikre at tannhelse blir en del av det forebyggende arbeidet
å sikre tannbehandling av de svake gruppene, og påse at lovverket blir fulgt
Miljø og samferdsel
Telemark SV er opptatt av å sikre at miljøhensyn ivaretas i alle deler av fylkeskommunens virksomheter. På noen områder er likevel miljøhensynet mer fremtredende enn ellers. I arbeidet med offentlig planlegging og arealdisponering gjelder dette: Skape gode nærmiljøer, tilretteleggelse av boligområder, gang- og sykkelveier, grøntområder, tilgang på mest mulig uberørt natur.
Stortinget har vedtatt Lokal Agenda for det 21. århundre (LA 21). Innholdet i agendaen er: Bærekraftig utvikling, føre-var-prinsippet og biologisk mangfold. Det er tenkt gjennomført med folkelig medvirkning, samarbeid på tvers av sektorene, i et framtidsperspektiv på 50 - 100 år. SV vil gå aktivt inn i arbeidet og være pådriver for at begrepet LA 21 får et konkret innhold og får konkrete konsekvenser for de politiske valg som gjøres. Fylkesplanarbeidet foregår i et samarbeid mellom fylkeskommunen, kommunene i fylket og fylkesmannen, men med fylkeskommunen i en ledende rolle. På denne måten får fylkeskommunen en nøkkelrolle i å utvikle LA21 til et virksomt instrument for en bærekraftig utvikling i lokalsamfunna i fylket.
Telemark ligger som fylke på bunn både når det gjelder kvalitet på veg og innbyggernes bruk av kollektivtrafikk.Den dårlige veikvaliteten gjør at busselskapene påføres merkostnader i form av økt vedlikehold. Dette fører til svekkelse av kollektivtrafikken.
På samferdselssektoren har fylkeskommunen to hovedansvarsområder:Kollektivtrafikktilbudet og fylkesveiene. På begge områdene er det store utfordringer i Telemark. Kollektivtrafikkandelen i Telemark er blant de laveste i landet. Det er med andre ord et stort potensial for å øke kollektivtrafikkandelen - spesielt i Grenland der forurensingen fra bilismen nå er i ferd med å bli mer alvorlig enn industriforurensingen.
Telemark SV vil sikre skoleveier og i tillegg arbeide videre med å få på plass gang- og sykkelveger på trafikkfarlige strekninger i hele fylket.
Nye undersøkelser fra TØI (Transportøkonomisk institutt ) viser at investeringer i gang- og sykkelstier er noen av de mest samfunnsnyttige investeringer som kan gjøres innenfor transportsektoren.
SV vil i neste periode arbeide for:
å beholde ordningen med ungdomskorttilbud som gjelder all kollektivtransport for ungdommer i hele Telemark.
ungdomskort må bli rimeligere for elever i videregående skole
å samordne og styrke buss- og banetilbudet i Grenland i tråd med Areal- og transportplan for Grenland.
å styrke busstilbudet i distriktene.
å utbedre vegnettet i Øvre Telemark
å sikre fergetilbudet i Kragerøskjærgården.
å arbeide for fortsatt gode skoleskysstilbud både for grunnskole og videregående skole.
å etablere et timetogtilbud på Bratsbergbanen mellom Notodden og Porsgrunn og på lengre sikt arbeide for en bybane internt i Grenland.
å ivareta og styrke togtilbudet over Sørlandsbanen.
å være pådriver i arbeidet for å få realisert Eidangertunnelen.
å videreføre planene for Høghastighetsbanen
Utbyggingen av Grenland Havn vil være viktig for næringslivet i Grenland. I arbeidet med tilførselen til og fra havna er det viktig at transport med bane prioriteres høyt for å oppnå størst mulig miljøgevinst. Det er naturlig at denne transporten føres over Bratsbergbanen.
SV vil fortsatt holde på den prioriteringa fylket har samla seg om på riksveiene E134 og RV36.
Næring
Næringspolitisk står Telemark overfor store utfordringer. I Grenlandsområdet er store og viktige industriarbeidsplasser er blitt lagt ned. I andre deler av fylket har eierne i sitt strev etter maksimal profitt har vedtatt å flytte lønnsomme arbeidsplasser både ut av området og ut av landet. Resultatet er økende arbeidsløshet, som kan føre til sosiale problemer og større forskjeller mellom fattig og rik.
Næringslivets rammevilkår blir i hovedsak bestemt av internasjonale regler og nasjonal politikk. Fylket kan likevel bidra ved å legge forholdene til rette ved hjelp av et aktivt planarbeid og ved å øve påtrykk overfor staten i spørsmål av næringspolitisk karakter og i spørsmål om lokalisering av statlige arbeidsplasser..
Deler av fylket er preget av avfolking. For å vitalisere disse delene av fylket er det nødvendig å arbeide for å opprettholde eksisterende arbeidsplasser og stimulere til ny virksomhet. Vi ønsker levende bygder i Telemark med et produktivt landbruk. Ressursene må nyttes der de er, og matforsyningsevnen tas vare på. Levende bygder og kulturlandskap er en av forutsetningene for et reiseliv i utvikling. Det er naturlig at man i arbeidet med å opprettholde og videreutvikle arbeidsplassene innenfor primærnæringene, landbruk og fiske, søker tettere kontakt med det nyetablerte Mattilsynet.
Telemark forbindes i hovedsak med storindustri, natur og kultur. Etter SVs mening vil satsing og fokus på områdene teknologi, kultur, turisme og kombinasjoner av disse ville måtte stå sentralt i etableringen av nye bedrifter og foretak i hele fylket. Telemark SV er åpen for å diskutere mulige negative konsekvenser av odelsloven og måten boplikten fungerer på i dag.
Storindustrien i Telemark vil også i fremtiden ha behov for kompetent arbeidskraft og råstoff for å kunne henge med i konkurransen. SV er av den mening at gass er en nasjonal ressurs som bør nyttes til næringsutvikling i Telemark. Telemark SV mener gassen først og fremst bør brukes som råstoff i industrien, ikke til energi. Gass er ikke fornybar, men en fossil energikilde, og derfor aldri et miljøvennlig energialternativ. Vi ser positivt på det alternative energimiljøet som man har fått i Grenland, og vil aktivt bidra til å videreutvikle dette som et satsingsområde innen Grenlandsindustrien. Telemark SV vil ikke støtte ilandføring av gass til bruk for energiproduksjon i gasskraftverk.
SV vil:
- ha ilandført gass til Grenland for å kunne bruke denne som råstoff til industrien
- hindre bygging av gasskraftverk i Telemark
stimulere til bærekraftig landbruk og en levende landbrukskultur
utvikle og holde ved like hovedproduksjonene innenfor jordbruk, skogbruk og tilknyttede næringer gjennom lokal foredling og verdiskaping.
- støtte etablering av arbeidsplasser innenfor tradisjonelt kunsthåndverk og håndverksindustri
- stimulere til gårdsturisme og annen virksomhet rettet mot turister
- jobbe for stimuleringstiltak for god byggeskikk
- jobbe for en samordnet markedsføring av Telemark som turistfylke
satse på stimulering av lokal kultur
- stimulere til flere arbeidsplasser for unge med høy utdanning
- ha i gang prosjekter for forskning på hydrogen som energikilde
jobbe mot svart arbeid, kontraktørvirksomhet og utflagging av bedrifter.
- jobbe for at industrimiljøer som jobber med alternative energiformer etableres i Grenlandsområdet
Kvinnepolitikk og likestilling
Telemark SVs mål er at kvinner og menn skal ha rett og mulighet til å leve som likestilte og likeverdige innbyggere i Telemark. Den viktigste utfordringen framover blir å styrke kommuneøkonomien og velferdstilbudet for Telemarks befolkning. Nøkkelen til en likere fordeling av lønnet og ulønnet arbeid mellom kvinner og menn ligger i hva som tilbys av velferdsgoder, og hvilke lønns- og arbeidsforhold som tilbys.
Telemark SV vil arbeide mot det stadig økende presset for å privatisere, nedskjære og konkurranseutsette offentlig sektor, blant annet fordi dette vil bety et tilbakeskritt for kvinners muligheter i samfunnet. Telemark SV ser det også som sin oppgave å ha fokus på kvinners og barns situasjon på asylmottakene. Videre vil Telemark SV markere sin solidaritet med kvinner i andre land gjennom ulike støttetiltak.
Telemark SV vil:
jobbe for at kjønnsforskjeller synliggjøres og diskriminering motarbeides.
jobbe for et velferdstilbud og et arbeidsliv som fremmer likestilling mellom kvinner og menn.
jobbe for et arbeidsliv hvor kvinner ikke diskrimineres lønnsmessig eller ved ansettelser og opprykk
jobbe mot liberaliseringer i arbeidstidsreglene og misbruk av deltidstillinger
støtte kvinnepolitiske prosjekt i andre land
arbeide for å motivere innvandrerkvinner til å ta imot språkopplæring og utdanning
arbeide for gjensidig kunnskap om kvinners levevilkår
