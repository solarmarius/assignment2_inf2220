
RØD VALGALLIANSE
FYLKESTINGVALGET I TELEMARK 2003
STEM RØD VALGALLIANSE - VI TRENGS I DISSE TIDER !!!!!
Mange stiller seg spørsmålet: Hvordan kan det ha seg slik at kvaliteten på de offentlige tjenestene svekkes i et land som flyter over av penger? Sentrale politikere snakker om styrking av skole, eldreomsorg, satsing på samferdsel, kultur og miljøvern. Mange avslører dette som et falskt spill, fordi virkeligheten viser at tilbudene til hjelpetrengende reduseres, satsing på skole er en gedigen bløff, offentlige bygg og kulturminner forfaller. Etter at sykehusene blei fjerna fra direkte politisk kontroll, står de nye foretakene overfor store nedskjæringer fordi "stykkpristenkingen" er i ferd med å gjøre lønnsomhet til et viktigere mål enn å gi et likeverdig helsetilbud . Bør ikke de politiske kreftene som står bak alle disse avdemokratiseringene og privatiseringtiltakene snart bli avslørt og feid av banen ?
VELFERDSSTATEN RIVES NED MED VILJE
Rød Valgallianse mener det foregår et bevisst spill for å bygge ned de offentlige velferdstjenestene. Det er ikke tilfeldig at det åpnes for mer privatisering av utdanning, helse og samferdsel, samtidig som kvaliteten på disse vitale samfunnsoppgavene svekkes. Vi mener høyrekreftene foretar en planlagt nedbygging for å svekke tilliten til at kommuner, fylker og folkevalgte forsamlinger er i stand til å yte og utvikle gode tjenester. Med sitt ja til EU og andre internasjonale sammenslutninger til fremme av frikapitalisme, deltar også Arbeiderpartiet aktivt i arbeidet for å rive ned sin egen konstruksjon- velferdsstaten. Kapitalkreftene står nå så sterkt at de kan dikterer et sjikt av politikere og samfunnstopper til å åpne flere og flere samfunnsoppgaver for kapital og profitt. Det nye el-kraftmarkedet er en bitter forsmak på hva som vil skje når høyrekreftenes slagord om "valgfrihet" blir rådende politikk og innbyggerne blir degradert til "konsumenter, forbrukere og aktører" i markedet.
HØYREKREFTENE VIL SKRU TIDA TILBAKE
Rød Valgallianse vil være et parti som står sammen med de som kjemper for et solidarisk samfunn. Vi ønsker å stå sammen i kampen mot å gjøre utdanning, omsorg, kultur og samferdsel til profittbaserte handelsvarer. Høyrekreftene ivrer for en slik reversering av samfunnet, der lommebok og plassering i samfunnspyramiden blir avgjørende for plassen i køen til de beste tilbudene. For oss har samfunnutviklinga i dag verken noe med frihet eller valgmuligheter å gjøre, men en retur tilbake til et mer markant og primitivt klassesamfunn.
TIDENE VIL SKIFTE - MEN ENDRINGER KREVER POLITISK KAMP
Rød Valgallianse vil bruke vår stemme til å oppfordre til motstand mot den økonomiske tvangstrøya som statsmakta påfører kommuner og fylker. Lokaldemokratiet er i ferd med å forvitre med dagens politiske kurs. Vi vil arbeide for et sosialistisk samfunn der avgjørelser fattes av folkevalgte nærmest mulig der folk bor og virker. Vi vil føre en konstruktiv og kritisk politikk og utfordre makta. Vi ønsker å slåss denne kampen sammen med alle de kreftene som vil forsvare og styrke et likeverdig og solidarisk tjenestetilbud i offentlig regi.
For mer informasjon om Rød Valgallianse kan våre øverste listekandidater og fylkesledelse kontaktes. Prinsipp- og arbeidsprogram og annen informasjon om RV finnes på internett:
RV Norge: www.rv.no  RV Telemark : www.telemarkrv.org 
TELEMARK RØD VALGALLIANSE STILLER MED FØLGENDE 3 PÅ LISTETOPPEN:
1. Kari Torsteinson, Notodden
Hun har vært RVs representant på fylkestinget i 4 år. Hun jobber innen tjenesten for funksjonshemmede i Notodden. Kari har et bredt interessefelt som spenner fra kulturvern, internasjonal solidaritet, litteratur og arbeidstakerrettigheter. Hun er særlig opptatt av at RV må stå fram som en forsvarer av retten til et likeverdig og rettferdig offentlig velferdstilbud for alle.
2. Ana Isabel Lopez Taylor, Bamble
Ana kommer fra Uruguay og med sin bakgrunn fra politisk arbeid under militærdiktaturet er hun opptatt av menneskerettigheter og toleranse. Hun ønsker å bidra til et kulturelt mangfold og vil fremme forslag om at det opprettes et innvandrerråd i Telemark.
Hun mener det er en skam å se hvordan utdanninga for ungdom forringes og ønsker å sette søkelyset på at det må skaffes nok lærlingeplasser i offentlig og privat sektor.
3. Olav Drevland, Kragerø
Olav har et mangeårig politisk engasjement og vært aktiv i organisasjonslivet i Kragerø. Han har vært aktiv innen lærerorganisasjonen, i Nei til EU og som redaktør av menighetsbladet. Han har vært leder i Kragerø RV i flere år. Enten det er flykningepolitikk eller kommuneøkonomi innehar Olav kunnskaper som gjør han til en dyktig debattant med gjennomslagskraft.
