
25.10.02
Kristin Halvorsen, SV
VEDR. TESTING AV KLASEBOMBER PÅ HJERKINN
SV viser til oppslag i Nationen 25.oktober om at klasebomber er testet ut på Hjerkinn, og forsvarsministerens informasjon til Stortinget i dag om at dette vil være gjenstand for en grundig undersøkelse.
SV vil ber om at det i en redegjørelse for Stortinget blir gitt svar på følgende:
Var det både norske og belgiske fly som slapp klasebomber 7.oktober, slik det er opplyst i Nationen 25.oktober?
Hvilke type klasebomber ble brukt i testen som Nationen omtaler 25.oktober?
Er det gitt informasjon til lokale myndigheter i forbindelse med feilbombingen som førte til at udetonerte eksplosiver ble liggende i terrenget, og er det tatt forhåndsregler i forhold til ferdsel i området?
Ble det brukt klasebomber under øvelsen Strong Resolve i mars? Øvelsen inkluderte skarpskytingstrening i Hjerkinn skytefelt?
Er det brukt klasebomber under andre øvelser etter 14.juni 2001 på andre skytefelt, eller er det planlagt øvelser hvor dette kan skje?
Er det brukt bakkebaserte våpentyper som er omfattet av den samme problematikken, dvs. at udetonerte eksplosiver blir liggende i terrenget, i skyteøvelser på norske skytefelt?
Har Norge klargjort over for NATO-allierte at det ikke skal brukes klasebomber under øvelser i Norge, evt. vil det nå bli informert om dette i de land som er aktuelle for bruk av øvingsfelt i Norge?
Kjenner Forsvarsministeren til hvorfor Belgia ikke har fått adgang til å gjennomføre testing av klasebomber i andre land, slik det opplyses i Nationen?
Hjerkinn skytefelt skal snart avvikles. Har det i denne forbindelse vært vurdert å ta særlige hensyn i forbindelse med avvikling av skyteøvelser for å sikre at det ikke blir liggende eksplosiver i bakken når feltet er avviklet?
Hva vil forsvarsministeren gjøre for å forsikre seg om at alle ledd i Forsvaret blir informert om viktige og relevante vedtak i Stortinget, slik at forsvarssjefen og forsvarsministeren blir konsultert i vesentlige forsvarspolitiske spørsmål, og for å sikre at Forsvaret retter seg etter vedtak Stortinget fatter?
SV viser at denne saken har flere sider. En side er Norges troverdighet og gjennomslagsevne i forhold til å kunne bidra til et internasjonalt forbud mot klasebomber slik Stortinget har vedtatt. En annen side er befolkningens generelle tillit til det norske Forsvaret i en tid hvor Norge er i krig i Afghanistan. I en slik situasjon er det svært alvorlig dersom det kan reises grunnleggende tvil om den politiske styringen og kontrollen med Forsvaret.
