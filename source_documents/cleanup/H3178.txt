
Mandag 21. juni
EN NYSKAPENDE SKOLE
Vi må ta vare på det beste i dagens skole, og vil utvikle den videre med vekt på et større mangfold, entreprenørskap og satsing på ungdomsskoletrinnet. Det innholdet som allerede ligger i de skolereformene som er vedtatt, må iverksettes. Derfor er det nå tid for utvikling i klasserommet, ikke reformer fra sentralt hold. Nøkkelen til videreutvikling er et godt samarbeid mellom den aktive eleven og den profesjonelle pedagogen, uttaler sentralstyret i Kristelig Folkeparti.
Større mangfold i skole-Norge innebærer at sentraldirigering må vike plass for økt grad av lokale tilpasninger. Skolene skal være likeverdige, men ikke like. Det lokale handlingsrom må derfor i større grad tas i bruk i skolen.
Kristelig Folkeparti ønsker en skole som tar dagens utfordringer på alvor og forbereder elevene for morgendagens samfunn. Løsningen da er ikke kadaverdisiplin, men en nyskapende skole som oppmuntrer elevene til å ta i bruk hele seg, og som gjennom bevisstgjøring av verdier og holdninger blir selvstendige samtidig som de har evne til samarbeid.
Ved hjelp av entreprenørskap vil elevene se ulike fag i sammenheng i praksis, blant annet gjennom elevbedrift. Entreprenørskap kan også prege skolen som tenkemåte og prinsipp slik at elevene læres opp til å se etter muligheter og å bruke dem.
Dersom skolen skal bli nyskapende, må den bruke arbeidsformer som lar eleven være aktiv og læreren være profesjonell pedagog. De som på ulike nivå styrer virksomheten i skolen, må legge vekt på hva som skal gjøres, ikke hvordan det skal gjøres. Det kan elev og lærer best finne ut i fellesskap. Kristelig Folkepartis sentralstyre mener skolen videre framover må endres ved hjelp av en vedvarende prosess der de gode løsningene prøves ut før endringer vedtas sentralt.
