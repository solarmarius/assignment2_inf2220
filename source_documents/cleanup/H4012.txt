
15.5.2001
Pressemelding fra
Johan J. Jakobsen om innstillingen til Europameldingen:
- EUS DEMOKRATISKE UNDERSKUDD ØKER
- EU PÅ VEG MOT EN FØDERAL UNION
Johan J. Jakobsen,
- Regjeringen underslår at det demokratiske underskuddet i EU øker,og undervurderer det faktum at utviklingen i EU nå tydelig går i retning av en mer føderal union, d.v.s. en europeisk statsdannelse.
Det sier de tre sentrumspartiene, KrF, Sp og Venstre i innstillingen til Europameldingen. På grunn av meldingens mange skjevheter og mangler, kan ikke sentrumspartiene stille seg bak Regjeringens framstilling av EU. Det vises bl.a. til vedtakene på Nice-møtet, som svekker de mindre lands innflytelse og medlemslandenes nasjonale handlefrihet, og til innføringen av den økonomiske og monetære union (ØMU) med en felles pengeenhet - euro - .
- Folkets nei forplikter og skal respekteres.
Sentrumspartiene og SV sier i innstillingen at folkeavstemningen i 1994 avklarte Norges forhold til Den europeiske union: - Folkets nei forplikter og skal respekteres. Disse partiene vil utvikle det europeiske samarbeidet på folkerettslig grunnlag, som et gjensidig forpliktende samarbeid mellom selvstendige nasjoner.
Av hensyn til miljø, helse og sikkerhet understrekes det også hvor viktig det er å opprettholde strenge krav til matkvalitet og handel med mat og levende dyr. KrF, Sp, SV og Venstre markerer også et klart nei til patent på liv.
EØS.
Sentrum og SV går inn for en nasjonal, selvstendig og aktiv vurdering av det regelverk som følger av EØS-avtalen.
Senterpartiet og SV har egne merknader til EØS-avtalen hvor det bl.a. heter at de fordeler EØS-avtalen innebærer for norsk næringsliv, ikke står i forhold til avtalens demokratiske underskudd og den politiske pris Norge må betale for EØS-avtalen.
Sentrumsregjeringen varslet at ekstern ekspertise skulle trekkes inn i evalueringen av EØS-avtalen. Det har ikke skjedd. En rapport fra Makt- og demokratiutredningen slår imidlertid fast at Norges handlefrihet på de områder som omfattes av EØS-avtalen ikke er vesentlig større enn den ville ha vært ved et medlemskap i EU. Også Høyre hevder at det er en svakhet ved meldingen at den ikke inneholder en analyse av de demokratiske svakhetene ved EØS-avtalen.
REGJERINGEN VIL HA HANDLEFRIHET TIL Å SØKE OM MEDLEMSKAP.
- I Europameldingen sier Regjeringen at Norge til enhver tid må ha handlefrihet til å vurdere om EØS-avtalen er et tjenlig redskap for å ivareta grunnleggende norske interesser. Ettersom utenriksminister Thorbjørn Jagland
flere ganger har sagt at det ikke kan utelukkes en norsk søknad om EU-medlemskap i neste stortingsperiode, er det ikke tvil om at det er handlefrihet til å kunne søke om medlemskap meldingen omtaler. Det betyr i klartekst at EU-saken også må bli en viktig sak i høstens valgkamp, sier Senterpartiets medlem av utenrikskomitéen, Johan J. Jakobsen.
