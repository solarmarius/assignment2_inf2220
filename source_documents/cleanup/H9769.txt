
29.11.2005
KrF
Baklengs inn i framtida!
Kristeleg Folkeparti er skuffa over at Regjeringa og regjeringspartia kuttar i forsking, og med det også i næringsretta forsking. Det vil redusere verdiskapinga. Samanlikna med Samarbeidsregjeringa sitt forslag til budsjett går Stoltenbergregjeringa baklengs inn i framtida.
KrF ønskjer å satse på utvikling og forsking. Forskingsfondet ville med Samarbeids-regjeringa sitt forslag utgjere 75 mrd. kroner i 2006. Det er ein stor auke frå dei 10 mrd. kronene det utgjorde i 2001. Det er viktig å stimulere til nyskaping og vekst.
Vi ønskjer å auke løyvene til næringsretta forsking, innovasjon og forenkling med om lag 650 mill. kroner. Dette hadde styrka støtten til viktige område innan næringspolitikken som etablerarar, oppfinnarar og små og mellomstore bedrifter med vekstpotensial, satsinga på reiseliv, Innovasjon Norge sitt apparat i utlandet, kompetanse- og nettverksaktiviteter, kommersialisering av forsking og næringsklynger, ungt entreprenørskap, forskings- og utviklingskontrakter og maritim utvikling. Den næringsretta forskinga er innretta for å styrke sektorar der Norge har kompetanse og utviklingspotensial.
KrF er positive til at det er oppretta nye landsdekkande såkornfond, som har som føremål å betre vilkåra for kommersialisering av forskingsresultat - uansett kor i landet det blir utvikla.
Samarbeidsregjeringa ønskte å gjera kvardagen enklare for verksemdene.
· Forenklingsarbeidet blei intensivert under Samarbeidsregjeringa, og dette må halde fram. Altinn er nå operativt. Skjemaveldet for næringslivet er redusert med om lag 10 % sidan 2001. Forskriftsdugnad har hatt fokus på å sikre eit enklare og betre forskriftverk. 400 forskrifter er blitt fjerna. Samarbeidsregjeringa sitt fokus på forenkling blei òg konkretisert gjennom målsettingar om å redusere skjemaveldet for bedriftene med 25 % innan 2012 gjennom innovasjonsløftet.
· Vi fjerna den byråkratiske Ervervslova i 2002. Av om lag 2 100 planar om oppkjøp som næringslivet var pålagt å innrapportere til Nærings- og handelsdepartementet, så departementet kun grunn til å se nærare på 13 saker, der ingen av oppkjøpa blei stoppa.
· Åpningstidslova er oppheva, slik at butikkeigarane sjølve kan avgjere, innanfor krav om miljø og tryggleik, når dei vil ha ope på kvardagar.
· Det er sett i gang forenklingsarbeid i plan- og byggesaker med tidsfrister, elektronisk byggsøk og elektronisk plansakshandsaming.
· Vidare er det ei forenkling når ny lov om matvareproduksjon erstatter 13 andre lover.
