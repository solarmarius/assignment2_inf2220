
Dato: 28.10.05
Parlamentarisk leder Siv Jensen, FrP
- Regjeringen er unnfallende i Krekar-saken
- Det er svært skuffende at heller ikke den nye regjeringen tør å vise handlekraft og får sendt Mullah Krekar ut av landet umiddelbart, sier Siv Jensen, parlamentarisk leder i Fremskrittspartiet.
I dag har den nye regjeringen for første gang uttalt seg om Krekar-saken. Arbeids- og sosialminister Bjarne Håkon Hanssen sa på en pressekonferanse i ettermiddag at utvisningsvedtaket mot Krekar står fast, men at man foreløpig ikke vil sende ut Krekar av hensyn til hans sikkerhet.
- Krekar burde vært sendt ut for lengst. At han fremdeles kan gå fritt omkring i Oslos gater, er en hån mot rettsstaten og mot den norske befolkning. Krekar er jo karakterisert som en trussel mot rikets sikkerhet, sier Jensen.
Hun minner også om at Krekar ikke risikerer dødsstraff i Irak:
- Det har vært gitt garantier fra Iraks justisminister for at Krekar ikke risikerer dødsstraff ved tilbakesendelse. Derfor ser jeg overhodet ingen grunn til at Krekar ikke overlates til irakiske myndigheter. Norge har intet ansvar for denne mannen, konstaterer Jensen.
Hun viser til at Fremskrittspartiet ved flere anledninger har krevd at Mulla Krekar skulle vært sendt ut av Norge.
- Stoltenberg-regjeringen bør bruke muligheten de har til å få ham ut med første fly. At de nå, i likhet med Erna Solberg i den forrige regjeringen, ikke vil iverksette utvisningsvedtaket, er skuffende og et tegn på unnfallenhet, avslutter Jensen.
