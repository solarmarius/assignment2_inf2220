
Onsdag 14. juni 1995
Samferdselspolitisk talskvinne May-Helen Molvær Grimstad (KrF):
HØYERE FARTSGRENSER HINDRER IKKE RÅKJØRING
-Det er ingen automatikk i at høyere fartsgrenser gir større respekt for de farts-grensene som faktisk finnes. Råkjøring vil fremdeles være et problem på veiene våre, og dersom fartsgrensene blir høyere, er jeg redd råkjøringen blir grovere. Det sier Kristelig Folkepartis samferdselspolitiske talskvinne May-Helen Molvær Grimstad i en kommentar til Veidirektoratets forslag om å flytte fartsgrensen fra 90 til 120 på de beste motorveiene.
-Jeg synes en forskyvning av fartsgrensen på 30 kilometer i timen er veldig høyt. Selv på de aller beste veiene våre synes jeg det er uforsvarlig å tillate kjøring i 120 km/t. Desverre er det altfor mange bilister som leser slike skilt som om de angir minimumsfarten, og ikke maksimumsfarten. Mange tror at det er tilnærmet risikofritt å plusse 20 kilometer ekstra på det som er angitt på skiltet, i hvertfall dersom man kjører på en motorvei, sier May-Helen Molvær Grimstad.
Molvær Grimstad sier hun er enig i at fartsgrensen kunne være noe høyere enn idag på de aller beste motorveiene, og at hun mener 100 km/t virker fornuftig på noen av disse.
-Går vi utover den grensen, er jeg for min del redd for at det vil gå på sikkerheten løs. Det er ikke bare ens eget liv og ens egen helse man risikerer i trafikken, men også andres. Antallet trafikkdrepte og trafikkskadde hvert eneste år her i landet tyder ikke på at farten jevnt over er for lav på norske veier, sier May-Helen Molvær Grimstad til slutt (KrF-Press/NPE).
