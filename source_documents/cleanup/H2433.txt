
Mandag 7. mars 1994
Kristendemokratene i Norden:
FAMILIEN - SAMFUNNETS BESTE SOLIDARITETSSKOLE
Familier som fungerer er samfunnets beste solidaritetsskole. Derfor må stat og kommune på ulike måter verne familiene, slik at de kan bli så stabile som mulig. Det er avgjørende for et samfunn at familiene fungerer.
Det sier Kristendemokratene i Norden i en uttalelse som er sendt ut i forbindelse med at de kristendeomkratiske partiene i Norge, Sverige, Danmark, Finland og Færøyene var samlet til møte i Stockholm søndag, i forkant av Nordisk Råd. Kristelig Folkeparti i Norge var representert med en delegasjon på ti medlemmer, med partileder Kjell Magne Bondevik i spissen.
-Som kristendemokrater utfordrer vi andre partier til å erkjenne familiens fundamentale betydning for vårt velferdssamfunn. I den ideologiske strid om familien som nå foregår, blir det med ulikt utgangspunkt satt spørsmålstegn ved familiens og hjemmets rolle og verdi, heter det i uttalelsen.
-Kristendemokratene ønsker at Familieåret 1994 må føre til at debatten ikke bare tar for seg mannens og kvinnens rettigheter, men at det først og fremst er barnets rettigheter som blir satt i sentrum. Det er i det lille fellesskapets nærhet vi vokser, utvikles og modnes som personer, heter det i uttalelsen.
Uttalelsen understreker også at ekteskapet er den beste rammen for barnas liv og oppvekst, og ekteskapet må derfor prioriteres både i undervisning og lovvedtak. For at familiene selv skal kunne bestemme hva slags omsorgsform de vil ha for sine barn, må foreldrene få en form for kontantstøtte i barnas første leveårene, heter det i uttalelsen fra de nordiske kristendemokratiske partiene.
