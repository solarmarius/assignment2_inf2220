
Onsdag 20. januar 1993
KrF-leder Kjell Magne Bondevik:
HVEM BETALER FOR VEKSTFILOSOFIEN?
-Det er tvingende nødvendig med en kritisk gjennomgang av den vekstfilosofi og det overforbruk som har fått lov til å prege vår tid. Vi må erkjenne at den har spilt fallitt, samtidig som vi vet at det ikke først og fremst er vår del av verden som må betale kostnadene ved denne fallitten. Det sier lederen i Kristelig Folkeparti, Kjell Magne Bondevik.
-En uhemmet tro på at man kan vokse seg ut av problemene, gjør noe med det enkelte menneske, og dermed også med samfunnet. Vi får rett og slett et kaldere samfunn. Vekstfilosofiens dogmer om at problemene vil jevne seg ut ved hjelp av vekst i det private forbruk og kutt i fellesforbruket har til overmål vist sin tilkortkommethet. Den rendyrkede statskapitalisme og den rendyrkede privatkapitalisme er bare to utgaver av den samme miséren. Vi må frigjøre oss fra den tradisjonelle veksttenkingen, og søke mot en samfunnsutvikling der målet er livskvalitet uten stadig økt materielt forbruk. Denne problemstillingen vil hele den "rike" verden komme til å stå overfor.
Det realistiske i dagens situasjon er å innstille seg på at veksten vil flate ut, og at alle må være forberedt på strammere økonomi i framtiden. En sysselsettingspolitikk i et langsiktig perspektiv må ha denne realiteten som utgangspunkt. Men vi har idag ikke klare svar på hvordan en skal greie å kombinere flere arbeidsplasser med en utflating av veksten.
Stortinget vedtok før jul et budsjett for inneværende år med et rekordstort underskudd på 50 milliarder. Men til tross for dette underskuddet, har vi ikke klart å løse miljøproblemene, og vi har heller ikke klart å løse de sosiale og økonomiske problemene, verken i vårt eget land eller globalt. Vi må redusere det overforbruket vi nå har.
KrF ønsker å føre en politikk for et varmere samfunn, både på det lokale, regionale, nasjonale og globale plan. Et varmere samfunn er et samfunn der vi kan fordele, slik at de svake blant oss blir tatt vare på. Det er fremdeles vårt mål. Men veien mot det målet går ikke gjennom stadig økt forbruk, om vi kaller det "vekst" aldri så mye. Vi må søke nye veier.
