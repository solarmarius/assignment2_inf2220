
Stortinget, 10. november 2005
Dag Terje Andersen (Ap), Leder av Stortingets Kommunal- og Forvaltningskomitè
- Et rød-grønt løft for kommune-Norge
- Statsbudsjettet fra regjeringa Stoltenberg som ble lagt fram i dag, torsdag, viser en betydelig økning i de frie inntektene til kommunene i forhold til Bondevik-regjeringens forslag. Dette er et vendepunkt for kommunenes mulighet til å gi sine innbyggere gode velferdstjeneste, sier kommunalkomiteens leder Dag Terje Andersen.
Regjeringa Stoltenberg legger opp til en vekst i de frie inntektene på 5,7 milliarder i forhold til revidert nasjonalbudsjett 2005. Dette er hele 3,8 milliarder mer enn hva Bondevik- regjeringa la fram i sitt forslag til statsbudsjett. Med dette følger regjeringa opp løftene om å gi kommunal sektor et nødvendig løft, gjennom å øke de frie inntektene til kommunene betydelig.
I tillegg blir det lagt inn om lag 100 millioner for full prisjustering av barnehagetilskuddet. Det er også lagt inn om lag 100 millioner for å gjeninnføre integreringstilskuddet i tre år ved familiegjenforening.
Dette betyr at regjeringa samlet sett har styrket kommuneøkonomien med 4 milliarder.
- Kommunal sektor bærer preg av at den har hatt tøffe økonomiske vilkår under den forrige regjering. Hadde Bondevik-regjeringen fått sitt statsbudsjett vedtatt, så ville det ha ført til ytterligere kutt i velferdstilbudet til kommunene. Det nye forslaget til budsjett for kommunene gjør en vanskelig kommunal budsjettbehandling noe enklere. Stoltenberg-regjeringen gir signaler om en ny kurs, der helse, omsorg, skole og barnehager prioriteres framfor mer skattelette til de rikeste, uttaler Dag Terje Andersen.
