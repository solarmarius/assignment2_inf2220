
Fredag 15. desember 1995
KrF-leder Valgerd Svarstad Haugland om regjeringens abortmelding:
REGJERINGEN TAR IKKE TEKNOLOGIEN PÅ ALVOR
- KrF VIL SLOSS FOR RESERVASJONSRETTEN
-Det er lite nytt i regjeringens melding til Stortinget om erfaringene med abortloven. Hovedinntrykket er at regjeringen ikke tar teknologien på alvor. Meldingen legger opp til en uthuling av helsepersonellets reservasjonsrett. Kristelig Folkeparti vil sloss for at den fortsatt kan sikres. Det sier Kristelig Folkepartis leder Valgerd Svarstad Haugland i en kommentar til den abortmeldingen som regjeringen la fram fredag.
-Kristelig Folkeparti er enig med regjeringen at det viktigste er å få aborttallene ned, og å forebygge uønskede svangerskap. Derfor vil vi styrke informasjons- og rådgivnings-arbeidet, og støtte forslag som vil kunne bety en innstramming i forhold til dagens lov eller praksis. Vi har et like stort engasjement som regjeringen på det å forebygge uønskede graviditeter, men vi vil også vektlegge andre sider ved dette enn de rent tekniske hjelpemidlene, sier Valgerd Svarstad Haugland.
-Når det i meldingen foreslås et prøveprosjekt med gratis utdeling av p-piller til tenåringsjenter, reagerer jeg sterkt på. Jeg mener det er det uansvarlig å dele ut p-piller reseptfritt, og uten tanke på smittefaren for veneriske sykdommer. En slik ordning vil også forsterke presset på jentene som de som må ta ansvaret for prevensjonen. Det mest uansvarlige er likevel knyttet til at regjeringen tydeligvis godtar som en naturlig og normal ting at 15-16-åringer har sex. Jeg etterlyser en vilje til verdibasert veiledning i forhold til seksualitet fra regjeringens side, sier hun.
KrF-lederen synes også meldingen er påfallende negativ til rådgivning i forbindelse med en abortbegjæring.
-Det understrekes veldig sterkt at rådgivningen ikke må være slik at den kan oppfattes som "direkte eller indirekte press". En slik formulering kan lett fortolkes dithen at det å peke på at det finnes andre løsninger enn abort, er slikt press. Men jeg kan ikke se at meldingen er like opptatt av å forebygge "direkte eller indirekte press" til å få foretatt abort, sier Svarstad Haugland.
Hun er også betenkt over at regjeringen ikke vil gi noen reservasjonsrett når det gjelder å arbeide med vev fra aborterte fostre. -Det betyr at regjeringen ikke godtar at det finnes andre syn på dette spørsmålet, og at det bare er én type holdning som skal være profesjonelt gangbar i helsevesenet. Kampen om reservasjonsretten vil være en test på samvittighetsfrihetens kår i norsk helsevesen, noe jeg håper flertallet i Stortinget vil innse og ta konsekvensen av, sier Valgerd Svarstad Haugland til slutt (KrF-Press/NPE).
