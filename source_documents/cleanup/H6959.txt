
02.04.03
Eli Sollied Øveraas, Sp
Økt innenlands verdiskaping fra gass
Da Stortinget nylig behandla gassmeldinga valgte Senterpartiet å slutte seg til forliket mellom regjeringspartiene og SV om statlig medvirkning til infrastruktur for transport av gass. Dette var en viktig oppfølging av landsmøtevedtaket på Røros om å øke den nasjonale verdiskapinga fra naturgass. Norge vil være en stor gassprodusent de neste 100 år. Vi må sørge for at gassen bidrar til sysselsetting og verdiskaping på land, og ikke bare til eksportinntekter.
Senterpartiet hadde ønska at Stortinget skulle komme med en klarere viljeserklæring om statlig medvirkning til bygging av transportterminaler og rør for naturgass. Samtidig er det behov for mer utredningsarbeid, og vi håper at de første konkrete planene for statlig medvirkning til infrastruktur kan foreligge i løpet av et år.
Senterpartiet mener det må øremerkes midler over statsbudsjettet til bygging av nye LNG gassferjer over en tiårs periode. Det viser seg dette er en svært effektiv måte for å redusere norske NOx-utslipp. Merkostnadene med å bygge gassferjer bør kompenseres med tilskudd, det vil ikke være tilstrekkelig bare å gi garantier, slik flertallet foreslår. Bygging av gassferjer kan som en tilleggseffekt gi viktige oppdrag til norsk verftsindustri.
Senterpartiet mener at Staten må bidra med midler til utviklingsarbeid for å øke anvendelsesområdet for gass og for å utvikle teknologi til CO2-håndtering. Det må også settes inn statlige midler til gjennomføring av store infrastrukturprosjekter, slik som legging av rør og etablering av transportanlegg for LNG og CNG. Flere områder i landet bør få tilgang til gass. Her kan staten gå inn som medeier i anleggene. Senterpartiet har imidlertid satt et klart krav om at staten ikke skal bidra til å subsidiere transport av gass til forurensende gasskraftverk.
