
Dato: 7. mars 2001
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
FREMSKRITT I ELDREOMSORGEN!
Stortinget vedtok i går, enstemmig, i forbindelse med et forslag fra Fremskrittspartiets stortingsgruppe å sette igang forsøk med forebyggende oppsøkende eldreomsorg i et representativt utvalg kommuner i Norge. Forslaget innebærer at hjemmesykepleien skal oppsøke eldre personer i deres hjem, dersom de ønsker det, for å danne seg et inntrykk av om eventuelle praktiske hjelpetiltak eller forebyggende tiltak kan settes i verk for å unngå skader og sykdomstilfeller.
- Jeg er svært fornøyd med at vi nå kan få prøvet ut slike tiltak i en del kommuner med forskjellig struktur for å se om slike forebyggende tiltak kan bidra til at eldre kan få bli i sitt eget hjem lenger og kan unngå sykdom og skader, sier Harald T. Nesvik som representerer Fremskrittspartiet i Stortingets sosialkomité.
- Nyere forskning har vist at forebyggende hjemmebesøk av fagpersonell kan hjelpe hjemmeboende eldre med å bevare livskvalitet og helse og at liggedøgn i sykehus og sykehjem reduseres. Eksempler fra Danmark underbygger dette og i danske kommuner plikter man nå å tilby forebyggende hjemmebesøk til alle innbyggere som er fylt 75 år, minst to ganger i året. Også i Norge er det gjort gode erfaringer med å gi slike tilbud, sier Nesvik.
- Slik oppsøkende virksomhet kan bidra til å forebygge sykdom og funksjonstap ved at det avdekkes ukjent høyt blodtrykk, underforbruk av hjelpemiddel, feilbruk av medikamenter og underforbruk av hjemmetjenester. Det personlige møtet mellom fagperson og kunde kan føre til at informasjonen blir tilpasset den enkeltes behov og tilstand ved at det gis anledning til å stille spørsmål som ellers ikke alltid er så lette å få svar på hvis man må henvende seg til et offentlig kontor, sier Nesvik, som håper at dette tiltaket, i tillegg til å være en forbedring for den enkelte bruker, vil kunne bidra til å redusere det offentliges utgifter til sykehus- og sykehjemsinnleggelser.
