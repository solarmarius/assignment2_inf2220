
5. august 2003
Kristelig Folkeparti
Kristelig Folkepartis verdiprogram
Kristelig Folkeparti er familie- og omsorgspartiet. Kommunene skaper og har ansvaret for mye av familie- og omsorgspolitikken. Der vet de best hva som er behovet nettopp i deres kommune. KrF har tillit til det lokale selvstyret, og vil gi kommunene bedre økonomi og større handlefrihet.
Vår visjon er å bygge et varmere samfunn med kristne verdier.
1. Kamp for menneskeverdet
Alle mennesker har like stor verdi, uansett. Vi har bruk for alle, og vi sier nei til sorteringssamfunnet. Menneskeverdet gjelder alle, fra unnfangelse til en naturlig død.
2. Gi familiene valgfrihet
Familiene trenger tid sammen. KrF vil gi foreldre frihet til å velge den omsorgsformen som passer best. Derfor vil vi videreføre og øke kontantstøtten, tilby flere og billigere barnehageplasser, øke pappapermisjonen og gjøre rettighetene til fødselspermisjonspenger mer fleksible.
3. Samliv og foreldreskap forplikter
Et forpliktende samliv gir den beste og mest stabile rammen rundt barnas oppvekst. Vi vil gi både ektepar og samboere tilbud om gratis samlivskurs når de får sitt første barn. Familievernet og foreldreveiledning skal styrkes. De voksnes frihet må ikke gå foran barnas trygghet.
4. Den gode skole
Skolen skal være et godt sted å lære - og et godt sted å være. Skolen må bygge på verdier, åpenhet og kvalitet. Skolen og foreldrene har plikt til å motarbeide mobbing. Gjennom verdiprosjekter, lokalt handlingsrom og praktiske grep ønsker vi å skape en skole der alle kan lykkes med noe.
5. Rusfritt oppvekstmiljø
Økt alkoholkonsum og bruk av motedop blant ungdom, er et stort problem. Vi vil ha bedre alderskontroll på salg, gjøre det lettere å miste bevillingen ved lovbrudd, og kjempe mot den kyniske profileringen av rusbrus mot yngre målgrupper. Rusfrie tilbud, som idrett, kirke og frivillige organisasjoner, må sikres gode rammevilkår.
6. Omsorg for rusmisbrukerne
Det er viktig at rusmisbrukere og deres pårørende blir møtt med verdighet, respekt og omsorg. Vi vil satse på enkle og nære helsetilbud for de som ikke klarer å benytte ordinære helsetjenester. Hovedmålet er å gi behandlingstilbud som gir mulighet til å komme ut av avhengigheten.
7. Arbeidsledigheten må ned
Arbeidslivet må kunne omfatte alle. Det handler også om menneskeverd og trygghet for familiene. Arbeidsledige må tilbake i jobb, blant annet gjennom å styrke Aetat, jobbklubbene og ulike arbeidsmarkedstiltak. For næringslivet er lavere rente og kronekurs viktig for å sikre og skape arbeidsplasser.
8. Psykiatrien må styrkes
KrF vil fortsette å styrke psykiatrien. Tidlig behandling øker sjansen for å bli frisk. Psykiatritjenestene i kommunene må prioriteres og organiseres slik at den enkelte får den hjelp man trenger. De som ikke kan bli friske må også sikres et menneskeverdig og trygt liv.
9. Verdig alderdom
Felles for alle eldre er at de fortjener en verdig alderdom. KrF vil sikre gode og tilpassede tjenester for eldre. De som ønsker å bo hjemme skal få denne muligheten, så lenge de klarer det. Omsorgslønn må gi flere pensjonspoeng enn i dag. Den skal være en rett til familiene som selv vil gi pleie og omsorg.
10. Omsorg ved livets slutt
Hvordan vi behandler medmennesker ved livets slutt viser vårt syn på menneskeverdet. Vi vil fortsette utbyggingen av hospiceplasser, hvor den døende blir gitt varme og omsorg sammen med sine pårørende.
