
31.01.03
Venstre
Venstre dissenterer om EUs patentdirektiv
Regjeringen har i dag foreslått at EUs patentdirektiv skal gjøres til norsk lov. Venstres statsråder tok dissens under regjeringens behandling av saken. - Venstre vil stemme i mot regjeringens proposisjon når saken kommer opp til behandling i Stortinget, sier Trine Skei Grande, parlamentarisk leder i Venstre.
Direktivet gjør det bl.a. mulig å få patent på oppfinnelser som gjelder planter eller dyr. Oppfinnelser som gjelder gener, celler og mikroorganismer patenteres allerede i dag. Store deler av direktivet er derfor i samsvar med norsk patentpraksis.
Venstre har hele tiden vært bekymret for de etiske konsekvensene mot den omfattende adgangen til patentering av levende materiale. - Patent på liv handler ikke bare om teknikk eller økonomi, men om grunnleggende etiske spørsmål om hvordan vi skal behandle naturen og mennesket, sier Skei Grande. Venstre har også vært opptatt av hensynet til biologisk mangfold og hensynet til utviklingslandene og deres utnyttelse av egne genressurser.
Venstre er imidlertid fornøyd med at regjeringen står samlet bak en rekke tiltak som vil avbøte mulige ulemper ved direktivet. - Disse tiltakene gjør oss trygge på at patentdirektivet ikke får så dramatiske konsekvenser som det kunne ha fått, fortsetter Skei Grande. Som avslutningsvis utrykker at hun er glad for Europaparlamentets skepsis til saken, særlig patentering av gener fra mennesker.
Tiltak for å avbøte mulige ulemper
I stortingsproposisjonen varsler regjeringen en rekke tiltak for å ivareta hensynet til bl.a. etikk, utviklingsland og miljø.
Regjeringen vil utnytte spillerommet i patentdirektivet slik at direktivet praktiseres restriktivt. Dette vil motvirke at det blir for enkelt å få patent, og at patentbeskyttelsen strekkes for langt. Norge vil også ta til orde for en restriktiv linje i internasjonale fora.
Patentsøkeren skal oppgi hvor de genetiske råvarene til oppfinnelsen er hentet fra. Brudd på opplysningsplikten skal være straffbart, men søknaden avslås ikke.
Bønder skal ha rett til å bruke avlsdyr til egne landbruksformål, uten å gi patenthaverne vederlag.
Det skal bli enklere å gripe inn mot misbruk av patenter, f.eks. hvis prisen presses urimelig høyt.
Det skal bli enklere å oppheve patenter som viser seg å kollidere med grunnleggende etiske prinsipper, f.eks. visse patenter som gjelder biologisk materiale fra mennesker.
Det opprettes en etisk nemnd som Patentstyret kan rådføre seg med. Dette vil gi et bedre grunnlag for å vurdere om oppfinnelsen strider mot grunnleggende etiske prinsipper, slik at patent skal avslås.
Regjeringen ønsker norsk deltakelse i fagutvalg i EU som gir bl.a. etiske råd i tilknytning til patentdirektivet.
Norge vil støtte et forslag fra Europaparlamentet om å endre direktivet, slik at gener fra mennesker unntas fra patentering.
Norge skal arbeide aktivt for å ivareta u-landenes interesser. Norge skal bl.a. delta aktivt i arbeidet med å utvikle ordninger som kan sikre en mer rettferdig fordeling internasjonalt. Dette gjelder både utnyttelsen av egne genressurser og beskyttelse av tradisjonell kunnskap.
Tiltak som skal som skal ivareta biodiversitetskonvensjonens målsettinger om bl.a. rådighet over egne genressurser og rettferdig fordeling av utbyttet fra utnyttelsen av genressurser, utredes også av et offentlig utvalg (Biomangfoldlovutvalget).
For Venstre er det viktig å få understreket følgende:
Venstre har sammen med KrF tatt dissens i regjeringen i denne saken. Dette gjør vi for å vise motstand mot patentdirektivet. Vårt standpunkt har vært klart hele tiden, og bekreftet allerede da Sem-erklæringen ble lagt fram.
I Stortinget har det lenge vært flertall for patentdirektivet. Dette flertallet var klart allerede før samarbeidsregjeringen tiltrådte.
