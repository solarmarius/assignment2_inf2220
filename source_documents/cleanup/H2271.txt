
Onsdag 20. oktober 1993
Parlamentarisk leder Kjell Magne Bondevik (KrF):
SOLIDARITETSBEGREPET MÅ FÅ ET REELT INNHOLD
Det er først og fremst de som har det vanskeligst som har bruk for solidaritet. Arbeiderpartiet prøvde både i valgkampen og ved framleggelsen av statsbudsjettet å gi sin politikken overskriften "solidaritet". Men partiet må gi sitt solidaritetsbegrep et reelt innhold. I mange saker fører Arbeiderpartiet en politikk som er det motsatte av solidaritet. Det sa Kristelig Folkepartis parlamentariske leder Kjell Magne Bondevik i trontaledebatten onsdag.
Bondevik nevnte den fattige verden, våre etterkommere og flyktningene som eksempler på grupper som trenger at det blir vist solidaritet. Han undret seg derfor over at regjeringen for annet år på rad går inn for reell nedtrapping av norsk bistand til utviklingslandene, for en nedtrapping av innsatsen i ressurs- og miljøpolitikken, og en innstramming av en allerede restriktiv flyktningepolitikk.
Bondevik oppfordret regjeringen til å gå inn i en dialog med kirken med sikte på å finne en løsning i den fastlåste kirkeasyl-situasjonen, og fremmet et forslag om at visumplikten for bosniere blir opphevet.
