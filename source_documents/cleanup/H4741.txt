
12. november 2000
Landsmøtet
7. Bedre forbruker-rettigheter
Vedtak fra Arbeiderpartiets landsmøte 12. november 2000
Barn, unge og voksne utsettes for et stadig sterkere kommersielt press. Reklame eller markedsføring i en eller annen form dukker opp i så å si alle hverdagslivet sammenhenger, i mediene, i det offentlige rom - ja til og med på skolen. Arbeiderpartiet mener at det er på tide å sette en grense for reklame og kommersiell påvirkning. Slankepress er noe mange føler seg utsatt for, også i reklamen. Vi vil at all reklame for slankeprodukter skal forbys.
Arbeiderpartiet vil opprette et forbrukerfond finansiert av en reklameavgift. Dette vil være et viktig skritt i retning av å skape et bedret forbrukervern. En viktig side ved dette vil være å gi informasjon om hvordan varen er produsert. I Danmark har det nylig blitt opprettet en egen forbrukerinformation som har som hovedoppgave å gi denne type informasjon, særlig gjennom merkeordningen Den røde prikk. Gjennom denne merkingen ledes forbrukerne til en database som gir opplysninger om hvorvidt det brukes barnearbeid i produksjonen, arbeidernes vilkår i bedriften og de miljømessige sidene ved produksjonen. Det gis også opplysninger om hva varen inneholder av eventuelle helseskadelige tilsetningsstoffer eller materialer.
Ved sine daglige valg av produkter har forbrukerne stor makt, og det er viktig at denne makten bruker til å vri produksjonen av varer og tjenester i en miljøvennlig og etisk retning. Derfor mener vi at en merkeordning som denne snarest må etableres i Norge, og at denne bør legges til et eget organ under Forbrukerrådet.
Ungdom er i dag en kjøpesterk gruppe. Arbeiderpartiet mener også at ungdom bør være en særskilt målgruppe når det gjelder å gi informasjon om rettigheter på forbrukerområdet. En ser ofte at de produktene som selges til ungdom, som for eksempel moteklær, er av dårlig kvalitet. Mange kvier seg for å reklamere på varer de har kjøpt. Med en bedre informasjon om hva en har rett til å klage på vil også ungdom bli en sterk forbrukergruppe. Det bør dessuten settes klarere grenser for når, hvor og i hvor stor grad en kan utsettes for reklame. I dag finnes det for få begrensninger for dette.
