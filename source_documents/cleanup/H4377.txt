
tirsdag 11. januar 2000 13:37:12
Venstre-oppfordring til NSB:
Bruk offentlighetsloven!
- NSB bør praktisere åpenhet i henhold til offentlighetsloven selv om loven ikke gjelder for selskapet. Det vil styrke tilliten, sier Venstres parlamentariske leder Gunnar Kvassheim.
Han viser til at det etter den tragiske togulykken på Rørosbanen er nektet innsyn i dokumenter vedrørende NSB og sikkerheten, under henvisning til at konsernet er fristilt i forhold til offentlig forvaltning og dermed ikke omfattes av offentlighetsloven.
- Det er en uheldig sidevirkning av omorganisering av statlige etater til egne bedrifter at offentlighetsloven ikke lenger gjelder for disse virksomhetene. Men det er ingenting som hindrer dem i å opptre i henhold til lovens intensjoner og bokstav, mener Kvassheim.
- Offentlighetsloven gir de nødvendige unntak for interne saker der personopplysninger og forretningsmessige forhold krever det. Utover dette bør NSB praktisere full åpenhet, som serviceorientert og kunderettet virksomhet, mener Gunnar Kvassheim.
- I den aktuelle saken er det helt nødvendig at media og publikum føler seg sikre på at alle relevante opplysninger er tilgjengelige. Åpenhet vil også være en viktig ressurs for NSB i arbeidet med å styrke og videreutvikle publikums tillit, sier Kvassheim.
