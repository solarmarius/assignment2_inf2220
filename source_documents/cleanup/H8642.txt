
6.10.2004
Unge Venstre om statsbudsjettet
Tror på billige busspriser
Unge Venstre tror på billigere busspriser etter at regjeringen har vedtok å øke kollektivsatsingen med 225 millioner kroner i neste års statsbudsjett. Regjeringen foreslår å bruke i alt ca. 9,4 milliarder kroner til kollektivtransporttiltak i 2005.
- Svært mange mennesker, kanskje spesielt ungdom, må ta bussen uansett pris og kvalitet. Derfor gleder Unge Venstre seg over at regjeringen bruker rekordmye på å styrke kollektivtilbudet i de store byene, sier Unge Venstre-leder Lars-Henrik Michelsen.
Belønningspotten bli økt med 40 millioner til 115 millioner kroner til neste år, og disse pengene skal premiere de flinkeste kollektivkommunene. - Vi trenger mer belønningspenger som kan lokke lokalpolitikere til å satse enda mer kollektivt. Gulrot er bedre enn pisk. Å senke prisene vil definitivt få flere til å ta bussen til jobb og skole, sier Michelsen.
- Vi er også godt fornøyd med at Sem-erklæringens mål om en økning for kollektivtransporten på mellom 1,5 og 2 mrd kr er oppnådd, sier Michelsen. Unge Venstre-lederen peker på at budsjettforslaget for kollektivtransporten for 2005 er rundt 1,7 milliarder kroner høyere enn bevilgningene i Regjeringen Stoltenbergs siste statsbudsjett i 2001. - Dette hadde ikke vært mulig uten Venstre i regjering, avslutter Michelsen.
