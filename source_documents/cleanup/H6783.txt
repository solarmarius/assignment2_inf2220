
14.02.03
Arbeiderpartiet
Vil ha strengere lov mot barnepornografi
Arbeiderpartiets kvinnebevegelse mener forslaget fra Regjeringens om endringer i straffeloven for å ramme barnepornografi, er for svakt. Ap-kvinnene ønsker i likhet med Redd Barna at framstilling av seksuelle overgrep mot barn skal reguleres i en egen lovtekst. Dette vil gi et klart signal om at denne formen for kriminalitet blir tatt på alvor.
Kvinnepolitisk styre sier i en uttalelse at samfunnet og rettsvesenet må bli tydeligere i sine reaksjoner på at misbruk av barnepornografi også er overgrep mot barn. Gjennom å etterspørre materialet bidrar brukerne til å opprettholde en industri basert på stadig nye seksuelle overgrep mot barn.
Arbeiderpartiets kvinnebevegelse ser på bilder av barnepornografisk karakter som dokumentasjon på overgrep mot barn. For å tilføre "markedet" stadig nytt billedmateriale, begås stadig nye overgrep, ofte på bestilling fra nettverk med forgreninger i mange land.
- Vi mener derfor at Regjeringen har gått for kort i sitt høringsnotat når det gjelder Endring av straffeloven § 204 - definisjonen av barnepornografi, uttaler kvinnepolitisk styre.
Uttalelsen i sin helhet følger:
Uttalelse om barnepornografi - vedtatt på KVPS 13.02.03
Bruken av internett har økt dramatisk. I 1992 var antall brukere omtrent 300.000 mens vi i 2001 var oppe i 200 millioner. I dag er det over to milliarder sider på internett, og over halvparten av innholdet er av pornografisk karakter. Som en del av dette meldes det om en økende mengde av barnepornografisk materiale. Arbeiderpartiets kvinnebevegelse ser på bilder av barnepornografisk karakter som dokumentasjon på overgrep mot barn. For å tilføre "markedet" stadig nytt billedmateriale, begås stadig nye overgrep, ofte på bestilling fra nettverk med forgreninger i mange land. Kvinnepolitisk styre i Arbeiderpartiet anerkjenner det viktige arbeidet Redd Barna gjør for å sikre barn fra overgrep.
Det er også en økende tendens til at bilder, tegninger og tekst fremstiller barn som seksuelle objekter, selv om ikke bildene viser faktiske overgrep. Vi mener at denne type fremstillinger også er en fundamental krenkelse av barns rett til å bli beskyttet mot seksuell utnytting. .
Arbeiderpartiets kvinnebevegelse mener at samfunnet og rettsvesenet må bli tydeligere i sine reaksjoner på at misbruk av barnepornografi også er overgrep mot barn. Gjennom å etterspørre materialet bidrar brukerne til å opprettholde en industri basert på stadig nye seksuelle overgrep mot barn. Bevisstheten om at billedmaterialet fortsetter å versere på internett selv mange år etter et gjennomført overgrep er en ytterligere belastning for barnet. Vi mener derfor at Regjeringen har gått for kort i sitt høringsnotat når det gjelder Endring av straffeloven § 204 - definisjonen av barnepornografi .
Arbeiderpartiets kvinnebevegelse ønsker i likhet med Redd Barna at fremstilling av seksuelle overgrep mot barn skal reguleres i en egen lovtekst. Dette vil gi et klart signal om at denne formen for kriminalitet blir tatt på alvor.
Vi mener at barn er barn, uavhengig av kjønnsmodenhet. Vi er sterkt kritiske til at en med barn definerer personer som ikke er kjønnsmodne, eller som er under 18 år etter det som fremgår av bildet eller omstendighetene ellers. Målet må være en absolutt beskyttelse av alle barn.
Vi mener at lovgivningen må være strengere når det gjelder å fremstille barn som seksualobjekter.
Straffebudet må ramme alle former for bevisst befatning med barnepornografi. Dette betyr at vi også ønsker å ramme besittelse av barnepornografi til eget bruk. Det må i samråd med internettbransjen diskuteres hvordan en kan ramme besittelse og distribusjon av barnepornografi, uten å ramme de som ubevisst kommer i befatning med ulovlig materiale.
Vi ønsker en klarere definisjon på hva som skal være straffeskjerpende. Vi mener særlig at lav alder, distribusjon og mangfoldiggjøring gjennom internett og økonomisk vinning skal være straffeskjerpende.
Det må bli strengere straffer. I dag er dette et området med svært milde dommer når en ser på hvilken belastning publisering av slikt materiale har for fornærmede. Barnepornografisk materiale er en dokumentasjon på seksuelle overgrep mot barn. Norge burde minst ligge på linje med det nye lovforslaget til EU på ette området.
