
13. juli 2001
Fra Einar Steensnæs (KrF), leder i utenrikskomiteen:
-Flott at bistand blir valgkampsak
- Gro Harlem Brundtland sa på Utøya i dag at bistandspolitikk ser ut til å bli en viktig valgkampsak. Det hilser jeg velkommen. Det er bra at fokuset nå også kan rettes mot verdens fattige og forfulgte. Det er lenge siden sist. KrF vil gjerne være med på å løfte fram et slikt perspektiv i valgkampen.
Det sier utenrikskomiteens leder Einar Steensnæs (KrF) i en kommentar.
- Kristelig Folkeparti har alltid hatt solidaritet og hjelp til verdens fattige land som en viktig profilsak i valgkampen. Men vi må innrømme at det har vært svært vanskelig å komme til orde og få gjennomslag for slike spørsmål i konkurranse med andre valgkampsaker. Det har alltid vært enklere å appellere til folks lommebok, sier Steensnæs.
- Handel og investeringer er viktig for å bedre økonomien i u-landene. Men de fattigste landene vil fortsatt være avhengig av bistand for å kunne dekke grunnleggende behov som mat og medisiner, sier Steensnæs.
