
24.03.03
SV
Helhetlig gassforlik
SV er svært fornøyd med utfallet av behandlingen og mener gassforliket betyr en helhetlig energipolitikk. Arbeiderpartiet har presset på subsidier i milliardklassen til store gassrør, som vil fortrenge og blokkere for fornybar energi, som bioenergi og vindkraft.
- APs miljøfiendtlige og usolidariske gasskjør er ikke bare dårlig energipolitikk, det er også dårlig næringspolitikk, sier Ingvild Vaggen Malvik. Vi kan ikke etablere statsselskap med milliarder i egenkapital uten å vite hva det skal drive med. Heldigvis står regjeringen fast på klimapolitikken og motstanden mot gasskraft, og dette gir rom for en omlegging til en miljøvennlig energipolitikk, legger hun til.
Industrien har registrert at SV og Regjeringas forlik innebærer å få fakta på bordet. Alternative løsninger for hvordan gass kan føres frem til aktuelle innenlandske brukere og brukes miljøvennlig, uten å ødelegge klimapolitikken, skal utredes. Et bredt nasjonalt hydrogenutvalg skal utvikle hydrogen som energibærer. Begge deler vil bidra til økt verdiskapning og skape arbeidsplasser.
- Vi skal utrede hva frakt av gass på skip eller i rør betyr for industrien, miljøet og helheten i det norske energisystemet, sier Ingvild Vaggen Malvik, jeg håper også at de store industri- og energiselskapene legger merke til helheten i energipolitikken i dette forliket. Et pliktig marked for vindkraft og annen fornybar energi vil gi svært mange lønnsomme prosjekter å investere i, og generere tusenvis av arbeidsplasser.
