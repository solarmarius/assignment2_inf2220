
Mandag 22. juni 1998
KrF-nestleder Einar Steensnæs:
KrF SATSER FRISKT PÅ KOMMUNEVALGET
Målet for KrF ved valget i 1999 er å gjenta suksessen fra stortingsvalget i 1997. Det vil i så fall gi oss 1850 kommunestyrerepresentanter og 145 fylkestingsrepresentanter. Det vil gi en framgang på henholdsvis 750 og 60, slik kommunestyrene og fylkestingene er satt sammen i dag. Nå arbeider vi aktivt for å klare å stille liste i flest mulig av de 72 kommunene vi ikke hadde liste i ved valget i 1995. Det sa stortingsrepresentant Einar Steensnæs på en pressekonferanse i Oslo mandag formiddag. Steensnæs er nestleder i Kristelig Folkeparti, og leder for partiets strategiutvalg.
Helt siden valget sist høst, har Kristelig Folkeparti arbeidet kontinuerlig med å bygge opp en slagkraftig partiorganisasjon som kunne ivareta de utfordringene en dobling av velgergrunnlaget representerer. Sentralt i dette arbeidet har medlemsverving stått. Fra 1. januar til 16. juni i år har 1765 personer meldt seg inn i KrF. Vi regner med fortsatt tilgang av nye medlemmer, og fra landspartiet har vi nylig skrevet til samtlige KrF-medlemmer og utfordret dem til å verve nye medlemmer, sa Einar Steensnæs.
- I tillegg til medlemsverving, arbeider vi aktivt med tanke på å etablere KrF-lag i kommuner som ikke har hatt dette tidligere. Noen lag er etablert allerede. Det gjelder Eidskog i Hedmark og Dovre i Oppland. Dessuten arbeides det med planer om nye lag en rekke steder: Løten i Hedmark, Lom og Øystre Slidre i Oppland, Torsken, Gratangen, Bjarkøy og Karlsøy i Troms og Røros i Sør-Trøndelag. Andre lag vil komme etter.
Nestlederen la til at i arbeidet med å bygge opp en slagkraftig organisasjon, har man fra sentralt hold overført forholdsvis store midler ut i organisasjonen. Halvannen million kroner er overført til fylkeslagene.
- Det neste store målet for KrF nå, er kommune- og fylkestingsvalget i 1999. Sentralt i strategien her, står de fire regionskonferansene som arrangeres i løpet av kommende høst. Den viktigste målgruppen for disse konferansene er nye KrF-ere og mulige listekandidater. Partiet sentralt bruker 300.000 kroner til disse konferansene, blant annet til et romslig reisestipend for nye KrF-ere som vil delta på konferansene. Tidligere i år kunne vi presentere et studieopplegg om verdimobilisering inn mot et nytt årtusen. Dette har fenget i partiorganisasjonen, og studieringer over hele landet arbeider med dette opplegget.
Einar Steensnæs understreket at arbeidet med å markere Kristelig Folkeparti som et åpent parti med bred appell vil fortsette: - Vår sentrale rolle i norsk politikk gir oss stor oppmerksomhet. Den vil vi nytte til å invitere velgere og andre interesserte til å komme i kontakt både med partiledelse, statsråder, stortingsrepresentanter og andre politiske medarbeidere. I begynnelsen av juni laget vi 100 stands rundt om i landet, der vi inviterte folk til å gi innspill og meldinger direkte til partier og regjeringen. Vi skal forbedre og utbygge hjemmesidene på Internett. Gjennom en rekke arrangementer rundt om i landet i tiden framover, skal folk få anledning til personlig å treffe en rekke av våre mest profilerte politikere, sa Einar Steensnæs på pressekonferansen mandag formiddag.
