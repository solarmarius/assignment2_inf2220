
Uttalelse fra Senterpartiets ordførerkonferanse 15. april 2002
REGJERINGEN VELGER STATSBYRÅKRATIET FRAMFOR FOLKESTYRE
Regjeringen Bondeviks nye stortingsmelding om oppgavefordeling mellom kommune, fylke og stat mangler sammenheng mellom målene om økt lokalt selvstyre og de omleggingene som foreslås. Regjeringens påstand i stortingsmeldingen om at fylkeskommunen skal være en sterk regional utviklingsaktør fylles ikke opp, og meldingen legger opp til å beholde skallet men tar bort innholdet.
Det er positivt at kommunene får overført nye praktiske oppgaver og myndighet innen miljø og landbruk. De må sikres tilstrekkelige ressurser til å kunne utføre disse oppgavene slik at de ikke går på bekostning av skole, helse, eldreomsorg og kultur.
Regjeringens uttalte mål om større handlefrihet og selvstendighet for fylker og kommuner følges ikke opp. Regjeringen har valgt å satse på og videreutvikle det regionale statlige byråkratstyret under ledelse av fylkesmannen isteden for å satse på myndige og sterke folkevalgte fylkekommuner. Fylkesmannen vil da fungere som en sterk overkommune uten demokratisk styring. De velger å styrke statens makt istedenfor lokaldemokratiet.
Senterpartiet prioriterer motsatt og vil styrke demokratiet. .
Regjeringen legger opp til at fylkeskommunens rolle som regional utviklingsaktør avgrenses til å tilrettelegge for næringsutvikling. Det er en reduksjon av fylkeskommunens politiske handlingsrom og makt. Senterpartiet mener det er behov for fylkeskommunen som en sterk helhetlig regional utviklingsaktør med ansvar og myndighet for områder som samferdsel, utdanning, nærings- og kompetanseutvikling, landbruk, miljø og arealplanlegging, kultur og folkehelse. Også for å lykkes som en sterk og god næringsutvikler, slik regjeringen foreslår, må fylkeskommunen ha ansvaret på disse områdene.
