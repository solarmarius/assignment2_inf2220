
Laurdag 14. februar 1998
KrF-leiar Valgerd Svarstad Haugland:
JAGLAND SITT RÅKJØYR FREMJAR KONTANTSTØTTA
-Det råkjøyret som Torbjørn Jagland og resten av leiinga i Arbeidarpartiet no driv mot kontantstøtta, er god marknadsføring for ordninga. Argumentasjonen og utspela verkar panikkarta og peikar i så mange retningar at det meir enn noko anna syner at Arbeidarpartiet har ei dårleg sak. Det sa leiaren i Kristeleg Folkeparti, barne- og familieminister Valgerd Svarstad Haugland, på årsmøtet i Sogn og Fjordane Kristeleg Folkeparti laurdag.
-Eg trur det litt for seint har gått opp for Arbeidarpartiet at dei ikkje har tatt tidsklemma småbornsforeldre opplever, på alvor. Dei kan sjølvsagt ikkje samarbeida med Regjeringa, men må finna sine eigne løysingar. Løysingar som ikkje er utgangspunkt for diskusjon, men absolutte krav, sa Valgerd Svarstad Haugland i talen sin til årsmøtet.
-Heldigvis er det nokre som enno er i stand til å ha to tankar i hovudet samtidig, også på den såkalla "venstresida". Hallvard Bakke skreiv i Dagsavisen Arbeiderbladet for nokre dagar sidan: "Det er tross alt bare en begrenset periode kvinner har barn mellom ett og tre år. Tror virkelig noen at muligheten til å få utbetalt kontantstøtte disse få årene vil avgjøre om kvinner vil velge kjøkkenbenken hele resten av livet framfor en yrkeskarriere?" Eller som tidlegare stortingsrepresentant for SV Ottar Brox skreiv i Dagbladet dagen etter: "Hovedsaken med kontantstøtten er at den omfordeler de verdiene som skapes i vårt land, ikke mye, men for én gangs skyld til fordel for dem som sitter nederst ved bordet."
Svarstad Haugland sa det er ein imponerande kreativitet kritikarane av kontantstøtta viser, men at innhaldet i kritikken ikkje alltid er like imponerande, og at påstanden til den eine "eksperten" vert slått i hel av konklusjonen til den neste "forskaren" som uttalar seg.
-Den eine dagen kan vi lesa at kontantstøtta vil føra til ei oppblomstring av dagmammaverksemd, og at foreldra vil halda fram å arbeida som før. Så kjem det nye ekspertar på bana og hevdar at kontantstøtta vil føra til auka press i arbeidsmarknaden fordi så mange vil velja å vera heime med borna framfor å arbeida. Vi har også sett det hevda at innføring av kontantstøtta er ei reform som berre dei rike har sjanse til å nytta seg av, og nye klasseskille vil oppstå. Andre forskarar hevdar at det er dei med låge inntekter som vil nytte seg av ordninga fordi dei ikkje "har råd" til ikkje å ta imot kontantstøtta, sa KrF-leiaren.
- Toppen på påstand er at kontantstøtta vil føra til fleire samlivsbrot, sa ho.
Valgerd Svarstad Haugland sa ho synest det er positivt å merka at dette er ei sak som engasjerer, men at ho hadde håpa at engasjementet skulle vera noko meir konstruktivt enn det har vore til no.
