
Torsdag 17. august
KrF sier nei til tvungen narkotest i skolen
- KrF ønsker å satse bredt for å demme opp for et økende narkotikamisbruk. Men tvungne narkotester av samtlige skoleelever er ikke veien å gå. Det sier KrFs nestleder Einar Steensnæs i en kommentar til forslaget fra KrFK-leder Randi Gran Tørrings forslag om å bruke skolens helsekontroller for å teste skoleungdom for narkotika.
-For det første må nok slike tester måtte tas både hyppigere og komme uanmeldt dersom det skulle ha noen effekt. En slik testing ville derfor måtte bli svært omfattende. Misbruket er dessuten mer knyttet fritid og fest, og kontrolltiltakene må heller rettes inn mot de miljøer hvor en vet at nye ungdommer fristes til å prøve narkotika. En omfattende testing i skolemiljøet som foreslått av Gran Tørring vil etter min mening også være en svært uheldig stigmatisering av skolen og skolemiljøet. I skolen bør en først og fremst satse på gode informasjonstiltak og forebyggende tiltak, sier Steensnæs.
-Kampen mot narkotika skal vi føre med alle tilgjengelige midler. Et synlig politi, en oppmerksom skole med miljøarbeidere, og større engasjement fra foreldre og voksne i ungdoms hverdag, er nødvendige tiltak. Det beste tiltak er imidlertid større oppmerksomhet og klare holdninger hos unge selv, sier KrFs nestleder.
