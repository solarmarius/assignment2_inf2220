
mandag 25. juni 2001 10:26:50
Kvassheim om klimameldingen:
Puslete av regjeringen,
forhåndsbløff om gasskraft
Regjeringens klimamelding inneholder noen skritt i riktig retning, men det er altfor puslete i forhold til de utfordringene Norge står overfor. Meldingen bærer preg av at det er valgår, og at regjeringen ikke vil treffe klare valg og synliggjøre kostnadene ved sin lite framtidsretta energipolitikk.
Det sier Venstres nestleder og miljøpolitiske talsmann Gunnar Kvassheim.
- Mens regjeringen i PR-arbeidet før dagens pressekonferanse skapte inntrykk av å ville satse massivt på forurensingsfrie gasskraftverk , slik at de forurensende ble uaktuelle, så nøyer en seg i klimameldingen med å ville støtte utviklingen av et demonstrasjonsanlegg for ren gasskraft. Slike anlegg arbeides det allerede med, og offentlig medvirkning er en selvfølge, sier Kvassheim.
- Det som mangler, er en helhetlig plan for massiv satsing på forurensningsfri gasskraft, slik sentrumsregjeringen foreslo i sin tiltaksplan i mars i fjor.
- Det ser ut til å være regjeringens linje å ville ratifisere Kyoto-protokollen i kjølvannet av Bonn-forhandlingene i juli. Det er bra, men senest for få uker siden stemte Arbeiderpartiet, Høyre og Fremskrittspartiet imot dette i Stortinget.
Det er også positivt at regjeringen ser på elektrifiseringen av installasjonene i Nordsjøen, og de store mulighetene det gir for å begrense CO2-utslipp. Det er et hovedspor i klimaarbeidet som Venstre lenge har vært opptatt av.
Regjeringen sier den skal ta "en god del" av forpliktelsene gjennom nasjonale tiltak. Dette er en defensivt og utilstrekkelig formulering. Det er klart at kvotehandel skal være et supplement til nasjonale tiltak. Det betyr at mer enn 50 prosent skal gjøres nasjonalt. Det er helt i det blå om regjeringen vil følge opp dette, sier Gunnar Kvassheim.
