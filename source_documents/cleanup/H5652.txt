
8.3.2002
Innstilling fra Senterpartiets landbrukspolitisk arbeidsgruppe
Gruppas mandat har vært å konkretisere og avklare sentrale problemstillinger, samt gi forslag til tiltak, innenfor de rammer som følger av partiets program.
Arbeidsgruppa har hatt følgende sammensetning:
Marit Arnstad (leder), Per Olaf Lundteigen, Anne Irene Myhr, Knut M. Olsen, Synnøve Valle og Bjarne Undheim. Politisk rådgiver Ole Morten Geving har vært gruppas sekretær.
Høringsfristen for Senterpartiets fylkeslag er satt til mandag 18. mars.
Arbeidsutvalget, og dernest sentralstyret, vil innstille til vedtak på innkomne forslag.
Innstillingen skal sluttbehandles på Senterpartiets landsstyremøte 6. -7.
april.
Et mangfoldig og livskraftig landbruk
Produksjon av trygg og sikker mat er et gode for samfunnet. Et livskraftig Norge krever et livskraftig jordbruk. Det innebærer et jordbruk hvor det er rom små og større enheter og hvor man oppmuntrer til lokalt mangfold og kreative krefter. Jordbrukets betydning for et levende distrikts-Norge er stor. Det er derfor avgjørende å ivareta en variert bruksstruktur. Mangfoldet må oppmuntres, dreining av virkemidler som fører til større bruk må unngås.
Senterpartiet vil arbeide for et jordbruk med utviklingsmuligheter. Et jordbruk hvor de samlede matressursene i Norge blir forvaltet på en fornuftig måte. Et jordbruk hvor ungdom tør og vil satse. Et jordbruk hvor miljø og kvalitet står sentralt. Et jordbruk hvor bonden får større frihet. Et jordbruk hvor den private eiendomsretten respekteres.
I tiden framover blir det en sentral utfordring å sikre balanse i markedet. Overproduksjon av jordbruksprodukter har vært en medvirkende årsak til lav lønnsomhetsutvikling i jordbruket. Senterpartiet ser ikke grunn til å gjennomføre store og planmessige strukturendringer i næringen. Strukturutviklingen i landbruket har så langt har gitt bøndene dårligere økonomi og mer arbeid, samtidig som de faglige miljøene forringes og båndet til distriktspolitikken svekkes.
Med dette som grunnlag vil Senterpartiet arbeide utfra følgende målsettinger:
Utøverne i jordbruket må gis en inntektsmulighet på linje med andre for utført arbeid.
Jordbruket og myndighetene må sammen sikre balanse i markedet for jordbruksvarer
Norsk jordbruk må stå som en garantist for å tilby forbrukerne trygg og ren mat
Jordbruket skal bidra til å sikre bosetting og matforsyning i hele landet
Jordbruket må gis mulighet til å ta ansvar for forvaltning av kulturlandskapet.
Bonden må få en enklere og mindre byråkratisk hverdag.
Bonden må få mulighet til å utnytte alle naturressurser knyttet til sin eiendom.
Det er ikke er skjebnen som avgjør fremtiden for jordbruket i Norge. Jordbrukets framtid handler om politiske valg. Senterpartiets målsettinger for jordbruket tilsier endringer i forhold til dagens politikk. Gjennom denne handlingsplanen foreslår Senterpartiet en rekke tiltak som raskt kan iverksettes. Nye tiltak vil være nødvendig for å skape en positiv utvikling for norsk jordbruk i årene framover. Sammen med tiltak i jordbrukspolitikken kreves det fra myndighetenes side en konsekvent respekt for den private eiendomsretten og for det å drive jorda.
Senterpartiet vil bruk skatte- og avgiftspolitikken aktivt for å gi bedre lønnsomhet i jordbruket.
1. Jordbruket må gis et utvidet inntektsfradrag med inntil 25% fradrag i alminnelig jordbruksinntekt.
2. Formuesskatt på næringseiendom fjernes.
3. Regelverket for beregning av jordbruksinntekt må endres slik at all inntekt knyttet til utnyttelse av gårdens ressurser regnes inn som jordbruksinntekt.
4. Avskrivningssatsen for jordbruksbygg må økes til 6% og for maskiner til 20%
5. Ordningen med skogavgift må utvides og beløpsgrensene oppheves.
Senterpartiet vil oppfylle inntektsmålet i jordbruket
Ved årets jordbruksoppgjør må det gis rom både for økte priser til produsent og for økte overføringer. Økte overføringer må særlig rettes inn mot kombinasjonsbruk, til nye typer verdiskapning og til bygdeutvikling.
Senterpartiet vil innføre en investeringsordning som bidrar til rekruttering til jordbruket.
1. Det er et behov for å investere i jordbruket. En ny investeringsordning må knyttes til generasjonsskifte i jordbruket. Nye utøvere må få anledning til å vedlikeholde det produksjonsapparatet som gården utgjør. Det må også gis støtte til investeringer for å oppfylle lover og forskrifter knyttet til jordbruksdrift, og til utvikling av alternative drifts- og inntektsmuligheter.
2. Senterpartiets forslag er å anse som et alternativ til en investeringsordning som er knyttet til struktur. SP vil ikke gi støtte til en ordning som kan forsterke stordrift og føre til ny overproduksjon.
Senterpartiet vil åpne for mer fleksibilitet og samarbeid i næringen.
1. Samdrift er en av flere mulige samarbeidsløsninger i jordbruket. Samdrift skal kreve en viss andel av arbeidsinnsats fra den enkelte. Det skal være et tak på 500 000 liter melk i samdriftene. Regelverket for antall bønder i samdriftene og for avstandene mellom bruk bør fjernes.
2. Det bør oppmuntres til samarbeidsordninger for salg av gårdsmat direkte til forbruker, til utnytting av utmarksressurser og til kulturlandskapspleie.
3. Det bør ikke gis anledning til å innføre selskapsformer med begrenset ansvar på jord som faller inn under odelsloven.
4. Senterpartiet går inn for at melkekvoter som går ut av produksjon skal fordeles til aktive brukere og at kvotene således ikke skal være fritt omsettelige. Målet må være å styrke et bruks inntektsgrunnlag med basis i eksisterende produksjonskapasitet.
Senterpartiet vil oppmuntre mangfoldet innen jordbruket.
1. Nisjeproduksjon og gårdsmat skal oppmuntres gjennom mindre byråkrati, enklere regelverk, et enkelt kvalitetsikringssystem og mulighet til fri prisfastsettelse på produktene.
2. Kombinasjonsbruk skal gis større arealtilskudd, samtidig som disse brukene skal prioriteres i forhold til tilskuddssatsene for produksjon.
3. Konsesjonsgrensene må fastholdes både for å motvirke overproduksjon og unødige strukturendringer.
4. Det må settes en øvre grense for hvor store samlede tilskudd som kan tilføres det enkelte bruk.
5. Mobile slakteri og hjemmeslakting må tillates for å bidra til økt verdiskaping i bygdesamfunnet og for å opprettholde grunnlag for lokale mattradisjoner.
6. Skal ønsket om å utnytte utmarksressursene realiseres må verneregler begrenses og rovdyrpolitikken legges om. Grunneiers mulighet til å utnytte jakt og fiskerett som næringsgrunnlag må ikke begrenses av unødvendige regler om hygiene og kontroll.
Senterpartiet vil gjøre hverdagen enklere og friere for bonden
1. Regelverket som knyttes til bondeyrket må gjøres enklere enn i dag uten at dette skal innebære en skjult strukturendring.
2. Det må vises større fleksibilitet i praktiseringen av EØS-regelverk knyttet til jordbruket og næringsmiddelindustrien.
3. Den private eiendomsretten må respekteres fullt ut når det gjelder vernebestemmelser. Det innebærer blant annet at erstatningsreglene for vern av privat jord og skog må endres.
4. Odelsloven må opprettholdes og sikre at ressursene blir forvaltet langsiktig.
5. Boplikten og driveplikt skal opprettholdes som en naturlig forpliktelse som følger med retten til å eie jord.
Senterpartiet vil arbeide for en miljøvennlig matproduksjon
1. Jordbruket skal dekke etterspørselen etter økologiske matvarer i Norge. Dette tilsier at man må øke produksjonen av økologisk melk og kjøtt.
2. Kunnskapsformidlingen om økologisk produksjon må bli bedre samtidig som det må drives mer forsøksvirksomhet på området.
3. Miljøavgifter innen jordbruket skal øremerkes til tiltak som kan gi mer miljøvennlig produksjon av mat.
4. For å sikre dyrehelse bør det innføres forbud mot import av dyr fra land med høyere smitterisiko enn Norge.
