
Stortinget, 22. februar 2001
FREMSKRITTSPARTIETS
STORTINGSGRUPPE
Fremskrittspartiets medlemmer i Stortingets Familie- kultur, og administrasjonskomite.
fra Stortingsrepresentantene Per Sandberg og Per Roar Bredvold
Idrettsmeldingen i mål!
Per Sandberg og Per Roar Bredvold registrerer at debatten i Stortinget i dag omkring idrettens fremtid bar preg av tverrpolitisk enighet.
De to uttrykker likevel noe skuffelse over at flertallet ikke ville være med på å sikre idretten og kulturen (frivillige lag og organisasjoner) økte økonomiske rammer inn i framtiden.
- Vi vil i den forbindelse få vise til Fremskrittspartiets forslag hvor partiet ønsker en todeling, mot i dag en tredeling av spilleoverskuddet fra Norsk Tipping. Med denne todelingen vil Fremskrittspartiet styrke idretten og kulturlivet i Norge.
I tillegg ønsker Fremskrittspartiet at 3 prosent av selskapets overskudd settes på et fond hvor disse midler skal benyttes til arrangering av store internasjonale mesterskap innenlands. Ordningen innføres gradvis over 5 år fra 1. januar 2002.
- Dette vil gi idretten og kulturen en gradvis økning fra 2002, med det resultat at idretten, og frivillige lag og organisasjoner som jobber med kultur vil få ca.400 mill kroner hver i økte rammer år 2006, sier de to.
Sandberg og Bredvold registrerte imidlertid signaler fra enkelte representanter under debatten, som kan tolkes positivt med henhold til å få flertall for dette på et senere tidspunkt. Fremskrittspartiets vil ta det med i det videre arbeid. - Det som i hvert fall er sikkert er at Fremskrittspartiet også i framtiden vil jobbe for at idretten og frivillige lag og organisasjoner skal få så gode rammebetingelser som mulig, forsikrer Sandberg og Bredvold.
Fremskrittspartiet ønsker dessuten at det gis muligheter for idrettslivet å inngå samarbeid med kommersielle interesser.
