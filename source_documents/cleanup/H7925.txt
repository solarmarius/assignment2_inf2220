
17.10.2003
Jorunn Ringstad, nestleiar i samferdselskomiteen
Lesarinnlegg frå stortingsrepresentant Jorunn Ringstad, nestleiar i samferdselskomiteen
Regjeringa sin samferdselspolitikk- ei brikke i sentraliseringsspelet
Eit aktivt arbeid for god kommunikasjon og samferdsel i heile landet, er god senterpartipolitikk. Vi veit at næringsliv og bedrifter treng vegar, ferjer og tog for å kunne oppretthalde verksemder i heile landet. Ungar må ha trygge skulevegar og det må vera mogleg å komme seg frå ein stad til ein annan på ein sikker og grei måte. Det trengs gode løysingar for både privatbilar, næringstransport og kollektivtrafikk.
Etter ei veke med lesing av årets forslag til statsbudsjett, er det enkelte trekk som går igjen. Regjeringa startar friskt i forslag til samferdselsbudsjett: Samferdselspolitikken er ein viktig del av Regjeringas nærings-, miljø- og distriktspolitikk. Denne utsegna er heilt i tråd med sentrepartiet sin politikk. Vidare i innleiinga til budsjett heiter det at ein godt utbygd samferdselsinfrastruktur betyr mykje for konkurranseevne og verdiskaping, at gode kommunikasjonsløysingar er viktige for folks livskvalitet og regjeringa vil føre ein samferdselspolitikk som er med på å gi økt velferd over heile landet. Med den innleiinga regjeringa her har, skulle ein tru dei fine orda vart omsett i gode løysingar i budsjettet. Men dessverre er det eit anna blide som kjem fram når ein les det som er framlagt.
Regjeringa har i år satsa på kollektivtransport, og det skal dei ha ros for. Men ein kunne jo ønskje at det ikkje berre var dei store byane som fekk nyte godt av desse midlane. Verre vert det likevel når ein ser på resten av budsjettet. Pengar til vegar er det lite av. Og av det som er foreslått, går ein stor prosentdel til sentrale strok. Alt dette er i trå med uviklinga dei siste åra. Som eksempel kan det visast til at i ti års perioden 1988 til 1998 auka tilskote til riksvegar i det sentrale austlandet frå 15 til 33 prosent. Løyvingane til utkantstrok vart redusert i takt med dette. Det same gjeld på jernbanesatsinga. Den auken som er lagt inn i budsjettet vert eten opp av strekninga Sandvika- Asker. Kvar vart det av satsinga på eit godt jernbanenett?
Når det gjeld riksvegferjene er forslaget til statsbudsjett faretruande. Regjeringa vil setje ut mest alle ferjer på anbod i løpet av dei kommande ti år. Samstundes er det sagt at ei oppretthalding av dagens ferjetilbod er avhenging av ei effektivisering. Denne effektiviseringa skal mellom anna skje ved ein reduksjon i passasjersertifikatet slik at ein og kan redusere bemanninga. Å kalle dette for oppretthalding av eit godt tilbod, er for senterpartiet ikkje til å forstå.
Korleis kan regjeringa halde fast på at deira forslag til samferdselsbudsjett er god distriktspolitikk? Regjeringa spelar på mange område eit sentraliseringsspel og i dette spelet er samferdsel ei svært viktig brikke. Dette kan vi ikkje godta. Sentrepartiet vil gjere alt vi kan for å ta tak i dette. Vi vil at folk skal kunne bu der dei vil, at næringslivet skal kunne ha levelege vilkår og at det skal vera rom for det gode liv alle stader av landet. Dette handlar om folks kvardag og vi kan ikkje sitte stille å sjå på den distriktsutarminga som skjer.
