
11.10.2003
Senterpartileder Åslaug Haga til partiets landsstyremøte
PRESSEMELDING FRA SENTERPARTIETS LANDSSTYREMØTE
Pressemelding frå talen til Senterpartileiar Åslaug Haga til Senterpartiets landsstyremøte i Asker i dag.
Under følgjer heile talen Åslaug Haga heldt til landsstyret.
- Åpner for sentrum-venstre-regjering etter 2005
- Jeg ønsker en flertallsregjering med sentrum-venstre etter Stortingsvalget 2005. Landet trenger ei flertallsregjering -det er bra for stabilitet i politikken, bra for folk som skal se hvem som sitter med ansvaret. Sp søker innflytelse - og jeg erkjenner at størst innflytelse får man i regjering, sa Senterpartileder Åslaug Haga til partiets landsstyre som er samlet i Asker i helgen.
- Noen forhold må imidlertid understrekes for å få på plass en slik regjering. Det er sterkt ønskelig at KrF er med fordi sentrumsverdiene dermed vil stå sterkere. Det er et absolutt krav til AP at EU-saken legges fullstendig til side. AP skal ikke være i tvil - hvis de vil sende EU-søknad, så blir det ikke noe samarbeid med oss. AP må gjøre et valg. AP skal også vite at SP aldri vil sitte som støtteparti for ei regjering vi ikke er en del av, sa Haga. Hun understreket at regjeringsspørsmålet skal avklares på Senterpartiets landsmøte i 2005, men at partiet må forholde seg til debatten fram mot valget i 2005.
- Jeg ser ikke at Fremskrittspartiet og Høyre er noe alternativ for oss, slo Haga fast. - Vi ser for tiden et ideologisk utagerende Høyre. Med Erna Solberg , Per Kristian Foss og Kristin Clemet som festens mest berusede. Intet høyremenneske ville tore å stille i bunad på fest med denne gjengen. Bunadshøyre er røkt ut. Pragmatisme og jordnærhet er byttet ut med ideologi og akademia. Her privatiseres for privatiseringens skyld - det holder ikke at det ikke er penger å spare - her er ikke rom for fornuft - her rår ideologien, sa Haga.
- Folk har råd til høyere egenandeler - tjener de dårligere enn en statsråd, så får de ha det så godt - enhver er sin egen lykkes smed - ellers får de finne seg til rette i Høyres fattigdomslommer, så kan de få tilsendt ei smule i ny og ne. Kommuner skal slås sammen - det betyr ingen ting at tjenestene blir dårligere og pengene rekker kortere - de skal slås sammen for det har Høyres ideologer bestemt. Og KrF spiser kamelkjøtt - ikke bare til middag - men også til frokost, lunsj og kvelds. I et slikt selskap er det ikke noe å hente for Senterpartiet, sa Senterpartileder Åslaug Haga til applaus fra landsstyret.
TALE AV LEDER I SENTERPARTIET ÅSLAUG HAGA
-TIL SENTERPARTIETS LANDSSTYREMØTE 11.
OKTOBER 2003, PÅ VETTRE HOTELL, ASKER.
Kjære landsstyre
Gratulerer med valget - 8%
- 110 ordførere
- 4 fylkesordførere
- 80 fylkestingsrepresentanter
- 1620 kommunestyrerepresentanter
Dette står det respekt av. Vi har snudd trenden. Vi er på vei oppover igjen. Vi har tatt rotta på forstå-seg-påere som hadde begynt å publisere Senterpartiets nekrologer.
og vi har all æren sjøl.
Vi har ingen rike onkler som gir oss penger - vi har gjennomført en valgkamp på økonomisk sparebluss.
Vi har ikke fått drahjelp fra noen - sentrale media har gjort sitt beste for å overse oss - NRK slapp oss ikke til i et eneste valgredaksjon en-program.
Så hva har vi? Jo, vi har flinke folk - som har tillit, folk som står på for partiet i motvind og medvind, folk som har tru, folk som veit at Senterpartiet står for verdier som ingen andre ivaretar. Folk som veit at Senterpartiet har den politikken som dette landet trenger mer av.
og endelig begynner det å gå opp for velgerne: Norge trenger mer senterpartipolitikk!
Noen lar seg undre over at Senterpartiet kan få så mange verv i kommunene. Det er ikke noe å lure på. Senterpartiet er største parti i 87 kommuner. Vi har over 25 prosent av stemmene i 115 kommuner. Når vi i tillegg har de beste folka, må det bli tillitsverv av slikt.
Vi har satt ned et evalueringsutvalg etter valget. Eli Blakstad er leder og hun vil gi en foreløpig rapport etterpå. Marit Arnstad - parlamentarisk leder - vil rapportere om den aktuelle situasjonen i Stortinget. Jeg vil derfor bruke min tid til å se framover. Men jeg ønsker at de nærmeste timene også skal brukes til at dere gir signaler om hvordan dere har opplevd valgkampen - hva som fungerte, hva som ikke fungerte. Jeg regner med at vi får oppskriften fra suksessfylket Sogn og Fjordane - 28 % er fantastisk! Vi vil høre hvordan dere greide å få inn igjen folk i Kristiansand, + 2 representanter i Trondheim. Vi vil vite hvordan Østfold har vendt nedgang til framgang - hvordan Hassvik har fått 52,7 prosent (+34,7) - og hvordan Noralf Leitring får overskrifter om at han ville ha blitt president i Grytøy dersom Grytøy hadde vært republikk.
Men vi vil også høre hvordan dere mener vi sentralt kan bli bedre på å få gjennomslag for våre prioriteringer i sentrale media, hvordan sentralleddet kan bli enda bedre til å serve dere med materiale dere trenger slik at vi kan fungere enda bedre i fylkene og lokalt og hva vi kan gjøre i fylkene for at de lagene som nå ligger nede kan reise seg igjen - vi har for store variasjoner mellom kommuner og mellom fylker. Vi har opplagt mer å hente ut på organisasjonssida.
Vi skal lære av årets valgkamp, men vi skal ikke fortape oss i valget. Jobben er gjort. Nå skal vi se framover. Det er bare å stille inn kikkertsiktet på 2005. Valgkampen i 2005 er i gang. Alt vi gjør skal ha et mål for øyet - et enda bedre valg i 2005. Solid arbeid i kommunene og i fylkene er basisen. La meg prøve å dra noen overordnede føringer for partiets arbeid.
(EU)
2005. Hundre år siden unionsoppløsningen. Det skal ja-sida ha - de er tøffe som vil ha EU-debatt dette året.
Sverige har sagt nei til ØMU. Meningsmålingene går nei-sidas vei i Norge. Likevel var Jens Stoltenberg i trontaledebatten mer aggressiv på å kjøre medlemsskapsdebatt enn noen gang. Vi veit hva Høyre vil. Og vi har fått en ny værhane i norsk EU-debatt. Han heter Kjell Magne Bondevik. Han åpner for - og jeg siterer: EU-medlemskap i et nytt og mer fleksibelt EU.
Bondeviks problem er at et slikt EU ikke finnes. Eller kanskje er mannen blitt EU-tilhenger - og ønsker bevisst å forlede folk? Landets statsminister kan da vel ikke være så dårlig orientert at han ikke vet hva som har skjedd i EU i de seinere åra. Der er integrasjonen blitt bare tettere og tettere - det blir mer union. Bondevik veit sjølsagt at Norge ikke får unntak for ØMU eller andre viktige deler av samarbeidet.
Sjøl EUs ambassadør til Norge, Gerhard Sabathil, slår dette fast. - Det er ikke lagt opp til at nye søkerland skal få plukke ut hvilke deler av medlemskapet de vil delta i, sier han. - Jeg regner med at også statsminister Bondevik vet at det ikke er lagt opp til at man til evig tid kan ha ulike tilknytningsformer til EU. Tysklands utenriksminister Joschka Fischer, EUs parlamentspresident Pat Cox og Arbeiderpartiets Thorbjørn Jagland sier det samme.
Bondevik har gitt et intervju til Dagsavisen denne uka - det kan best beskrives som babelsk forvirring. Han har tidligere meldt til Aftenposten at han har gått inn i tenkeboksen. Til Dagsavisen melder han at han vil gå inn i den - bare litt uklart når. Vi har altså en statsminister som sitter i entreen til tenkeboksen! - Og der sitter han tydeligvis med et intenst ønske om å være åpen og anlytisk som det heter i ja-kretser og han nekter å forholde seg til realitetene i hvordan EU utvikler seg.
Senterpartiets EU-kurs er snart klart - Bondevik skal få eksemplar nummer 1 rykende ferskt fra trykken. Det trenger han!
I samme intervju advarer Bondevik mot å gjøre valget i 2005 til et EU-valg - MEN han åpner for å sende EU-søknad i neste stortingsperiode. I forhold til stortingsvalget sier han: "Det vil være galt at partivalg nokså ensidig skal bli avgjort av EU- saken." Med så forvirrende signaler frykter han tydeligvis at hans velgere vil kunne mene at for eksempel SP er et bedre alternativ.
Jeg tar dette nøye fordi Bondevik vendte ryggen til sentrum som alternativ i norsk politikk i 2001 - nå bør han ikke få ødelegge for nei-sida. Det er for fristende ikke å nevne den fortapte sønn i denne sammenheng. Han dro, men vendte tilbake - og han ble tatt imot med åpne armer.....
Senterpartiet er til å stole på i EU-spørsmålet. Nei-sidas argumenter har styrket seg siden 1994. EU er raskt på vei inn i en statsdannelse:
- felles grunnlov
- felles president
- felles valuta
- felles hær og fells utenrikspolitikk
Man skal være temmelig forvirret for ikke å se at her blir det mer union - mindre folkestyre, mer makt til byråkratiet i Brussel, mindre mulighet for land til å føre en politikk som er tilpasset nasjonale forhold, mindre frihet til å føre en politikk som kan redusere arbeidsledighet og ivareta velferden.
La meg ta bare et eksempel på tap av handlefrihet: Høyreregjeringas budsjettforslag som ble lagt fram på onsdag ville vært ulovlig i EU. Budsjettunderskuddet er for stort! Hvor ville du ha kuttet 15 milliarder for å få godkjent stempel av EU, finansminister Foss? Luller du deg også inn i drømmeverdenen til Bondevik om at det bare er å velge det som passer oss best, og så si nei til resten? Si nei til ØMU, felles fiskeripolitikk, felles landbruk, felles naturressursforvaltning, felles forsvarspolitikk og sånn, bare for at statsminister, finansminister og utenriksminister skal få spise kirsebær med de store?
Godtfolk - vi må gire om i EU-debatten. Vi har ikke noe valg. Hele partiet må nå rettes mer inn på EU-kamp. Vi har vunnet før - vi vinner igjen!
(WTO)
Jeg ble beskyldt for å ljuge to dager før valget da jeg påpekte at regjeringa kunne forhandle vekk ti-tusenvis at arbeidsplasser under WTO-forhandlingene i Cancun. Ja, ikke bare beskyldte statsministeren meg for å ljuge.
Landbruksministeren mente det var en skandale at dette ble påpekt og utenriksministeren mente - som han alltid gjør - at jeg ikke vet hva jeg snakkker om. Til utenriksministerens beskyldninger så kan jeg ikke dy meg for å påpeke at jeg sannsynligvis har mer erfaring med internasjonale forhandlinger enn de tre høye herrer til sammen - men det er ikke det viktige.
Vi traff opplagt en haug med ømme tær i partilederdebatten. Regjeringa ble reddet av gongongen i Cancun. Utviklingslandene satte foten ned. Det bør regjeringa være glad for. Katastrofen for norsk landbruk ble unngått. Forhandlingsdokumentet i Cancun ble verre og verre dag for dag. De store landbrukseksporterende landene som produserer industrielt var vinnerne. Land som produserer småskala og miljømessig klokt var de store taperne. Om sluttdokumentet hadde blitt vedtatt ville det ha blitt en tragedie for landbruket, for næringsmiddelindustrien, for turistnæringa og for kulturlandskapet. Regjeringa rotet med alliansepartnere før møtet - de sklei på posisjoner under møtet. Tror noen at den norske høyreregjeringa ville hatt mot eller politisk vilje til å stoppe forhandlingsprosessen i Cancun? Jeg tror jeg veit svaret - det står i Høyres program!
Nå må de nærmeste månedene brukes til at regjeringa går tilbake til opprinnelige forhandlingsposisjoner - de må bygge bredere allianser med alle land som er avhengig av å importere mat og som ønsker tollbeskyttelse for egen produksjon. Det gjelder flertallet av utviklingslandene. Det er muligheter! To av de tre siste møtene i WTO har brutt sammen. En internasjonal mobilisering er på gang mot et system som har utviklet seg til å bli en forsvarer av de sterkeste rettigheter - stikk i strid med hva WTO var ment å være.
Det må holdes et sterkt trøkk på regjeringa framover. Alle som er opptatt av å forsvare norsk landbruk og norske bygder må opp på barrikadene. Landbruksorganisasjoner, turistnæring, næringsmiddelindustri, miljøorganisasjoner, politiske partiet - ut på gater og torv - si ifra så det gir gjenklang i de innerste kroker i regjeringskvartalet. Dette er viktig - ikke bare for folk i Norge, men for småfolk, fattigfolk og viktige samfunnsverdier verden over. - Og vi kan love: Senterpartiet skal fortsette å hisse opp makta!
(Prioriteringer)
Senterpartiet er et redskap for folk.
Vi skal stille de spørsmål folk stiller seg. På Skuterudsletta der jeg bor forstår vi ikke at ikke vi skal ha den tryggheten vi har hatt ved å ha et sykehus i Ski, vi begriper ikke at politiet i Follo ikke skal ha mulighet til å gå etter narkolangerne som gjør at rusmisbruk tar livet av stadig flere ungdommer hos oss, vi fatter ikke hvorfor praktbygningene på Landbrukshøyskolen skal forfalle, vi skjønner ikke hvorfor vi blir tatt fra bussruter og toget er så fullt at sild i tønne blir en mild beskrivelse.
Senterpartiet er og skal være opptatt av hverdagen til folk.
Fram mot neste valg mener jeg vi skal bygge på de prioriteringene landsmøtet vårt gjorde foran dette valget. Vi skal fortsette å si at hvis folk skal kunne leve og bo i hele landet, kreves to ting:
- folk må ha arbeidsplasser, og
- de må ha velferdstjenester der de bor.
·
Senterpartiet skal bli et tydeligere næringsparti. Arbeidsledigheten øker. Regjeringa har lagt fram et budsjett som innebærer at ledigheten øker - fra 4,5 pst i år til 4,7 til neste år. Det holder ikke å tro at rente og kronekurs skal ordne opp. Det står svart på hvitt i budsjettet. Husker dere at det engang fantes et Høyre som var opptatt av næringspolitikk og arbeidsplasser? Nå har ideologene tatt over i Høyre og de får lov å eksperimenterer med norske arbeidsplasser og norske familiers trygghet. Arbeidsplasser raser ut av landet - arbeidsledigheten øker og høyre-gutta sitter på rumpa og sier at verktøykassa er tom!
Som en del av næringspolitikken skal vi også vektlegge samferdsel mer enn vi har gjort. Det er ingen grunn til at Norge ikke skal ha Europas råeste infrastruktur - veier, ferjer, tog, busser, småflyplasser og bredbånd. Satsing på samferdsel er sannsynligvis det klokeste bidraget politikerne kan stille opp med for næringslivet. - Og det er like viktig i Akershus som i Møre og Romsdal - vare så vidt dere veit det!
Så velferd. Vi er liddelig gode på kommuneøkonomi - og vi tenker helt rett. For at vi skal bli et enda bedre redskap for alle dem som er avhengig av at hjemmehjelpa kommer, for de ungene som må ha litt ekstra hjelp på skolen, for alle de frivillige organisasjonene som trenger noen tusenlapper for å kunne gjøre en kjempejobb for unge og gamle i nærmiljøet, må vi skape større forståelse for hva kommuneøkonomi er. Vi har fortsatt for stor hang til å snakke om kommunal infrastruktur og finansieringsordninger uten at vi greier å kommunisere hva dette betyr for folk. Vi må bli flinkere til å vise at vi ser menneskene. Vi greier dette - vi må bare bli enda mer bevisst.
Vi skal også bli tydeligere på sosial rettferdighet og utjavning. Vi skal ikke akseptere at forskjellene mellom folk øker. Vi skal ikke falle for fattigdomsplaner med målretta tiltak mot de som har det aller verst. Det er nettopp tanken om at alle skal ta del i samfunnsutviklingen som har gitt Norge sin kanskje viktigste kvalitet i de siste 50 år. Når vi greide det på 70-tallet, greier vi det i dag. Det er ikke gudegitt at modernitet betyr økte forskjeller.
Vi skal gå til kamp mot lønne-seg-syndromet. Mennesket og menneskeverdet settes på prøve i en tid hvor alt skal måles på "at det skal lønne seg". Mine unger er ikke født fordi at de skal lønne seg. Hvor godt skoletilbud min datters skal ha, skal ikke bestemmes av at hun har ei mor som har god råd fordi hun tilfeldigvis sitter på Stortinget. Min fars pleie på et aldershjem skal ikke bestemmes ut ifra hva som gir lønnsomhet for A/S Eldreomsorg International.
Alt kan ikke måles i penger - noe har også en grunnleggende verdi. Vi har beveget oss mange skritt i Norge når det over hodet er mulig å foreslå at vi skal radiomerke mennesker. At det kan røre seg slike tanker i hodet på FrP-ere går det muligens an å forstå - at det skal være mulig å si det er rystende. Det er grotesk, det er uanstendig, det vitner om et instrumentelt menneskesyn som Senterpartiet skal holde seg langt unna.
Jeg er også opptatt av at si skal utvikle mer "gladpolitikk". Politikk er ofte - med rette - blitt forbundet med regler og begrensinger. Nå går mange i den motsatte grøfta - politikkens skal ikke blande seg inn - den beste politikk er ingen politikk å ha - alt skal lippes løs. Dette er en misforstått frihetstenkning som i sin ytterste konsekvens innebærer en frihet for de få, ikke for de mange. Politikk for ei moderne tid må i større grad oppmuntre til at folk gjør valg som er kloke for samfunnet. Det snakkes mye om at vi er blitt et folk av egoister. Jeg tror ikke det er en riktig beskrivelse. Ja, vi er blitt mer individualister, men de aller fleste har stor forståelse for betydningen av å utvikle fellesskapet. Vi er på mange måter fellesskaps-individualister. Vi vil ha frihet, men erkjenner betydningen av fellesskapet. Med dette utgangspunkt bør vi legge bedre til rette for de "brave borgere". La meg gi dere noen eksempler:
Det er samfunnsmessig klokt at folk kjører kollektivt - ja, da må vi gjøre dette mulig for folk. Det må være hyppige avganger og billige billetter.
Det er samfunnsøkonomisk klokt at eldre bor hjemme så lenge som mulig - ja, da må vi prioritere at eldre får TT-kort og at hjemmehjelpsordningene fungerer.
Det er samfunnsøkonomisk klokt at folk sparer strøm - ja, da må vi se å få to-pris-systemet på plass.
Det er klokt at folk kaster mindre - ja, da må vi differensiere søppelavgifta.
Unger må læres opp til å spise sunnere slik at helsa holder lenger - ja, da må de ha gratis frukt og grønt på skolen.
Slik er det mulig å oppmuntre til at folk gjør kloke valg - ikke av tvang - men fordi de kan kombinere tidens frihetsideal med god samfunnsutvikling.
Jeg sender denne måten å tenke på videre til komiteen som skal ha ansvaret for å utarbeide neste stortingsvalgprogram. Oppnevninga skal vi gjøre i morgen. Programkomiteen skal gjøre et svært viktig arbeid. Partiet har gjort mye godt politisk grunnlagsarbeid i den seinere tida, men mye gjenstår fortsatt.
Våre verdier ligger fast. Løsningene må endres som svar på utviklinga. Vi må tore å snu steiner og tenke nytt. Vi må ligge i spiss når det gjelder distrikts- og regionalpolitikken, vi må ha svarene på hvordan vi styrker lokaldemokratiet, vi må evne å møte høyresidas privatiseringsiver på en gjennomtenkt og offensiv måte. Jo da - dere får nok å henge fingrene i -
i programkomiteen - og vi andre gleder oss til debatten.
(Samarbeid)
Samarbeidskonstellasjoner har alltid vært og vil alltid være hete temaer i norsk politikk. Media vil spekulere i nye konstellasjoner og bevisst bås-sette partier. Spillet overskygger tidvis politikken. Spøsmålet skal avklares på landsmøtet i 2005. Debatten skal vi forholde oss til fram mot valget i 2005.
La meg si litt om hvordan jeg tenker - og det er som vanlig ganske enkelt:
1. Landet trenger ei flertallsregjering - bra for stabilitet i politikken, bra for folk som skal se hvem som sitter med ansvaret. Nå forstår ikke folk hvilke partier som sitter med ansvaret for hvilke beslutninger.
2. Sp søker innflytelse - og erkjenner at størst innflytelse får man i regjering
Hvis det skal bli ei flertallsregjering som vi er en del av, så må vi samarbeide
La meg si det slik: Anne Enger Lahnstein skreiv i sin bok om sin hemmelige forelskelse til Arbeiderpartiet. Jeg er ikke hemmelig forelsket i Arbeiderpartiet. Jeg elsker kun Senterpartiet. - og jeg kommer aldri til å være utro.
Men å være tro mot Senterpartiets verdier handler for meg om å få satt mest av dem mulig ut i live. Jeg ser ikke at Fremskrittspartiet og Høyre er noe alternativ for oss.
Vi ser for tiden et ideologisk utagerende Høyre. Med Erna Solberg , Per Kristian Foss og Kristin Clemet som festens mest berusede. Intet høyremenneske ville tore å stille i bunad på fest med denne gjengen. Bunadshøyre er røkt ut. Pragmatisme og jordnærhet er byttet ut med ideologi og akademia.
Her privatiseres for privatiseringens skyld - det holder ikke at det ikke er penger å spare - her er ikke rom for fornuft - her rår ideologien.
Folk har råd til høyere egenandeler - tjener de dårligere enn en statsråd, så får de ha det så godt - enhver er sin egen lykkes smed - ellers får de finne seg til rette i Høyres fattigdomslommer, så kan de få tilsendt ei smule i ny og ne.
Kommuner skal slås sammen - det betyr ingen ting at tjenestene blir dårligere og pengene rekker kortere - de skal slås sammen for det har Høyres ideologer bestemt.
og KrF spiser kamelkjøtt - ikke bare til middag - men også til frokost, lunsj og kvelds.
·
I et slikt selskap er det ikke noe å hente for Senterpartiet.
Derfor er min vurdering: hvis landet skal etablere ei flertallsregjering og Sp skal være med - så må det bli i ei sentrum-venstre-regjering. To forhold må imidlertid understrekes
Det er sterkt ønskelig at KrF er med fordi sentrumsverdiene dermed vil stå sterkere.
Det er et absolutt krav til AP at EU-saken legges fullstendig til side. AP skal ikke være i tvil - hvis de vil sende EU-søknad, så blir det ikke noe samarbeid med oss. AP må gjøre et valg.
AP skal også vite at SP aldri vil sitte som støtteparti for ei regjering vi ikke er en del av.
·
Når dette er sagt, la meg understreke så sterkt jeg kan: Det er ikke samarbeidsspørsmål vi skal bruke tida på framover - det er ikke samarbeidstaktikkeri som vil prege oss. Vi skal kjøre vår politikk - så vil tiden og prosessen i partiet vise hva som blir endelig utfall. Vi skal synliggjøre våre løsninger, og vi skal virkeliggjøre dem så langt i har makt og mulighet.
(Organisasjon)
Til slutt et par organisasjonssaker:
Det er fortsatt en stund til nominasjonene til stortingsvalget i 2005. Men jeg ber fylkene begynne å tenke, og jeg vil sende med dere dette:
Politikken blir mer og mer personfokusert. Lik det eller ikke. Slik er det. Vi har også sett at lokalvalgkampen er blitt mer og mer person. Folk som stiller opp til stortinget må våge å være ansikter. Vi skal bli bedre til å kommunisere våre politiske løsninger - da må vi også bevisst jobbe for å få fram ansikter som kommuniserer godt med folk.
Vi har et godt organisasjonsapparat. Men det kan bli bedre. Vi har avdekket svakheter i valgkampen. Det neste halvannet året skal brukes til å bygge organisasjonen. Dette er sentralstyret opptatt av. Dere hører fra oss!
Godtfolk
Jeg begynte for alvor å engasjere meg i SP i 1995. Siden den gang har det bare gått jamt nedover!
Gleden og lettelsen er derfor stor over at vi har gjort et godt valg.
Dere vet like godt som meg at dette var mulig fordi vi alle gjorde jobben sin på alle plan. Det er ikke et fåtall personer som kan drive et parti fra. Vi har fått til noe av det vi ønsket - få organisasjonen til å jobbe sammen - gjøre hverandre gode. Det er gjort en fantastisk jobb med en fandenivoldsk innstilling som ikke så mange andre enn Sp kan drive fram.
Vi har greid å opprettholde vår lokale styrke som er partiets basis for å gjøre en god jobb for folk.
Velgerne ska vinnes hver dag. Det er bare en ting som gir resultater, nemlig hardt arbeid.
Når vi kombinerer hardt arbeid med den beste politikken, med tru og humør, så får vi det moro sjøl og det gir resultater.
Vi skal en vei, og det er opp og fram!
