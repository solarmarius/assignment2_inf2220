
14/4-02
Vedtatt uttalelse fra Venstres landsmøte:
Venstre krever handling 10 år etter Rio-toppmøtet
Verdenstoppmøtet for bærekraftig utvikling, som følger opp Rio-konferansen for miljø og utvikling i 1992, starter 26. august i Johannesburg. Samtidig skal regjeringen i løpet av 2002 legge fram en globaliseringsmelding for Stortinget. Venstres landsmøte krever at disse anledningene brukes til å starte konkret handling for en bærekraftig global utvikling. Landsmøtet ber Regjeringen fremme følgende tiltak:
Bindende og effektive internasjonale avtaler
Effektive internasjonale avtaler er avgjørende for å sikre ansvarlighet og fornuftig regulering av internasjonal økonomi. Det er en betydelig underregulering av den globale økonomien, og dette fører til at fattige land mister helt nødvendige ressurser og inntekter. I stedet går inntekter fra illegal og uønsket virksomhet til skatteparadiser, terror- og konfliktfinansiering, og mange land opplever økonomiske-, sosiale- og politiske kriser. Internasjonale institusjoner tar tid å bygge opp, og det er derfor viktig å utnytte den holdningsendringen, blant annet hos USA, som har skjedd etter 11. september i fjor. Regjeringens globaliseringsmelding må derfor fokuseres spesielt på hvordan underreguleringen av den globale økonomien kan rettes opp. Eksisterende arbeid og inititiver innenfor organisasjoner som WTO, OECD og EU må videreutvikles, samtidig som FN må gis en styrket rolle i å utvikle globale avtaler og mekanismer.
Økt bistand, gjeldslette og markedsadgang må gå hånd i hånd Økt utviklingshjelp er viktig for å sikre større global sikkerhet, og må gå hånd i hånd med bedre markedsadgang for u-landene på i-landenes markeder. Venstres landsmøtet vil understreke viktigheten av at Regjeringen fortsetter opptrappingen av norsk bistand for å nå målet om 1% av BNI. Samtidig er det viktig at målet om at OECD-landene skal øke sin bistand til minimum 0,7% av BNI opprettholdes.
Det er en utbredt misforståelse at gjeldskrisen allerede er løst. Verdens fattigste land betaler fortsatt 59 millioner amerikanske dollar dagen til rike kreditorer i nord. Eksisterende gjeldsslettemekanismer er utilstrekkelige og arbeider på feil grunnlag. For å oppnå en bærekraftig løsning må det fokuseres på kreditorenes ansvar og rolle i gjeldskrisen. Derfor må Norge arbeide for å opprette en multilateral (FN- basert) klageinstans som regjeringer med en illegitim gjeldsbyrde kan bringe sin sak inn for.
Landsmøtet vil derfor gi sin støtte til en FN-kampanje for å skape større internasjonal oppmerksomhet om viktigheten av utviklingshjelp. Venstres landsmøtet mener at det er nødvendig med en gjennomgang innen WTO av ulike typer praksis som begrenser u-landenes markedsadgang og skaper skjeve konkurranseforhold.
FNs miljø- og utviklingsinstitusjoner må styrkes
En rekke av tiltakene det ble enighet om på Rio-konferansen i 1992 mangler fortsatt finansiering, og Norge må i arbeidet fram mot oppfølgingskonferansen seinere i år gå foran i arbeidet for å finne nye og innovative internasjonale finansieringsmekanismer. Det må særlig legges til rette for mer effektivt samarbeid mellom private og offentlige aktører. Multilaterale organisasjone som FNs utviklingsprogram (UNDP), FNs Miljøprogram (UNEP) og den globale miljøfasiliteten (GEF) må sikres økte og stabile finansielle ressurser. Venstres landsmøte vil også be regjeringen forfølge videre forslaget om en egen FNs Høykommisær for miljø.
Sosialt ansvarlig handling fra næringslivet
Bærekraftig utvikling er avhengig av sosialt ansvarlig handling fra privat næringsliv, og fraværet av mekanismer som etterprøver næringslivets innsats er et legitimitetsproblem for både næringslivet og det internasjonale samfunnet. Venstres landsmøte vil be Regjeringen styrke arbeidet for at norske bedrifter sikrer minstestandarder for miljø- og arbeidsforhold i de land de opererer i, slik også NHO har understreket. Regjeringen må i samarbeid med NHO gi incentiver til utvikling av bedriftsinterne retningslinjer som sikrer dette, og større åpenhet om bedrifters utenlandsvirksomhet må sikres. Det må utvikles systemer for bedrifters overvåking og rapportering i henhold til retningslinjene.
Regjeringen må sørge for at det opprettes en klageinstans som det er mulig for mennesker i andre land som rammes av etisk uansvarlighet fra norsk nærngsliv å klage bedriftene inn for. Det kan for eksempel gjøres ved å innføre en ombudsordning, slik EU nå utreder.
Norge må også være en pådriver for å etablere internasjonale retningslinjer for sosialt ansvarlig handling fra næringslivets side, og vil styrke FNs Generalsekretærs inititiv «Global Compact», der næringslivet i partnerskap med FN forplikter seg til et miljømessig, sosialt og menneskerettslig ansvar. På sikt bør det utvikles en rettslig bindende internasjonal konvensjon som sikrer at bedriftene etterlever grunnleggende internasjonale miljømessige, sosiale- og menneskerettslige normer.
Etiske retningslinjer for oljefondet
I motsetning til mer enn 10 prosent av de private investeringene som foretas over Wall Street, finnes det ingen etiske retningslinjer for oljefondsinvesteringer. Det er nå innført forskrifter om at investeringene kan trekkes ut dersom de strider mot Norges folkerettslige forpliktelser, men dette er ikke tilstrekkelig for å sikre en forvaltning som er sosialt og miljømessig forsvarlig. Regjeringen må derfor utarbeide generelle etiske retningslinjer når det gjelder forvaltningen av oljefondet.
