
mandag, 4. oktober 1999
Fra stortingsrepresentant Anne Brit Stråtveit
Viktig støtte til teater og kirke i Agder
Det er gledelig at Agder teater får styrket drift til prosjektteater, sier Ann Brit Stråtveit i en kommentar til statsbudsjettet som ble lagt frem i formiddag. - Dette er en viktig kulturinstitusjon på Sørlandet, og det var absolutt behov for en slik støtte, sier en tilfreds stortingsrepresentant.
For kirke ble vikarbudsjettet over statsbudsjettet økt med 6 mill.kr. - Dette er høyst tiltrengte midler. Jeg hadde ønsket nye prestestillinger, men det foreslås i hvert fall en ny stilling til Agder bispedømme, oppsummerer Stråtveit.
Stråtveit er også glad for styrkingen av det frivillige arbeidet innenfor årets statsbudsjettHun viser til muligheten for fradrag av kontingent og bidrag til frivillige organisasjoner er meget bra og ansporer til større egeninnsats og ansvar. Dette er i tråd med vår ideologi og er ekstra motivasjon til å støtte de organisasjoner og lag en har et hjerte for.
- Med nesten hele ungdomskullet i utdanning frem til 18 års-alderen, vil forslaget om utvidet barnetrygd være en god hjelp med på veien for mange familier. Jeg er derfor glad for at dette kommer i årets budsjett, sier Stråtveit.
Løft for lærerne
- Muligheten til å kunne utnytte og bruke IKT i skolen er en faglig og pedagogisk utfordring. Nå legger regjeringen inn en sterk satsing på dette i årets budsjett, det er foreslått 45 mill. kr. til kompetanseutvikling for lærere i bruk av IKT over årets budsjett.
Permisjons- og hospiteringsordninger for lærerne blir nå iverksatt. - Dette er starten på en ordning hvor lærerne får mulighet til å oppdatere seg og videreutdanne seg over lengre tid med jevne mellomrom, noe som er helt nødvendig og ønskelig i dagens samfunn. På denne måten får lærerne "påfyll" av ny kunnskap som elevene igjen vil nyte godt av, sier Stråtveit som er fornøyd med at en slik ordning nå kommer i gang
Det satses også på en utvikling av lærerrollen ved bruk av andre yrkesgrupper i skolen.
