
16.06.2003
Reidar Sandal
- Et steg i riktig retning
- Regjeringens opplegg for kommuneøkonomien for 2004 var altfor svakt for å møte de store økonomiske utfordringene som kommunene står overfor. Det må være samsvar mellom de oppgavene kommunene skal utføre og finansieringen av dem. Regjeringens forslag bidro ikke til å sikre et slikt samsvar, og flertallet i kommunalkomiteen avviser derfor Regjeringens opplegg. Regjeringen påføres dermed et betydelig nederlag, sier Arbeiderpartiets talsmann for kommuneøkonomi Reidar Sandal, etter at kommunalkomiteen mandag avga innstilling til kommuneproposisjonen for 2004.
Arbeiderpartiet vil bevilge 3 milliarder kroner mer til kommunene i 2004 enn det Regjeringen foreslår. - Dette får dessverre ikke flertall. Det er likevel positivt at det er flertall for en klar styrking av kommuneøkonomien utover Regjeringens forslag. Dette er et steg i riktig retning, sier Sandal.
Arbeiderpartiet er glad for at det er flertall i komiteen for å gå imot Regjeringens forslag om å stimulere til flere privatiseringsløsninger, særlig innenfor eldreomsorgen. - Arbeiderpartiet er sterkt kritisk til å bruke pleietrengende eldre til prøveprosjekter for konkurranseutsetting. På grunnlag av de erfaringer vi har med konkurranseutsetting av eldreomsorg, har vi foreslått at alle slike forsøk stanses inntil vi har hatt en grundig gjennomgang av hva dette betyr for både brukerne av tjenestene og de ansatte. Vi har sett at private løsninger innenfor eldreomsorgen har gitt uverdige forhold for mange eldre, og slike eksempler vil vi ikke se flere av, sier Sandal.
Videre blir det flertall for å styrke finansieringsmodellen for omsorgstjenester for sterkt funksjonshemmede. Siden staten skal dekke en større del av kostnadene knyttet til denne gruppa, vil kommunene få større forutsigbarhet og brukerne større trygghet og bedre tilbud.
Regjeringen lider også nederlag på forslag om innlemming av øremerkede midler i 2004 til barnehager, leirskoler, landslinjer, krisesentre og assistenter for funksjonshemmede.
- Arbeiderpartiet er prinsipielt for innlemming av øremerkede tilskudd for å øke det lokale selvstyret. Men en forutsetning for dette er at de ordningene som skal innlemmes, skal være fullfinansiert. En slik forutsetning var ikke til stede for flere av de ordninger Regjeringen foreslo innlemmet, sier Reidar Sandal.
