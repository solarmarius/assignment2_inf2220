
Tirsdag 4. februar 1992
Stortingsrepresentant Helga Haugen (KrF):
BRANSJEFOLK MÅ VURDERE METANOL-LØNNSOMHET
Når det gjelder spørsmålet om lønnsomheten av en mentanolfabrikk på Tjeldberg-odden, velger Kristelig Folkepartis industripolitiske talskvinne Helga Haugen forholde seg til opplysninger fra dem som tross alt kjenner bransjen. Dette slo hun fast i sitt innlegg under debatten om ilandføring av gass fra Heidrun-feltet, og etablering av metanolfabrikk i Stortinget tirsdag. Fra miljøvernhold er det blitt hevdet at prisen på metanol ligger langt under de kalkyler departementet opererer med.
Flertallet i KrFs stortingsgruppe går inn for det som også er energi- og industrikomiteens flertallsinnstilling: Ilandføring og bygging av metanolfabrikk på Tjeldbergodden i Møre og Romsdal. Helga Haugen understreket i sitt innlegg at med den teknologi man har idag, er det ikke aktuelt for KrF å gå inn for å bygge et gasskraftverk på Tjeldbergodden.
Helga Haugen tok også opp Norges selvpålagte målsetting om å stabilisere CO2-utslippet på 1989-nivå innen år 2000. Hun minnet om utbygging av Heidun-feltet vil gi CO2-utslipp uansett, men trodde samtidig at med maksimal innsats vil man likevel klare å nå CO2-målsettingen.
-Dersom vi er bedre enn gjennomsnittet av dem vi konkurrerer med, og det tror jeg vi allerede er på flere områder, vil økt energiutvinning i Norge og produksjon av produkter med høyt energiinnhold, være med og redusere miljøbelastningen globalt, konkluderte Helga Haugen. Hun tilføyde at hun er redd man har hengt seg opp i tankebaner og programformuleringer som verken tjener næringslivet eller miljøet. -Jeg tror tiden snart er inne for en debatt om både mål og midler og effekt av vår miljøpolitikk, sa hun.
