
Dato: 01.10.03
Stortingsrepresentant Gjermund Hagesæter (FrP)
Positivt fra Sivilombudsmannen om firmabilbeskatning
Stortingsrepresentant Gjermund Hagesæter (FrP)
Medlem Finanskomiteen /skattepolitisk talsmann FrP
- Det er svært positivt at Sivilombudsmannen stiller spørsmål ved den måten fordelsskatten for bruk av firmabil blir fastlagt på, sier stortingsrepresentant Gjermund Hagesæter, som er skattepolitisk talsmann i FrP.
Hagesæter viser til svaret Sivilombudsmannen nylig har sendt de syv organisasjonene som i mars i år henvendte seg til Sivilombudsmannen om størrelsen på de kilometersatsene som Skattedirektoratet hvert år fastsetter til bruk ved fordelsbeskatning av arbeidstakeres private bruk av arbeidsgivers bil.
- Fremskrittspartiets stortingsgruppe har gjentatte ganger påpekt at dagens firmabilbeskatning er urimelig og det er derfor positivt at Sivilombudsmannen ber om en ny gjennomgang av denne beskatningen, sier Hagesæter.
- I forbindelse med Sivilombudsmannens uttalelse har undertegnede sendt skriftlig spørsmål til Finansministeren der jeg ber om en redegjørelse for hva Finansministeren akter å foreta seg i forbindelse med dette. Selv om Sivilombudsmannen ikke har noen formell utøvende makt er det likevel tradisjon for at myndighetene retter seg etter hans uttalelser, sier Gjermund Hagesæter.
- Det er derfor svært viktig at også Finansministeren tar på alvor uttalelsene fra Sivilombudsmannen, avslutter Gjermund Hagesæter.
{{Spørsmål følger vedlagt}}
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
Stortinget, 30. september 2003
Stortingets President
Jeg tillater meg å stille følgende spørsmål til skriftlig besvarelse til Finansministeren:
I sak 2003-0616, datert 29/9-03, stiller Sivilombudsmannen spørsmål med den måten fordelsskatten for bruk av firmabil blir fastlagt på og ber på bakgrunn av dette om en gjennomgang av firmabilbeskatningen. Sivilombudsmannen ber også i sin uttalelse om at dette arbeidet blir prioritert slik at satsene som skal fastsettes for inntektsåret 2003 kan baseres på resultatet av denne gjennomgangen. Hva vil Statsråden foreta seg i forbindelse med dette?
Begrunnelse:
Fremskrittspartiets Stortingsgruppe har gjentatte ganger påpekt at dagens firmabilbeskatning er urimelig. Det er derfor positivt at Sivilombudsmannen tar tak i denne problemstillingen. Selv om Sivilombudsmannen ikke har noen utøvende makt er det en utbredt tradisjon for at myndighetene retter seg etter hans uttalelser.
Dersom Finansdepartementet og Skattedirektoratet velger å ignorere Sivilombudsmannen i denne saken kan dette derfor gi uheldige signaler og gjøre det lettere for andre å ignorere Sivilombudsmannens uttalelser.
Gjermund Hagesæter
