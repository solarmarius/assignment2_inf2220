
5. oktober 1994
Samferdselspolitisk talskvinne May-Helen Molvær Grimstad (KrF):
Regjeringen svikter NSB
-Jeg er skuffet over at regjeringen ikke har lagt inn en ekstra satsing på jernbanen i statsbudsjettet for 1995. Kristelig Folkeparti er bekymret over utviklingen i jernbanesektoren og vil derfor arbeide for å øke den økonomiske støtten til jernbanesektoren i den videre budsjettbehandlingen. Dette sier Kristelig Folkepartis talskvinne på Stortinget, May-Helen Molvær Grimstad.
For Kristelig Folkeparti er det spesielt viktig å satse på jernbanen i en tid da denne stadig mister kunder til flytrafikken.
-Jernbanen har store miljømessige fordeler sammenlignet med blant annet fly- og biltrafikken. Derfor er det et viktig samfunnsøkonomisk mål å få mest mulig trafikk over på en jernbane som fungerer effektivt, sier Molvær Grimstad.
Under arbeidet med jernbaneplanen la regjeringen til grunn en betydelig reduksjon i statsbudsjettet for å gi NSB en ekstrasatsing på fem milliarder kroner over en 4-års periode. Forslaget til statsbudsjett viser et lavere underskudd, men ingen ekstrasatsing på jernbanesektoren.
-Dette står i kontrast til alle fine ord regjeringen blant annet har brukt i jernbaneplanen for 1994-97. Der heter det blant annet: "Den negative trenden kan ikke snus uten at det satses betydelige ressurser for å forbedre jernbanens infrastruktur og materiell." Vi er derfor forundret over at regjeringen ikke kommer med noe av den bebudede ekstrasatsingen, sier May-Helen Molvær Grimstad.
