
Stortinget 16. november -04
Jorunn Ringstad, nestleiar i samferdselskomiteen, Senterpartiet
- Rassikring handlar om livskvalitet!
-Vi kan ikkje setje midtdelarar og firefeltsvegar i enkelte delar av landet opp mot rassikring i andre delar. Dette handlar om å gjere mest mogleg for at dei som bur og ferdast i rasutsette områder skal kunne ha ein kvardag med tryggleik og livskvalitet, seier nestleiar i samferdselskomiteen, Jorunn Ringstad frå Senterpartiet.
Dei seinare dagane har situasjonen på Vestlandet aktualisert debatten om rassikring og rassikringsmidlar. Sikring av vegar for ras er sett opp mot utbetring av ulykkesutsette vegar med mykje trafikk.
- Med ein slik argumentasjon vil mest alle rasutsette vegar tape kampen om kronene, seier Ringstad. Dersom det berre er dei vegane som det går mest bilar på som skal prioriterast, vil dette enno ein gong resultere i at distrikta tapar. Dette kan ikkje Senterpartiet godta!
Senterpartiet har i sitt alternative budsjett for 2005 sett av 200 mill. meir enn kva regjeringa føreslær til rassikring. I tilegg til dette, føreslær Senterpartiet 300 mill meir til vedlikehald og 617 mill til riksveginvesteringar.
- Rassikring handlar om tryggleik og livskvalitet for einskildmenneske. Senterpartiet vil at folk skal kunne bu og ferdast trygt i alle deler av landet, og vi vil gjere det vi kan for at midlar til tryggingstiltak skal prioriterast høgt i tida som kjem, avsluttar Jorunn Ringstad.
