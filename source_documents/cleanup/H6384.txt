
22.11.02
Jan Tore Sanner (H)
Budsjettavtale med Frp
Regjeringspartiene og Fremskrittspartiet har i kveld blitt enige om en budsjettavtale for Statsbudsjettet 2003. I Høyre og regjeringspartiene er vi svært tilfredse med å ha kommet frem til et forlik om statsbudsjett med Fremskrittspartiet. Det er en god avtale, som gir avtalepartene gjennomslag på viktige saker.
Den endelige forhandlingsløsningen er innenfor de rammer Regjeringen har foreslått. Dermed er det flertall for et stramt budsjett, som kan bidra til å dempe presset mot rente og kronekurs og derved bidra til å sikre og skape arbeidsplasser, sier finanspolitisk talsmann for Høyre Jan Tore Sanner.
Forliket inneholder tre viktige hovedsaker:
Fortsatt lavere skatter og avgifter, økt grunnpensjon for gifte og samboende pensjonistpar og mer penger til kommunene
Fortsatt lavere skatter og avgifter
Lavere skatt, spesielt for de som tjener minst, ved at minstefradraget økes fra 23 pst. til 24 pst. Det betyr at 1 million skattebetalere får redusert skatt
Forbedrede avskrivningssatser for maskiner (fra 15 til 20 pst)
10 pst reduksjon i brennevins-avgifter
Redusert årsavgift for motorsykler (reduseres til halvparten av personbil-avgiften)
25 pst. reduksjon i årsavgiften på campingvogner
Redusert arveavgift ved at fribeløpet økes
Lettelser i rederibeskatningen
Økt grunnpensjon for gifte og samboende pensjonistpar
Gifte og samboende pensjonistpar får i dag mindre i pensjon enn to enslige (gifte/samboende får 1,5 G). Det er enighet om å øke pensjonen for disse til 1,6 G. Dermed vil par få 5417 kroner mer i året i 2003. I løpet av denne stortingsperioden skal grunnpensjonen for gifte og samboende økes til 1,7 G.
Mer penger til kommunene
Økt bevilgning til kommuner med én milliard kroner, med:
Satsing på barnehager - 286 mill for å styrke barnehagepakken
Økte frie inntekter med 715 mill, som gjør at de frie inntektene i forhold revidert budsjett i vår nå økes med 1315 mill totalt
Andre viktige elementer i budsjettavtalen er styrking av samferdselsbudsjettet med 150 mill, 1 mrd i økt låneramme for oppussing av skolebygg og ekstra midler til politiet. For detaljer i forliket viser vi til selve avtalen.
Avtalen mellom regjeringspartiene og Fremskrittspartiet reduserer skatter og avgifter med ytterligere 2,5 mrd (påløpt) i forhold til Regjeringens budsjettforslag. For 2002 og 2003 vil dermed skatter og avgifter være redusert med mer enn 19 mrd kr og Regjeringen er kommet ytterligere viktige skritt i retning av å oppfylle våre løfter til velgerne, avslutter Jan Tore Sanner.
