
7. september 1999
Ann-Marit Sæbønes, Tore Paulsen Værnes og Anne-Grete Strøm-Erichsen
Ap vil ha mer makt i byene
Arbeiderpartiet vil ha mer makt i byene etter valget. Flere lokale meningsmålinger gir partiet håp om å lykkes. - Det vil skape et vendepunkt i rikspolitikken om vi klarer å snu flertallet i de store byene. Vi må satse alt på å få til det nå i høst. Partileder Thorbjørn Jagland mener at med et godt valg for Ap, kan det bli skifte i mange kommuner. På valgkamptreffet i Oslo mandag 6. september trakk Jagland fram spesielt de store byene.
Aps toppkandidater i byene er et sterkt lag. På møtet i Oslo stod de sammen med partiets ledelse når den ga startsignalet til innspurten av høstens valgkamp.
Tre kandidater - byrådslederkandidat Ann-Marit Sæbønes, Oslo, og ordførerkandidatene Tore Paulsen Værnes, Trondheim, og Anne-Grete Strøm-Erichsen, Bergen, hadde ordet etter Jagland og Stoltenberg.
Utfordringer i Bergen
Anne-Grete Strøm-Erichsen tok for seg de utfordringer som Bergen står foran.
- I Bergen har vi likevel en utfordring med å skaffe kvalifisert arbeidskraft. Vi mangler i dag omlag 200 sykepleiere og hjelpepleiere for å kunne gi et godt tilbud. Derfor må vi øke tilgangen på kvalifisert arbeidskraft og vi må ha et godt velferdstilbud som gjør det mulig å kombinere jobb og familieliv. Vi må skaffe folk gode boliger til akseptable priser. Vi må tilby barnehageplass til alle som ønsker det. Dette gir familien trygghet i hverdagen og hvert enkelt barn de beste mulighetene. I Bergen sliter mange private barnehager med sin økonomi. Vi står i fare for å miste viktige tilbud. Derfor vil vi i større grad forplikte kommunen økonomisk også i forhold til de private barnehagene, sa hun blant annet.
Mer kompetent by
Strøm-Erichsen vil gjøre Bergen til en mer kompetent by, som hun uttrykte det.
- I arbeidet med å forplikte alle parter i samarbeid med å gjøre Bergen til en mer kompetent by vil vi; legge mer vekt på utdanning inkludert etter og videreutdanning og koble utdanning og næringsliv. Bergen kommune må spille en rolle som aktiv pådriver og tilrettelegger. Dette er avgjørende for at Bergen skal utvikle seg til å bli morgendagens velferds- og kunnskapsby.
Skole og utdanning
Ordførerkandidaten var også opptatt av skole- og utdanning.
- Vi må verne om den gode skolen som ivaretar alle barns evner og behov. I Bergen har vi de siste årene satset sterkt på skolen. Innenfor data er vi blant de beste i landet. Fordi det er så viktig, vil Arbeiderpartiet fortsette denne satsingen på skolen i Bergen.
Maktskifte i Trondheim?
Tore Paulsen Værnes har, ifølge de siste meningsmålingene, muligheter til å bli den neste ordføreren i Trondheim.
- Valget den 13. september står om ny kurs i velferdskommunen. En stemme til Arbeiderpartiet i Trondheim er en stemme på en bedre by, sa Paulsen Værnes, og konkretiserte Aps politikk for kommende periode.
Styrke eldreomsorgen
- For Trondheim Arbeiderparti er det viktig å styrke og forbedre eldreomsorgen. Eldre skal få hjelp hjemme så lenge de ønsker det. De skal ha et tilbud de kan stole på. Er de hjemme skal de være trygge på at hjemmehjelpen kommer, til avtalt tid og med tilstrekkelig mannskap. Alle eldre som trenger det skal få gratis trygghetsalarm. Den dagen de ønsker å flytte hjemmefra skal de få tilbud om heldøgns omsorg.
Flere og rimeligere barnehageplasser
- I dag står 900 barn i Trondheim i barnehagekø. Vi vil sikre full barnehagedekning og fleksible åpningstider i barnehagene. Vi vil sette maksimalprisen i kommunale barnehager til 2500 kroner. Det innebærer at et foreldrepar med 1 barn i kommunal barnehage vil spare nesten 7000 kr. i året, sa Tore Paulsen Værnes.
SFO og skolen
Og han fortstatte:
- Også skolefritidsordningen må bli bedre og billigere. Vi skal redusere prisen i skolefritidsordningen til 1250 kroner.
- Trondheims- skolen er for dårlig. Mange barn får ikke muligheten til å utvikle evnene sine fullt ut. Det gjelder både de som sliter i motbakke og de som trenger større utfordringer. Vi vil øke antallet delingstimer slik at lærerne kan bruke mer tid på hver elev. På denne måten skal elevene få mer individuell oppfølging og større sjanser til å utvikle sine evner. Vi må sørge for flere lærere per elev og satse på ny kunnskap og teknologi - som miljøfag og bruk av data og internett. Vi vil motvirke et nytt klasseskille mellom de som behersker den nye teknologien og de som ikke gjør det. Vi vil prioritere data i skolen! Slik kan Trondheimsskolen bli bedre, fastslo ordførerkandidaten.
Oslo - den delte byen
Selv om Oslo ifølge Ann-Marit Sæbønes er en flott by å bo i, en by med et mangfold av muligheter og tilbud, en by med innbyggere fra alle kanter av landet og alle verdens hjørner, som hun uttrykte det, så tok hun likevel utgangspunkt i de store utfordringene som hovedstaden står foran:
- Oslo er også den delte byen. Oslo er også byen med landets største forskjeller i levekår, byen hvor unge og vanskeligstilte ikke slipper inn på boligmarkedet. Oslo er byen som ikke bygger flere nye barnehager. Oslo er styrt av en byrådsleder som mener det ikke er hans oppgave å gjøre noe med levekårsforskjellene i byen. Ikke minst, Oslo er en by med store utfordringer når det gjelder pleie av eldre og syke. Også i hovedstaden er det store problemer med å skaffe kvalifisert arbeidskraft. Bare på Ullevål og Aker sykehus mangler vi mellom 5- og 600 sykepleiere, sa Sæbønes.
Skillelinjene
- Løsningen på velferdsoppgavene finner vi ikke hos Høyre og Fremskrittspartiet. Velferd skapes ikke ved anbudsutsetting. Velferden er avhengig av trygge og gode arbeidsvilkår og levekår for dem som jobber med omsorg og pleie. Skillelinjene mellom Arbeiderpartiet og de borgerlige er klare, poengterte byrådslederkandidaten, og viste til følgende:
- Høyre tror de kan løse utfordringene i helsesektoren ved å gjøre om de kommunale sykehusene til aksjeselskaper. Arbeiderpartiet tror ikke vi får flere leger og sykepleiere ved å skape større usikkerhet rundt arbeidsplassene.
- I år har Høyrebyrådet ikke satt av en eneste krone til å bygge nye barnehager. De vil se virkningene av kontantstøtten først. Arbeiderpartiet behøver ikke å evaluere 3.500 barn i barnehagekø. Arbeiderpartiet vil ha barnehageplass til alle. I Oslo i dag gjelder valgfriheten bare for de som ønsker kontantstøtte. Vi vil at den også skal gjelde for dem som vil ha barnehageplass.
- Høyre mener at det blir mer mangfold i skolen med flere privatskoler. Samtidig går de i mot alle forsøk på å videreutvikle mangfoldet i den offentlige skolen. Arbeiderpartiet vil styrke skolen så den kan gi et variert tilbud til alle.
- Høyre sier at Skolefritidsordningen ikke skal være et offentlig ansvar. Foreldrene skal betale selv. 2.100 kroner i måneden per barn er regningen Høyre og Jan Petersen vil sende til småbarnsforeldre i Oslo. For mange betyr dette en fordobling. Arbeiderpartiet vil gjøre skolefritidsordningen billigere og bedre.
- Høyre mener at markedskreftene vil løse boligproblemene i Oslo. Hvilke markedskrefter er det som jobber for å skaffe unge i etableringsfasen bolig? Hvilke markedskrefter er det som jobber for de svakeste på boligmarkedet? Arbeiderpartiet vil ta et ansvar for å få bygget flere boliger, sa Sæbønes.
Oslo trenger ny ledelse
- Høyre har en byrådsleder som sier at det er store forskjeller i Oslo-folks levekår, men at det ikke er hans oppgave å gjøre noe med det. Jeg sier det er store forskjeller, og det vil vi gjøre noe med. Oslo trenger ikke politikere som fraskriver seg ansvaret for velferden. Oslo trenger politikere som er villige til å ta ansvar for å løse de store oppgavene vi har foran oss. Derfor sier jeg: Oslo trenger ny ledelse.
