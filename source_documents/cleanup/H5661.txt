
Oslo, 13. mars 2002
Kristin Clemet
Kvalitetsvurdering i skolen
- Handlingsrommet er stort for dem som vil øke kvaliteten i norsk skole, sa statsråd Kristin Clemet i sitt foredrag om visjoner for fremtidas skole på Utdanningskonferansen i dag. ­ Skoleeiere og rektorer har selv ansvar for å ta i bruk de muligheter som ligger i dagens ordninger. Hun opplyste at det regjeringsoppnevnte Kvalitetsutvalget er bedt om innen 15.juni å komme med forslag til et nasjonalt system for kvalitetsvurdering av skolen både på nasjonalt, kommunalt og lokalt nivå.
Ber skolene være aktive
Resultatene fra den internasjonale OECD-undersøkelsen PISA, viste at norske elever skårer nær gjennomsnittet sammenlignet med andre europeiske land. ­ Resultatene peker ikke i retning av at enkelte skoler er dårlige, eller at bestemte lærere gjør en dårlig jobb, men at den norske skolen står overfor spesielle utfordringer som berører alle som har ansvar for skolen i dag, skriver Clemet i et brev som i dag sendes alle landets skoleeiere. Kommuner og skoler blir bedt om å sette seg inn i de problemene undersøkelsen avdekker og arbeide for at læringen og arbeidsmiljøet på den enkelte skole blir best mulig. Enkelte skoler har allerede grepet fatt i disse utfordringene og oppnådd meget gode resultater. En del av disse skolene er klare kandidater til å bli "bonusskoler" eller "demonstrasjonsskoler", sa hun i sitt foredrag. Hun understreket også at det er viktig å sette krav til elevene. PISA-undersøkelsen viser nemlig at elevene selv mener skolen bør stille større krav til dem.
- Hvis dagens regelverk står i veien for å utvikle en bedre skole, vil jeg gjerne ha tilbakemelding om det, sa statsråden til de 370 representantene for politisk og administrativ ledelse i fylkeskommuner og kommuner, fagforbund, lærer- og elevorganisasjoner, arbeidsgiver- og arbeidstakerorganisasjoner, departementer og underliggende etater som var samlet på utdanningskonferansen.
Språk og matte må styrkes
Clemet uttrykte også sterk bekymring for situasjonen for annet fremmedspråk. På ungdomstrinnet fullfører bare litt over halvparten av elevene tysk og fransk. I videregående har lærere i språk gjennomgående høy alder og rekruttering til språkfag ved universiteter og høyskoler er svært dårlig. Virkemidler som Kvalitetsutvalget blir bedt om å vurdere er blant annet å gjøre faget tellende ved opptak til videregående opplæring og kreve annet fremmedspråk som tilleggskrav for studiekompetanse.
PISA-undersøkelsen avdekket også svake resultater i, og mindre positive holdninger til faget matematikk i grunnskolen. ­ Skal vi nå målet om å heve det generelle kompetansenivået i matematikk, bedre holdninger og redusere kjønnsforskjellene må faget gjøres mer interessant og meningsfylt med progresjon tilpasset aldersnivå . Likeledes må lærerutdanningen styrkes og etter- og videreutdanning prioriteres, understreket Clemet.
