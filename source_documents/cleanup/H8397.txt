
26.5.2004
Sp
Vil vi få en gjennomgang av kostnadsoverskridelsene i helseforetakene?
Senterpartiet ved sosialkomiteens medlem Ola D. Gløtvold foreslo i vår at helseministeren skulle redegjøre for Stortinget om overskridelsene som har vært i helseforetakene blant annet pga høyt lønnsnivå for leger og oppbygging av mer administrasjon i helseforetakene. Under dagens spørretime sa Helseminister Høybråten at han gjerne ville gi Stortinget en slik orientering om Stortinget ønsker dette. Dette var som et svar på Åslaug Hagas utfordring om at gjennomgangen må igangsettes nå.
Senterpartiets Magnhild M Kleppa stilte i spørretimen spørsmålstegn ved om Helseministeren virkelig har kontroll på økonomien i helseforetakene, etter den siste tids meldinger om drastiske kutt i flere helseregioner på bemanning og tilbud. Ifølge NRK Puls hadde helseforetakene i 2003 et underskudd på 2 mrd kr, og halvparten av dette har gått til økte lønninger i helseforetakene. Dette må nå helseforetakene dekke inn innen 2005 ved å kutte kostnader.
Senterpartiets helsepolitiske talsmann Ola D. Gløtvold oppsummerer følgende etter dagens spørretime: - Det er merkverdig at Senterpartiets forslag om å få en gjennomgang av økte lønnskostnader i helseforetakene blir avvist av regjeringspartiene, samtidig som helseministeren i dagens spørretime sier han gjerne vil komme med en slik orientering til Stortinget når det gjelder dette temaet.
- Det vil sannsynligvis bli bevilget mer penger til helseforetakene enn det som står i revidert nasjonalbudsjett, og derfor er det ekstra viktig å vite at disse økningene ikke vil gå til økte lønninger og byråkrati i foretakene, men faktisk til økt tilbud til pasientene! Derfor trenger vi en slik gjennomgang av kostnadsutviklingen fram til nå.
Senterpartiet merker seg bl.a. at Helse Vest nå har planer om å kutte bemanningen med over 700 årsverk og det er tilsvarende situasjon i flere av de andre helseforetakene. Det er også lagt planer om kutt i tilbudet og nedleggelse av avdelinger i flere helseregioner. Helse Førde er en av disse. Hålogalandsykehusene er et annet helseforetak som kutter kraftig i bemanningen.
Senterpartiet har vært kritisk til helsereformen hele veien samtidig som Sp mener det har vært for dårlig samsvar mellom intensjonene om et bedre helsevesen og tilgangen på ressurser til dette.
