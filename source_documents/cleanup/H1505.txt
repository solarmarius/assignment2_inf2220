
Dato: 11. februar 2000
FREMSKRITTSPARTIETS
STORTINGSGRUPPE
Fra Thore A. Nistad stortingsrepresentant (FrP)
ROSER FJÆRVOLLs VILJE TIL NYTENKNING!
Fremskrittspartiets samferdselspolitiske talsmann, Thore A. Nistad, er svært positiv til mange av de tanker statsråd Fjærvoll tok opp i sin tale på Byggedagene 2000 i går.
- Det er svært gledelig å merke seg at samferdselsministeren har innsett det faktum at det er konkurranse som driver frem bedre og mer effektive løsninger, og at dette er prinsipper som også er gjeldende innen veg- og jernbaneutbygging. Dette er helt i tråd med det Fremskrittspartiet har hevdet i en årrekke, sier Nistad.
Nistad påpeker at det er med interesse han har merker seg statsrådens ønsker om å se nærmere på de statlige forvaltningsorgan og deres virksomhet, samt at han i større grad vil fokusere på fleksibilitet og en friere organisasjonsform for entreprenørvirksomhet i Statens Vegvesen.
- Både i Sverige og Finland er entreprenørvirksomheten i vegvesenet organisert som en selvstendig enhet (divisjon). I Sverige er all vegproduksjon, også drift og vedlikehold, nå konkurranseutsatt. Det er derfor på tide at også Norge nå begynner å åpne for mer konkurranse og en modernisering av forvaltningen slik at man kan få en bedre veistandard, samt en mer effektiv utnyttelse av skattebetalernes penger, sier Nistad.
- Samferdselsminister Dag Jostein Fjærvoll skal ha all honnør og ros for de tanker han i går fremførte på byggedagene og jeg nå frem til å få servert disse tankene for Stortinget i konkrete forslag og tiltak, avslutter han.
