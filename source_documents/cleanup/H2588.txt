
Fredag 23. september 1994
KrF-leder Kjell Magne Bondevik om EØS-hemmeligheter:
MINST MULIG HEMMELIGHOLD
- SKJØNNET MÅ IKKE MISBRUKES
Regjeringen skal være uhyre varsom med å legge det som kan oppfattes som en generell hemmeligholdelsesklausul på eventuelle uenigheter mellom Norge og EU i hvordan EØS-avtalen skal fortolkes. Den retten man har til å utvise skjønn i slike saker må ikke misbrukes. Det sier Kristelig Folkepartis leder Kjell Magne Bondevik.
-Prinsippet om størst mulig åpenhet og minst mulig hemmelighold må gjelde så uavkortet som mulig. De situasjonene der regjeringen har adgang til hemmelighold, er i saker der det kan skade Norges forhandlingssituasjon at uenigheten blir kjent, eller hvor forholdet til andre land kan skades. Begge disse forbeholdene rommer imidlertid en sterk grad av skjønn, og det må derfor utvises stor varsomhet når man skal omsette skjønnet i praktisk handling, sier Bondevik.
Bakgrunnen for Bondeviks kommentar, er meldinger om at Utenriksdepartementet har bedt Justisdepartementet om råd når det gjelder hvor mye som kan holdes hemmelig i saker som gjelder EU og EØS.
-Det er uheldig dersom departementet gir inntrykk av at man er mer opptatt av å hemmeligholde mest mulig, enn av å følge offentlighetsloven, slik Nils E. Øy i Norsk Presseforbund uttrykker det, sier den tidligere utenriksministeren i Syse-regjeringen.
