
9. juni 2000
Berit Brørby
Flertall for Regjeringens forslag
Kommunalkomiteens leder Berit Brørby gir i denne pressemeldingen fra fredag 9. juni 2000 uttrykk for glede over at kommunalkomiteen går inn for regjeringens forslag i kommuneøkonomiproposisjonen.
Kommunalkomiteens leder Berit Brørby er glad for at kommunalkomiteen går inn for regjeringens forslag i kommuneøkonomiproposisjonen.
- Det er gledelig at regjeringens forslag får flertall på alle punkter. Endelig har Arbeiderpartiet fått gjennomslag for å ta i et tak for kommunene. Kommunenes inntekter øker med 31/2 til 4 milliarder i forhold til Sentrumsregjeringens forslag fra 1999 og andelen frie midler til kommunesektoren økes med 11/2 til 2 milliarder i forhold til i fjor, sier Brørby.
Forslag til rammer for kommuneøkonomien for neste år ble fremlagt av regjeringen Stoltenberg 19. mai. Kommunalkomiteen avga sin innstilling i dag 9. juni.
Kommunalkomiteen støtter regjeringens forslag om store omlegginger av kommunenes inntektssystem. I tillegg gir komiteen støtte til regjeringens forslag om en plan for innlemming/avvikling av øremerkede tilskudd.
- Jeg er glad for at vi nå har flertall for å påbegynne arbeidet som over tid vil gi et mer rettferdig inntektssystem for kommunene. Vi vil se en omfordeling hvor tett befolkede områder med lav skatteinntekt får en større andel av kaka enn tidligere. Nå skal befolkningen her endelig få et likere tjenestetilbud som resten av landets befolkning. I tillegg vil skatteandelen til kommunene økes til 46 % allerede fra 2001.
- Det er positivt at vi fikk flertall for avvikling av tapskompensasjonsordningen. Når vi ser at omfordelingsvirkningen er blitt mindre enn Rattsø-utvalget anbefalte, er det positivt å gjennomføre omfordelingsordninger som er mer rettferdige, sier Brørby.
Allerede i 2001 må regjeringen starte med innlemming og avvikling av øremerkede tilskudd. Pengene som frigis ved innlemming, går over i kommunenes frie midler.
- Det er positivt at staten vil avvikle detaljstyringen av kommunesektoren. Dette er et bidrag til et bedre lokaldemokrati, hvor folk reelt sett får bedre innflytelse kommunalt, sier Brørby.
Eldresatsingen går som planlagt
Arbeiderpartiet vil bygge 5 800 nye sykehjemsplasser/omsorgsboliger til neste år. Kommunene skal fortsette arbeidet de har påbegynt for å realisere eldresatsingen.
En sak om evaluering av eldresatsingen er nå til behandling i Sosialkomiteen. Saken blir først behandlet til høsten.
