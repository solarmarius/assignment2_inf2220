
09.10.02, Oslo
Bjørn Hernæs, H
Solid forsvarsbudsjett
Regjeringen har lagt frem et forsvarsbudsjett for 2003 på 29,6 milliarder kroner. Dette er en reell økning på over 1 milliard kroner i forhold til det forsvarsbudsjettet forrige regjering la frem i fjor. Regjeringen følger dermed opp gjennomføringen av den forsvarspolitiske enighet som ble oppnådd i Stortinget tidligere i år. Enigheten legger til grunn en økonomisk ramme for Forsvaret på 118 milliarder kroner for perioden 2002-2005. Det innebærer at Forsvaret får sine største budsjetter siden den kalde krigen i denne perioden. Forsvarsbudsjettet for 2003 bringer på denne måten samsvar mellom den vedtatte forsvarsstrukturen og de ressurser som er stilt til disposisjon for å finansiere denne.
Behovet for et forsvar tilpasset vår tid
De største sikkerhetspolitiske utfordringene er i dag knyttet til etniske og regionale konflikter, spredning av masseødeleggelsesvåpen og utbredelse av kriminalitet og terrorisme. Det norske Forsvaret har vært basert på mobilisering mot et større angrep, og ikke i tilstrekkelig grad tilpasset denne typen kriser og konflikter. Det er derfor nødvendig å tilpasse det norske Forsvaret til de disse sikkerhetspolitiske utfordringene. Dette innebærer et forsvar som er bedre oppdatert når det gjelder materiell, og som har en mer effektiv organisasjon enn i dag. Det er behov for styrker med økt fleksibilitet og tilpasningsevne. Vårens brede forsvarsforlik i Stortinget gir gode betingelser for en vellykket omstilling av Forsvaret.
Hovedmål og prioriteringer
Omstillingen av Forsvaret er i rute.
- Med årets budsjettforslag ligger alt til rette for å fortsette omleggingen til et mer moderne og effektivt Forsvar, sier Bjørn Hernæs.
Nå legges grunnlaget for et Forsvar som kan løse et bredere spekter av oppgaver raskere og mer effektivt enn i dag. Det er blitt større sammenfall mellom nasjonale og internasjonale, sivile og militære sikkerhetsutfordringer, også med hensyn til hva slags styrker som kreves. Omleggingen vil derfor også bidra til å styrke Forsvarets evne til å bekjempe terror.
