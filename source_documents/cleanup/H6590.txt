
16.12.02
Vegard Martinsen, (DLF)
Statskirkens fremtid
Nå kan vi se de første skritt i retning av en fullstendig avvikling av statskirkeordningen. Dagsavisen skriver i dag: "I vår kom kirkens folk med sine konklusjoner om statskirkens framtid i det såkalte «Bakkevig-utvalget». Nå skal det offentlige Norge komme til orde i en ny stat/kirkekommisjon som blir satt ned like etter nyttår."
Men de statsdyrkende kristne fornekter seg altså ikke: Dagsavisen forteller at kirkeminister Valgerd Svarstad Haugland (KrF) har bestemt at kun medlemmer av statskirken skal få være med i det utvalget som skal legge frem innstilling om hvorvidt stat og kirke skal skille lag.
Dette er selvsagt uhørt. Siden det er en statskirke, burde både de som sogner til kirken OG de som sogner til staten, få være med i utredningskomiteen. Det er maktmisbruk fra Statens v/KrFs side dersom kun folk som er medlemmer av statskirken kan få sitte i utvalget.
Men uansett er dette de første virkelige skritt henimot en avvikling av statskirkeordningen, og vi ser med tilfredshet på det. Vi skulle ønske at det ville gå raskere, men bedre sent enn aldri.
