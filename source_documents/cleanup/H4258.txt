
torsdag 26. november 1998 00:00:54
Venstres parlamentariske leder, Gunnar Kvassheim:
Sentrumsprofilen er opprettholdt
- Alle hovedsatsinger som regjeringen hadde i sitt opprinnelige budsjett står fast. Det aller viktigste er at et stramt budsjett som kan bidra til rentenedgang nå er i havn. Det sier Venstres parlamentariske leder Gunnar Kvassheim etter forliket om statsbudsjettet for 1999.
- For Venstre har den økonomiske stabilitet og en lavere rente hele tiden vært det overordnede. I tillegg er vi fornøyd med at budsjettet tar vare på helsesatsingen, kommuneøkonomien, distriktstiltakene, miljøprofilen og næringspolitikken i sentrumspartienes opplegg.
Høyre og Fremskrittspartiet har fått gjennomslag på skatte- og avgiftssiden, og det har medført noen smertefulle kutt. Men alt i alt er dette et budsjett med en solid sentrumsprofil, som Venstre kan stå inne for. - Resultatet er i sum svært langt fra Høyres og ikke minst Fremskrittspartiets primærforslag, og det er helt urimelig å framstille dette som omregjeringspartiene har lagt seg flate for høyresiden. De to partiene vil støtte det justerte opplegget gjennom subsidiær stemmegivning.
- Det faktum at kommuneøkonomien ikke er reellt svekket etter forhandlinger med Høyre og Fremskrittspartiet viser alene at sentrum har holdt viktige skanser. Også distriktssatsingen blir betydelig.
Resultat er viktig også fordi det gir fortsatt rom for et styringsdyktig alternativ til en Jagland-regjering. Venstre er glad for at regjeringen nå får anledning til å gå videre med de mange viktige sakene som den er i gang med.
Oslo, 25.11.98
