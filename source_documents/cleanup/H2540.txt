
Mandag 17. oktober 1994
Finanspolitisk talsmann Odd Holten om KrFs budsjettforslag:
BEDRING AV STUDENTENES KÅR
-Det er forunderlig at Regjeringen er kommet tilbake til Stortinget med kuttforslag som flertallet i Stortinget avviste for få måneder siden. Man må nesten spørre seg om disse signalene ikke har nådd fram til statsråden. I Kristelig Folkepartis forslag til alternativt statsbudsjett ønsker vi å satse på studentene. Det sier Kristelig Folkepartis finanspolitiske talsmann Odd Holten.
KrF foreslår en økning av budsjettrammene til studiefinansiering med totalt 150 millioner kroner. I dette beløpet ligger en økning av stipendandelen på studielånene med ytterligere to prosent i forhold til Regjeringens forslag, og at man beholder ordningen med reise-moderasjon. KrF går også i mot Regjeringens forslag med månedlige utbetalinger av studielånet, og imot forslaget til samordning som fratar enslige forsørgere muligheten til å få lån i Statens Lånekasse.
KrF har også foreslått at det skal settes av 30 millioner til nye studieplasser.
Når det gjelder de private skolene og folkehøyskolene, ønsker KrF å bevilge 62 millioner mer til disse enn Regjeringen har foreslått.
-Vi aksepterer ikke at regjeringen kommer med forslag til kutt på dette hvert eneste år. Disse pengene må på plass før det i det hele tatt er noe å forhandle om i forbindelse med budsjettbehandlingen denne gang, sier Odd Holten.
