
11.12.02
Venstre
- Kampen mot Sellafield-utslippene må intensiveres
- Det er meget skuffende at den britiske regjeringen har besluttet at Sellafield-anlegget kan fortsette med sine radioaktive utslipp fram til 2006. Det betyr at de ikke har tatt den massive motstanden i Norge og andre Nordsjø-land på alvor. Vi vet imidlertid at britiske myndigheter har opplevd det sterke engasjementet mot Sellafield-utslippene som meget ubehagelig. Derfor må kampen mot utslippene fortsette og intensiveres, sier Gunnar Kvassheim, miljøpolitisk talsmann for Venstre.
Det norske presset har sikkert medvirket til at den britiske regjeringen instruerer miljødirektoratet til å vurdere et moratorium på utslippene i påvente av at ny renseteknologi kan installeres. Det gir et visst håp, men det er underlig at regjeringen ikke selv har vedtatt at et slikt moratorium skal innføres.
- Venstre vil bidra til å mobilisere ikke minst kystbefolkningen, sier Kvassheim. Gunnar Kvassheim besøkte selv Sellafield-anlegget for et år siden, og var med på å starte Venstres underskriftskampanje i fjor som ga 45.000 underskrifter mot utslippene.
- Samtidig vil Venstre bidra til at denne saken fortsatt blir prioritert av den norske regjeringen. Det bør lages allianser med andre land som blir berørt, for å få en snarlig avklaring på de rettslige sidene ved Sellafield-saken, sier Kvassheim.
