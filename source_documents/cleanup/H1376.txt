
Stortinget, 18. februar 1999
FREMSKRITTSPARTIETS
STORTINGSGRUPPE
fra FrPs finanspolitiske talsmann, Siv Jensen
FrP om Sentralbanksjefens årstale:
ARGUMENTERER FOR INFLASJONSMÅL ?
-Sentralbanksjef Svein Gjedrem argumenterer godt for overgang til et inflasjonsmål for pengepolitikken, men trekker ikke konklusjonen., sier FrPs finanspolitiske talsmann, Siv Jensen, i en kommentar til sentralbanksjefens årstale, som hun er godt fornøyd med.
Det er spesielt Gjedrems uttalelse om at pengepolitikken må være et troverdig anker for forventninger om fortsatt lav prisstigning og at Gjedrem trakk paralleller mellom økonomiene New Zealand, Australia og Norge som gir Jensen grunnlag for rosen til Gjedrem. New Zealand og Australia innretter som kjent pengepolitikken direkte med sikte på prisstabilitet fremfor fastkurs.
-Gjedrem var også veldig tydelig i sine formaninger om behovet for en troverdig finanspolitikk og om utfordringene som ligger i den fremtidige finansieringen av eldrebølgen og kostbare offentlige velferdsgoder. Jeg er dessuten glad for sentralbanksjefens rakryggede og prinsippielle holdning om at staten ikke i lengden kan beholde sitt eierskap i forretningsbankene." fremholder Jensen.
Jensen mener imidlertid at utsiktene til nullvekst i økonomien i 1999, og de sterkt fallende investeringene både på kontinentalsokkelen og i fastlandsøkonomien tilsier et hurtigere og kraftigere kutt i renten enn det Gjedrem signaliserte.
