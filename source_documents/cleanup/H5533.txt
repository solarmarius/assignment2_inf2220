
Oslo, 05/02  02
KrFU
Kamp mot slaveri
Over hele landet vil KrFUere denne uken markere sin avsky mot en industri som er i ferd med å bli en av verdens aller største: handel med barn.
Handel med barn til seksuelle tjenester er blitt en økonomisk virksomhet i verdensklasse. I følge Unicef, dras èn million barn årlig inn i sex-slaveri. Trafficking, som er den internasjonale betegnelsen for handel med mennesker, er i ferd med å utvikle seg til en av verdens største industrier.
I følge FNs beregninger tjener bakmennene over 60 milliarder kroner på denne slavehandelen. Handelen er global; den skjer i Mexico, i Praha, og i Thailand. Overalt utnyttes barn helt ned i tiårs alderen seksuelt. Ikke bare av pedofile menn, men også av "vanlige" kvinner og menn. Gutter og jenter hentes fra fattige landsbyer med løfte om et bedre liv. De blir kidnappet og holdt innesperret i bordeller i månedsvis, eller de selges på gata hvor pengene går til bakmenn. Små gutter i krigsområder rekrutteres som soldater, og brukes som sex-leketøy av de eldre soldatene. Barn blir solgt over landegrenser, for å tjene som prostituerte i bordeller eller som skuespillere i pornofilmer.
En gang var kampen mot slaveriet en av de største politiske kampene. Det var på mange måter testen på demokrati og menneskerettigheter. Kampen mot dagens slavehandel er uendelig viktig. Den hensynsløse og grove utnyttelsen av barn er ondskap satt i system. Det er selve menneskeverdet det handler om, og i KrFU vil vi gjøre det vi kan for å sette saken på dagsorden.
Derfor går vi nå til kamp mot slaveri.
