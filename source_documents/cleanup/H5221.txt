
St@tsministerbrev 11. oktober 2001
- Vi ønsker å arbeide videre mer fornyelsen, slik at vi kan få enda mer ut av de midlene vi bruker. Det skal vi gjøre sammen med de ansatte. Denne strategien er veldig forskjellig i forhold til det vi ser i det politiske grunnlaget for en ny Bondevik-regjering. Der sies det at fornyelse skal være et viktig bidrag til å kunne finansiere de store skattelettelsene de ønsker å gjennomføre, skriver Jens Stoltenberg i Statsministerbrev 11. oktober 2001.
Kjære @-brevvenn
I forslaget til statsbudsjett som Regjeringen la fram i dag følger vi opp sakene våre fra valgkampen - punkt for punkt. Det er et budsjett for bedre velferdstjenester, for en mer rettferdig fordeling og for en trygg økonomisk utvikling. Vi bruker 6 milliarder kroner mer av oljeinntektene enn i år. Men de blir brukt på en måte som ikke skal føre til økt press på priser og renter, og som ikke skal sette sysselsettingen i fare.
Dette budsjettet illustrerer på en god måte hvordan vi kombinerer verdien av å skape og verdien av å dele. De er gjensidig avhengig av hverandre.
Gjennom å omfordele på budsjettet, gjennom å bruke inntekter som den økonomiske veksten gir og å øke bruken av oljeinntektene, har vi funnet plass for viktige prioriteringer.
Barnefamiliene vil merke det. 1 milliard ekstra til barnehagene vil gi i gjennomsnitt ca 4 000 kroner i redusert foreldrebetaling per barnehageplass sammenliknet med nivået første halvår i år, og det vil gi rom for 10 000 nye barnehageplasser.
De eldre vil merke det. Egenandelene på nødvendige medisiner fjernes, bostøtten i de største byene heves og det gis tilsagn om finansiering av 10.200 nye boenheter for eldre og syke.
Lønnstakerne vil merke det. Grensa for å svare toppskatt heves til 320 000 kroner. Minstefradraget blir økt til 43 000 kroner. Dette bidrar til at 200 000 skatteytere får redusert sin marginalskatt. Fradraget for fagforeningskontingent dobles til 1 800 kroner. Avgiften på elektrisitet settes ned med ytterligere ett øre. Det legges til grunn at lønnstakerne også til neste år vil få en klar forbedring i reallønna.
De økonomisk vanskeligstilte vil merke det. Det blir en klar forbedring av situasjonen for uføre som forsørger barn. Barnetillegget økes med 2 568 kroner per barn, og det innføres rett til stønad til barnetilsyn og forhøyet hjelpestønad for enslige forsørgere med funksjonshemmede barn. Det innføres en ny stønadsordning for unge som blir alvorlig syke under utdanning. Leirskoleopphold skal bli gratis, noe som vil bidra til at ingen barn av økonomiske grunner skal hindres i å delta. Det tas flere nye løft for å få flere inn i arbeidslivet blant dem som i utgangspunktet står svakt. Boligsatsingen overfor vanskeligstilte økes. Langt flere vil kunne få etableringslån, boligtilskuddet økes med 10 prosent som vil gi flere boliger til vanskeligstilte, og bostøtteordningen bedres for en del grupper i de største byene.
Helsevesenet og kommunene vil merke det. I alt vil det blir brukt 3,5 milliard kroner mer til helse, herav 1 ½ milliard kroner mer til sykehusbehandling. Det blir også 3,5 mrd kroner mer til kommunene for å dekke viktige oppgaver innenfor eldreomsorg, barn og skoler.
Næringslivet vil merke det. Det blir en reell økning i den totale forskningsinnsatsen på 1,7 milliard kroner. Over budsjettet blir det en økning i den næringsrettede forskningen på 939 million kroner, og det blir innført et ekstra skattefradrag for forskning i næringslivet. Det blir økte avskrivingssatser på en del driftsmidler og investeringsavgiften fjernes fra 1. november. Bevilgningene til samferdselsformål økes, slik at det blir mer til både vei- og jernbaneformål. SND styrkes.
Skoleelevene og studentene vil merke det. Tilskuddet for å nå målet om gratis lærebøker innen 2003 videreføres, det innføres to obligatoriske og landsomfattende ordninger med ungdomsrabatt på kollektivreiser gjennom et ungdomskort og studentrabatt og det foreslås den sterkeste forbedringen i utdanningsstøtten noensinne.
Kulturen vil merke det. Kulturbudsjettet økes med 9 prosent og gir økte bevilgninger til museer, biblioteker, arkiver, film, pressestøtte, nasjonale kulturbygg og tusenårssteder over hele landet.
Verdens fattige vil merke det. Bistandandelen økes med over en milliard kroner som fører til at vår samlede bistand heves til 0,90 prosent av vår nasjonalinntekt. Særlig øker innsatsen mot Aids, tuberokoluse, malaria og polio. Den sterke satsingen på vaksinetiltak vi la inn i budsjettet for i år videreføres.
Jeg har her nevnt de viktigste satsingene. Men glem ikke at de nye ekstra satsingene kommer på toppen av alt det vi viderefører i statsbudsjettet. For eksempel antas de samlede utgiftene til Folketrygden til neste år å utgjøre nær 200 milliarder kroner, noe som utgjør en realvekst på nær 5 milliarder kroner. Dette er faktisk den viktigste enkeltprioritering i budsjettet.
I år har vi fått vedtatt store fornyelser særlig innenfor helsevesenet, Forsvaret, politiet, høyere utdanning og likningsforvaltningen. Allerede nå skal disse reformene virke på en slik måte at vi får mer tjenester ut av midlene. Men vi kutter ikke i disse budsjettene tilsvarende de mulige innsparingene. Bedre bruk av ressursene brukes til å styrke tjenestene.
Vi ønsker å arbeide videre mer fornyelsen, slik at vi kan få enda mer ut av de midlene vi bruker. Det skal vi gjøre sammen med de ansatte. Denne strategien er veldig forskjellig i forhold til det vi ser i det politiske grunnlaget for en ny Bondevik-regjering. Der sies det at fornyelse skal være et viktig bidrag til å kunne finansiere de store skattelettelsene de ønsker å gjennomføre.
Vennlig hilsen
Jens Soltenberg
