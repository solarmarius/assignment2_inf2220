
10.05.03
KrF
Sikre og skape arbeidsplasser
For Kristelig Folkeparti er kampen mot arbeidsledighet førsteprioritet. Dette krever aktiv innsats for å skape gode vilkår for å trygge og skape arbeidsplasser. Kristelig Folkepartis landsmøte vil oppfordre alle partier om å legge partitaktiske hensyn til side for å skape gode løsinger for å redusere arbeidsledigheten.
En økonomisk politikk som legger til rette for fortsatt rentereduksjon og lavere kronekurs er grunnleggende. Kristelig Folkeparti vil også fremheve en aktiv arbeidsformidling, konkurransedyktige rammevilkår og øke innsatsen innen forskning og utvikling. Konkrete tiltak må gjennomføres for å hindre utflagging av virksomheter slik at vi demmer opp mot den økende arbeidsledigheten.
Landbruket og næringsmiddelindustrien må i en tid med økende arbeidsledighet inngå i en samlet strategi med høyere sysselsetting og vekst. Et desentralisert landbruk med variert bruksstruktur er viktig både av beredskapshensyn og av hensyn til behov for trygg mat. Matvareproduksjon i Norge er viktig for å sikre levende bygder der folk kan bo og arbeide, og på den måten ta vare på kulturlandskapet vi har i dag. Skal en sikre rekruttering og skape ny optimisme må landbruket gis en inntektsutvikling på linje med andre grupper i samfunnet.
For mange kystsamfunn er fiskeforedlingsindustrien avgjørende for bosetting og sysselsetting. KrF vil derfor sikre at leveringsforpliktelser blir overholdt og videreført. Konsesjons- og fiskerirettigheter skal fremme distriktspolitiske mål gjennom spredt og lokalt eierskap, samtidig som de sikrer lønnsomhet i næringen. Landsmøtet advarer mot strukturelle endringer innen fiskeriene som medfører opphoping av fiskerirettigheter på få kapitalsterke redere.
Naturgass kan bidra til verdiskapning og økt sysselsetting i industri, transport og annet næringsliv. Kristelig Folkeparti går inn for en økt bruk av naturgass i Norge. Naturgass kan nyttes på en miljømessig god måte der gass erstatter mer forurensende energikilder.
