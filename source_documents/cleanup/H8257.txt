
26.3.2004
Stortingsrepresentant Morten Lund, Senterpartiet
Regjeringens skattereform: REGJERINGENS TÆRINGSPOLITIKK MÅ ERSTATTES MED BYGGENDE NÆRINGSPOLITIKK.
FORMUESKATT PÅ ARBEIDENDE KAPITAL MÅ FJERNES FØRST!
-Det er fire år siden Stortinget vedtok å fjerne formueskatt på arbeidende kapital. Det er underlig at Regjeringen satser mest på å fjerne skatten på passive formuer i stedet for å stimulere den byggende kapitalen. Regjeringen velger å stimulere forbruk framfor verdiskaping ved å redusere skatt på kapital på kistebunnen, i madrassen og i bankhvelvene! Akkurat som arbeidsledighet er sløsing med ressurser, er penger under madrassen et samfunnsproblem.
Finansdepartementet har opplyst (17.10.03) at formueskatt på arbeidende kapital i 2004 antas å utgjøre 2.6 milliarder kroner av totalt 8 milliarder i formueskatt. Dette oppgis å være ut fra en romslig definisjon som omfatter aksjer, opsjoner, fast næringseiendom, driftsløsøre og andre eiendeler i næring.
-Senterpartiet vil også fjerne arveavgift på arbeidende kapital for å lette generasjonsskifte i familieeidde bedrifter.
UTBYTTESKATT MÅ INNFØRES FRA 26. MARS 2004.
-Det er nå helt nødvendig at overskudd som beholdes i bedriften blir beskattet langt mindre enn kapital som hentes ut til forbruk. Senterpartiet støtter derfor prinsippene i forslaget til ny utbytteskatt. Regjeringens forslag om innføring fra 2006 gir for store muligheter for tilpasninger.
Skattefritt aksjeutbytte har de siste år medført at de høgeste inntektene har blitt beskattet lågere enn en hjelpepleierlønn. Det er tragisk at det måtte et pålegg fra EU til før Bondevik-regjeringen fjernet denne omvendte Robin Hood-politikken.
Det er viktig at delingsregelen nå blir fjernet både for aksjeselskap og for andre for å bidra til langsiktig, aktivt og privat eierskap.
MER EFFEKTIVE TILTAK MOT SKATTEJUKS OG SVART ØKONOMI.
-Som ledd i et bredt skatteforlik ønsker Senterpartiet at det legges til grunn økt innsats mot illojal skattetilpasning og svart økonomi. Dette må innebære en betydelig styrking av Skatteetaten og andre kontrolletater. Dette vil gi grunnlag for lettelser i skatter og avgifter, og gjøre det lettere å overleve for de som driver lovlig.
PRINSIPPET OM NÆRINGSNØYTRALITET MÅ NÅ FORKASTES.
Næringer som kan gi oss særlige fortrinn for verdiskaping og næringer som har særlig betydning for å sikre bosettingen i hele landet, må fortsatt kunne favoriseres.
