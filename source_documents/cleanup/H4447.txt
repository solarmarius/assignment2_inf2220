
torsdag 30. november 2000 13:09:31
Næringskomiteens budsjettinnstilling avgis i dag:
Venstre avviser Aps statssosialisme
- Venstre har ingen tro på statssosialisme i norsk næringsliv. Derfor går Venstre mot Ap-regjeringens forslag om et investeringsselskap som bruker statens oljemilliarder til å drive oppkjøpsraid i private bedrifter, sier Venstres næringspolitiske talsmann Leif Helge Kongshaug.
- Jeg synes det er beklagelig at Ap nå har fått flertall for dette ved hjelp av Senterpartiet og Kristelig Folkeparti. Samtidig vil jeg berømme KrF for å ha tilført selskapet en viss innretning mot nyskaping og forsking gjennom komitebehandlingen. - Det er bra, men betyr etter Venstres mening lite når selskapet skal forvaltes av gammeldagse sosialdemokrater med mektige venner i det tradisjonelle norske næringslivet, sier Venstres Kongshaug. Det er disse som nå vil nyte godt av statens milliarder gjennom Arbeiderpartiets nettverk, ikke nyskaperne som virkelig trenger det.
- Arbeiderpartiet står for en skattepolitikk som truer det private mangfoldet av eierskap i næringslivet, og samtidig vil gjøre massive statlige oppkjøp i de samme bedriftene ut fra høyst uklare kriterier. Dette er uhyre lite framtidsrettet tankegang som vil føre til konservering framfor nyskaping. Et investeringsselskap på Arbeiderpartiets premisser er en trussel mot den framtidige verdiskapingsveksten velferdssamfunnet vårt trenger.
Venstres alternativ er å bidra med mer statlig risikokapital der det virkelig trengs. Derfor foreslår Venstre å opprette fond eller kommersialiseringsselskaper innenfor de strategiske satsingsområdene i Forskingsmeldingen, i samspill mellom statlig og privat kapital. Venstre ser det også som en spennende mulighet å lokalisere forvaltningen av slike selskaper i regionale miljøer hvor det er kompetanse og stort potensiale for verdiskaping, for eksempel innenfor havbruk og marine næringer.
