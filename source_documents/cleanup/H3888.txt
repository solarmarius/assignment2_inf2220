
5.5.2000
John Dale,
Pressemelding fra
NEI TIL ULV I NYE OMRÅDER
Senterpartiet går mot regjeringa sitt vedtak om å tillate ulv i nye område av landet. Ved å definere eit etableringsområde som omfattar Aust-Agder, Telemark, Vestfold, Østfold, Oslo og deler av Buskerud, Akershus og Hedmark, vil konfliktnivået stige dramatisk. Ei slik utvikling vil vera til skade for alle partar.
Senterpartiet vil også krevje at det ikkje blir etablert område for ulv før forslag har vore ute til omfattande høyring i aktuelle område. Det er såleis uakseptabelt å setja i verk regjeringsvedtaket som ei prøveordning for komande beitesesong, for så å fastsetje dei endelege avgrensingane til hausten. Ein slik framgangsmåte vil låse fast situasjonen og dermed auke konfliktane.
Stortinget har ved fleire høve sagt frå om at hovedlinene for rovdyrpolitikken skal liggja fast, og at styresmaktene framleis må medverke aktivt for å dempe konfliktnivået. Senterpartiet meiner regjeringsvedtaket utfordrar begge desse føresetnader. Målsettinga om å få til ei balansert rovdyrforvalting er såleis truga.
Etableringa av ei levedyktig sør-skandinavisk ulvestamme bilir i dag definert som 8 -10 familiar. Med eit slikt utgangspunkt må alt gjerast for å finna fram til ei optimal lokalisering av ulvestamma, dvs. å peike ut område i Sør-Skandinavia der konfliktane og skadeverknadene blir minst. Omsynet til bestanden må her stå i fokus, val av område må skje uhilda av nasjonale grenser. Dette er i tråd med Bern-konvensjonen.
Fordi det norske busettingsmønsteret set klare grenser for naturlege område for ulv, kan Norge berre i avgrensa grad medverke til etableringa av ei sør-skandinavisk stamme. Senterpartiet meiner difor, ut frå den kunnskap vi i dag har, at eit par ulvefamiliar på norsk side av grensa, lokalisert i eit samanhengande svensk/norsk område, vil vera eit realistisk og nødvendig alternativ til den rovdyrpolitikken regjeringa har lagt til grunn i sitt siste vedtak.
