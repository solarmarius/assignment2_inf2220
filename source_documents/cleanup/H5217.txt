
12.10.01
SVs parlamentariske nestleder, Karin Andersen:
Fullt fortjent fredspris
Den Norske Nobelkomités avgjørelse om å dele fredsprisen mellom FN og dets generalsekretær, Kofi Annan for deres innsats for en bedre organisert og fredeligere verden, blir mottatt med glede av Sosialistisk Venstreparti.
- Som det ble sagt i begrunnelsen går den eneste farbare vei til en fredelig verden gjennom FN. Det er en betraktning vi er helt enige i , og i den situasjonen verden står oppe i akkurat nå er det en spesielt viktig konstatering, sier SVs parlamentariske nestleder, Karin Andersen.
FN har spilt, og må fortsatt spille, den mest fremtredende rollen for å bevare og gjenskape fred.
- Organisasjonen har tatt de økonomiske, sosiale og miljømessige utfordringene på alvor, og det er av avgjørende betydning for å skape en fredeligere verden med en fungerende internasjonal rettsorden, mener Karin Andersen
Kofi Annan har stått sentralt i arbeidet med å vitalisere FN, og har blant annet viet mye oppmerksomhet til organisasjonens, og dets medlemslands forpliktelser overfor menneskerettighetene.
- Kampen for menneskerettighetene er ikke vunnet. Fredsprisen til Annan og FN er imidlertid et viktig bidrag i den videre kampen, sier Andersen
