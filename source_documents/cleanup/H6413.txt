
03.12.02
Ola T. Heggem (Sp)
Statsbudsjettet gir dårligere skole og eldreomsorg
-Jeg registerer at Stortingsflertallet sitter stille og ser på at tilbudet i skolen svekkes i de fleste kommuner, at tilbudet til de som har behov for omsorg svekkes, kulturtilbudet bygges ned og utviklingsarbeidet i de enkelte lokalsamfunn stopper opp. I tillegg økes gebyrer, brukerbetaling og husleie i kommunene. Alt dette for å tilpasse seg trange rammebetingelser gitt av Storting og regjering, sa stortingsrepresentant Ola T. Heggem under finansdebatten i Stortinget i går kveld.
Gapet har aldri vært større mellom de antall kroner som må til for å opprettholde velferden til folk flest rundt i landet og de kroner kommunene faktisk får tilført. Og budskapet fra Høyrestatsrådene er at det må effektivisering til. En representant fra Samarbeidsregjeringen forklarte oss på et møte i Molde tidligere i høst hva dette egentlig betyr; I sentrale strøk og i bysamfunn betyr det konkurranseutsetting og privatisering, mens det i de mindre urbane strøk av landet skal leses som kommunesammenslåing.
- Det er også med stor forundring jeg registrerer reduksjonen i de distriktspolitiske virkemidlene. Regjeringen har selv utnevnt fylkeskommunene til regionale utviklingsaktører, og ikke minst representantene fra KrF og Venstre har mer enn antydet at de kommunale næringsfondene skulle fylles opp gjennom dette statsbudsjettet. Derfor er det verdt å merke seg at regjeringen i sitt forlik med FRP har redusert de distriktspolitiske virkemidlene med over 100 millioner kroner, sier Heggem.
