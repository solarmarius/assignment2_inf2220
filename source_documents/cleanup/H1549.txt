
Stortinget, 15. august, 2000
FREMSKRITTSPARTIETS
STORTINGSGRUPPE
fra Per Sandberg, Fremskrittspartiets familiepolitiske talsmann
POLITISK FREKKHET
FRA BARNE- OG FAMILIEMINISTEREN
- Jeg er forbannet over statsråd Karita B. Orheims evne til å fremstille våre forslag som sine egne, sier Fremskrittspartiets familiepolitiske talsmann, Per Sandberg.
- Gjennom ni år har Fremskrittspartiet fremmet forslag på stortinget om endringer i barnebidragsordningen, og først nå kommer Arbeiderpartiet etter. Da Fremskrittspartiet i 1991 fremmet et forslag som i stor grad er identisk med regjeringens kommende forslaget ble det nedstemt av Arbeiderpartiet. Men nå har Arbeiderpartiet plutselig snudd og det rett etter at et nytt dok:8-forslag om barnebidragsordningen kommer fra Fremskrittspartiet. Fremskrittspartiet synes det er bra at Arbeiderpartiet til slutt har kommet etter, men har sett oss lei på Arbeiderpartiets evige sommel og manglende evne til å fatte vedtak uten først å ha utredet sakene gjennom mange år, sier Per Sandberg.
Per Sandberg vil også påpeke at sommelen fra Arbeiderpartiet har ført til at svært mange har fått det tøft under dagens barnebidragsordning, noe som kunne vært unngått hvis Arbeiderpartiet ikke hadde brukt ni år på å finne de gode løsningene som allerede var foreslått av Fremskrittspartiet.
