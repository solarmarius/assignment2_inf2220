
Fredag 7. februar 1997
SVALBARD KRISTELIG FOLKEPARTI STIFTET
Svalbard Kristelig Folkeparti ble stiftet på et møte i Longyearbyen torsdag kveld 6. februar. Overlege Anders Christensen ble valgt som leder. Med seg i styret fikk han Jan Haugan og Hans Nyseth. Det opplyser generalsekretær Gunnar Husan, som var med på stiftelsesmøtet, sammen med partileder Valgerd Svarstad Haugland og nest-leder Einar Steensnæs.
-Vi er glad for det var noen som ville ta initiativ til å starte og drive et KrF-lag på Svalbard. Lokallaget regner med å stille liste til valget av Svalbard-råd til høsten, og vi håper KrF vil bli representert i dette rådet. Det er behov for de verdiene KrF står for også i Svalbard-samfunnet, sier generalsekretær Gunnar Husan.
Det nye lokallaget håper på gode innspill fra moderpartiet når Stortinget skal drøfte Svalbard-meldingen senere i år.
Med dannelsen av Svalbard KrF, har partiet nå fått 422. lokallag.
