
11.1.2001
Morten Lund,
Pressemelding fra
FANGSTEN AV HVAL MÅ KUNNE ØKES.
Under en interpellasjon i Stortinget i dag om fangst på hval ble det fra flere talere understreket at det ikke er samsvar mellom reduksjonen i kvotene på vågehval samtidig som bestanden øker.
Senterpartiets stortingsrepresentant fra Sør-Trøndelag, Morten Lund, fremholdt i sitt innlegg at næringskomiteen gang på gang har advart mot den store veksten i bestanden av sjøpattedyr, både av sel og hval, og at dette ville måtte få konsekvenser for tradisjonelle fiskerier.
Lund mente at en nå måtte stimulere både hval- og selfangst, og at økninger i bestandene også måtte reflektere større kvoter.
-Senterpartiet har gjennom flere år påpekt at bestandene av sjøpattedyr som hval og sel har blitt for høye. Resultatet er at deres konsum av biomassen i havet på årsbasis nå er langt høyere enn det norske fiskere får anledning til å fange. Det må være et mål å høste maksimalt av fiskeressursene samtidig som prinsippene om økologisk mangfold og bærekraftig forvaltning ivaretas, og det betyr for eksempel ikke at vi bør ha flere millioner sel i Østisen, og en vågehvalbestand i sterk vekst fra år til år sier Lund i en kommentar fra Stortinget.
Allerede i løpet av vårhalvåret vil Senterpartiet diskutere problemstillingen om forvaltningen av hav ressursene på en bredere basis, og da vil sjøpattedyrenes rolle bli et sentralt tema.
