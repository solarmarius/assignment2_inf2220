
16.08.01
Kjell Magne Bondevik om regjeringens skolesatsing: Velkommen etter - men er det godt nok?
-Gode skolelokaler stimulerer til bedre læring, men mange steder er skolene i dårlig forfatning. Det trengs derfor en opprusting av skolebygningene. Dette tok Kristelig Folkeparti allerede opp på vårt landsmøte i april. Vi er glade for at Arbeiderpartiregjeringen nå kommer med et konkret forslag. Men siden dette bare er en låneordning, er jeg i tvil om dette er godt nok. Mange kommuner kan få problemer med tilbakebetaling. Og hva med den indre opprustningen? KrF ønsker å utfordre Arbeiderpartiet på en like offensiv holdning til fornyelse av skolens innhold!, sier Kjell Magne Bondevik.
-Kristelig Folkeparti påpekte på sitt landsmøte at det dårlige læringsmiljøet skyldes stram kommuneøkonomi og manglende vedlikehold. Derfor signaliserte jeg i min tale til landsmøtet at nå må innsatsen rettes mot skolen. KrF har lenge ment at kommunene og staten bør gå sammen om en opprusting av skolelokalene. Derfor er vi fornøyde med at dette kan få en bredere politisk oppslutning, uttaler Kjell Magne Bondevik.
-Staten bør yte bidrag etter en plan og retningslinjer, kommunene må bidra med egenandel for å sikre nødvendig kommunal prioritering. Det må utformes slik at det virker rettferdig også overfor kommuner som har andre investeringsbehov i skolen enn lokaler, sier KrFs statsministerkandidat.
-Utviklingen i ungdomstrinnet har de senere år kommet i bakgrunnen av de store reformer på småskoletrinnet i grunnskolen og i den videregående skolen, og må derfor nå prioriteres.
-Jeg ønsker å understreke at tiden nå er inne for en grundig gjennomgang av innholdet i ungdomsskolen, parallelt med en fornyelse av skolebygg! Dette med sikte på å gjøre skolen bedre tilpasset ungdoms sosiale og faglige utvikling.
·Ungdomsskolen trenger en kompetansestyrking på mange områder. Det må åpnes for at andre fag- og yrkesgrupper enn lærere får innpass for å styrke det faglige og sosiale miljøet og avlaste læreren for administrative og sosiale oppgaver, slik at "læreren får være lærer". ·"Egenandeler" i grunnskolen må fjernes.·Yrkes- og studierådgivningen må bedres. For ungdomsskolen bør rådgivningsfunksjonen deles i yrkesveiledning- og sosialpedagogisk rådgivning. ·Sentrumsregjeringen fikk til et brudd med den sentraldirigerte skolepolitikken - lokal skoleutvikling ble vektlagt. KrF vil stimulere til fortsatt utvikling av gode lokale ideer og lokalbaserte forsøk. Slik vil vi "snu skolepyramiden". ·Skolehelsetjenesten er svært viktig i blant annet seksualveiledning, forebygging av spisevegring og helseproblemer, informasjon om tvangsekteskap, mobbing, rusproblematikk og elevenes psykososiale miljø. KrF mener en styrking av skolehelsetjenesten er et viktig tiltak for å bedre skolehverdagen for våre barn.·Vår tid er preget av store sosiale og kulturelle endringsprosesser. Skolen må fortsatt være med på å gi elevene hjelp til å orientere seg. Vi trenger derfor å styrke verdidebatten i skolen.
