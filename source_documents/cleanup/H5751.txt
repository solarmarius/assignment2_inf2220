
16. april 2002
Hold trykket for CO2-frie gasskraftverk
Det er svært viktig for KrF og regjeringens troverdighet at Regjeringen i gassmeldingen legger frem en offensiv satsing på CO2-frie gasskraftverk. Trykket i denne saken må holdes overfor utbyggerne, men staten må også bidra aktivt med støtteordninger og til forskning og utvikling, uttaler Kristelig Folkepartis sentralstyre fra sitt møte 16. april.
Både ratifiseringen av Kyotoavtalen, klimameldingen og Sem-erklæringen forplikter Samarbeidsregjeringen til å holde trykket i denne saken, mener KrF. Når Regjeringen legger fram stortingsmelding om innenlandsk bruk av gass, må dette følges opp også der. Utslipp av klimagasser kan føre til så alvorlige miljøproblemer at "føre vár-prinsippet" må settes i høysetet. Utslippsmengden av CO2 ved dagens gasskraftteknologi er for stor. Det vises til beregninger fra FNs klimapanel som fastslår at middeltemparaturen har steget med 0,6 grader siden 1860. Det er beregnet en ytterligere stigning på mellom 1,4 og 5,8 grader de neste 100 år.
Sem-erklæringen varslet en mer offensiv klimapolitikk. Den nylig framlagte klimameldingen viser at regjeringen mener alvor og griper tak i viktige utfordringer. Det handler ikke bare om gasskraft. Elektrifisering av sokkelen vil også være et viktig skritt som må vurderes, tatt i betraktning at en fjerdedel av CO2-utslippene kommer fra kraftproduksjonen ute på plattformene. Trykket må holdes også når det gjelder andre industriutslipp og utslipp fra bilparken. KrF vil bidra til at Norge blir et foregangsland i klimapolitikken.
KrF ser ikke på forpliktelsene i Kyotoavtalen som en svøpe, men som et viktig virkemiddel til å gjøre nødvendige forbedringer av klimapolitikken.
