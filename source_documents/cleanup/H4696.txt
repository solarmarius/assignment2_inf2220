
5. juni 2000
Odd Eriksen
- Enklere regler skal gi mer aktiv bistand
Odelstinget behandlet mandag 5. mai 2000 Ot.prp. nr. 48 om medisinsk rehabilitering og attføring. Proposisjonen foreslår endringer i beregningsreglene for rehabiliterings- og attføringspenger, for å få et enklere regelverk som frigir administrative ressurser. Stortingsrepresentant Odd Eriksen understreket at et av hovedformålene med proposisjonen er å endre beregningsreglene på en slik måte at de synliggjør at rehabiliterings- og attføringspenger er korttidsytelser og ikke pensjon.
Odelstinget behandlet i dag Ot.prp. nr. 48 om medisinsk rehabilitering og attføring. Proposisjonen foreslår endringer i beregningsreglene for rehabiliterings- og attføringspenger, for å få et enklere regelverk som frigir administrative ressurser.
Stortingsrepresentant Odd Eriksen understreket at et av hovedformålene med proposisjonen er å endre beregningsreglene på en slik måte at de synliggjør at rehabiliterings- og attføringspenger er korttidsytelser og ikke pensjon.
- Målet med rehabilitering og attføring er at vedkommende skal tilbake til arbeidslivet. Det er viktig å ta bort det inntrykket at rehabilitering og attføring bare er noe som skal forsøkes før uførepensjon ytes, sa han.
- Et annet viktig hovedformål med endringene i beregningsreglene er å frigjøre administrative ressurser til mer aktiv bistand overfor personer under attføring. Dette er viktig! Dagens regelverk er komplisert og har en ugunstig arbeidsdeling mellom trygde- og arbeidsmarkedsetaten. Med de nye beretningsreglene settes arbeidsmarkedsetaten i stand til også å beregne attføringspengene, en funksjon som i dag ligger i trygdeetaten. Brukerne kan dermed i større grad forholde seg til en etat, sa Eriksen.
Eriksen nevnte også fattigdomsbekjempelse som et viktig element i proposisjonen. Han viste til Utjamningsmeldingen som Stortinget har til behandling, der det trekkes fram at levekårsproblem ofte er en følge av manglende tilknytning til arbeidslivet.
- Et enklere og bedre regelverk som det her legges opp til, frigjør ressurser som kan brukes til bedre rehabilitering og attføring, og dermed føre til at flere kan komme tilbake i ordinært arbeid, utdanning eller få bedre fungering og dermed bidra til å nå målene i sysselsettingspolitikken og i fordelingspolitikken, sa Eriksen.
Forslagene i proposisjonen innebærer en viss omfordeling av ytelsene. De nye beregningsreglene vil gi dem med ingen eller lavere inntekter høyere rehabiliterings- eller attføringspenger enn etter dagens regler. Dette vil gi en ikke ubetydelig bedring av den økonomiske situasjonen for denne gruppen. Videre viser beregninger at personer med avbrudd fra yrkeslivet (for eksempel som følge av omsorg for barn) som etter dagens regler normalt har lave pensjonsrettigheter, i mange tilfeller vil kunne få høyere ytelser etter de nye beregningsreglene.
- Overgangsreglene som er antydet i proposisjonen, er rause og bygger på at de som er inne i et attføringsløp i stor grad ikke skal få endret sine ytelser mens attføringen pågår. Dermed vil ikke personer som er inne i en løpende ytelse bli møtt med virkningene av omleggingen. Den vil kun gjelde nye tilfeller, sa Odd Eriksen.
