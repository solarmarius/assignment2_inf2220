
8/12-01
- Miljøpolitikk hovedsak
- Miljøpolitikk må fortsatt være en av Venstres viktigste saker, sa Lars Sponheim i sin tale til Venstres landsstyre lørdag. Mye av talen dreide seg om den internasjonale situasjonen. Men Venstres 98.000 velgere vil få mye igjen for stemmen sin, mener Sponheim.
- Vi må kunne si at landet er i krig, sa Lars Sponheim på Venstres landsstyremøte lørdag. ­ Og det er en skjebnens ironi for oss i dette lille partiet, at vi to ganger på kort tid har opplevd å sitte i regjering og ta en beslutning om å delta i krig på andre lands territorium.Sponheim sa han opplevde det som en stor personlig belastning å bære denne typen ansvar, men understreket at han så på det som nødvendig. Han minnet om at artikkel 5 i NATO-pakten har beskyttet Norge i årtier. ­ Nå har situasjonen krevd noe av oss, sa Sponheim, som var glad for at utviklingen i Afghanistan har gått raskere enn han trodde for noen uker siden.
- Det kan hende vi ganske raskt kommer over i en fase som vi liberalere vil like mye bedre, nemlig en konstruktiv og byggende fase. Norge vil fra første januar overta ledelsen i den internasjonale støttegruppen for oppbyggingen av Afghanistan, og vil ha en sentral rolle i dette arbeidet. Og det er en situasjon som Venstre i regjering vil trives veldig godt i, sa Sponheim. Han mener det er grunn til å ha positive forventninger til en slik gjenoppbygging etter de avgjørende møtene som er holdt om dette i Tyskland den siste uken.
Militærdomstol
Lars Sponheim er skeptisk til de amerikanske vedtakene om opprettelsen av ny militærdomstol, selv om han understreket at den norske regjeringen er på lag med Amerika i den viktige krigen mot internasjonal terrorisme. - Men det gjelder å holde hodet kaldt i en sånn situasjon, sa Sponheim. - Det er helt avgjørende at en slik domstol holdes innenfor folkerettens rammer, og det er viktig at grunnleggende rettsprinsipper blir tatt vare på. Når vi vet at de endelige reglene for dette ikke er utformet, så er det viktig å holde denne debatten vedlike.
Midt-Østen
- Situasjonen i Midt-Østen er også mer dramatisk enn noensinne, sa Sponheim. - Det er ikke en slik konflikt uten at det er to sider, og det er umulig å legge hele ansvaret over på en side. Men jeg undrer meg veldig over den kraft den israelske side har i dette akkurat nå, i en situasjon hvor de krever noe av palestinernes leder som de selv gjør det umulig for ham å innfri, blant annet ved å bombe politistasjoner som han vitterlig trenger for å arrestere terrorister. Sponheim gratulerte FN og Kofi Annan med fredspristildelingen for 2001. ­ Det er en viktig og riktig utdeling, og kanskje spesielt i et jubileumsår som dette, sa Sponheim.
11. september
- Vi må være så ærlige å si at de dramatiske hendelsene 11. september har gjort noe med hver og en av oss, sa Lars Sponheim. En meningsmåling viser at 48% er mer negative til islam eller til personer fra fremmede kulturer etter hendelsene i USA. For første gang siden 1992 viser undersøkelser en signifikant nedgang i nordmenns positive syn på fremmede kulturer i Norge.- Samtidig ruller rettsaken knyttet til Benjamin-saken for fullt, sa Sponheim. ­ Saken som for et år siden førte til at vi alle sammen, med et sterkt følelsesmessig engasjement, gikk ut på gatene og protesterte mot det som var synlig rasisme i Norge. Vi trodde det var et momentum for forandring, og vi trodde det var en kraft inn i det norske samfunn, i det som for oss er å bære liberale verdier. Det synes som om dette har møtt en motkraft i 11. september.Sponheim la til at han håper denne negative stemningen er forbigående. ­ Men det ligger store ufordringer for et liberalt regjeringsparti i denne situasjonen, sa han.
- Vern om asylretten
Lars Sponheim mener det nå blir desto viktigere å holde fast ved noen grunnleggende prinsipper. - Vi må verne om asylretten, sa han. ­ Når du er på opprørt hav, og skipet synker, må du ha rett til å komme inn til den norske havn og be om beskyttelse. Dette må vi aldri være med på å fire på. Dette er helt bærende for oss liberalere, sa Sponheim til applaus fra landsstyret. Sponheim vil også holde fast ved behovet for det han har kalt en ærlig dør inn til Norge. - Det er et behov for arbeidsinnvandring i Norge, sa han. ­ På tross av at den siste tidens hendelser kanskje har gjort det vanskeligere å bære det standpunktet. Sponheim tror også vi trenger en annen tenkemåte i integreringspolitikken. - Vi opplever at mange kommuner på en måte sier at nok er nok. Men det er ikke sikkert at kommunene bør være den altomfattende enhet for integrering, sa Venstre-lederen. ­ Mange av de bedriftene som i realiteten må gjøre en del av jobben for kommunen er ikke nødvendigvis skeptiske til de de skal sysselsette, men de er skeptiske til kommunen, og til kommunens sosionomer, som vil tilføre dem noen nye oppgaver. Sponheim mener vi bør se på viktige arbeidsplasser som hovedmotor for integreringen. ­ Og så kan de sette krav til kommunen om hva de trenger på viktige enkeltområder for å lykkes med integreringen. Det er en annen måte å tenke på enn den typiske sosialdemokratiske tilnærmingen.
Flerkulturelt samfunn
- Vi må kunne stå opp og si at vi ønsker et flerkulturelt og integrert samfunn, sa Sponheim. - Det er bra for enkeltmennesker som lever i dette landet, det er bra for Norge, og det er bra for norsk økonomi. Og ikke minst er det viktig i den situasjonen vi er i nå, at vi lykkes med bedre og større flerkulturelle og integrerte samfunn, for å klare å stabilisere hele verdenssamfunnet. Regjeringen skal sette i gang en prosess på dette området, sa Sponheim, og Venstres stortingsgruppe skal arrangere en høring om integreringspolitikk i løpet av de første månedene av 2002.
Kabinettspørsmål
Ved forrige landsstyremøte, som ble avholdt i slutten av september, var Venstre på randen av forhandlinger, som Sponheim kalte det. - Som dere husker, så snek Odd Einar og jeg oss vekk fra landsstyremøtet og drev en ganske hasardiøs biljakt med journalister på slep, skiftet bil underveis, og gikk omtrent baklengs i snøen, smilte Sponheim. ­ Helan og Halvan på tur blir småtterier i forhold. Men da de tre partiene kom til reelle forhandlinger, var det ifølge Sponheim ingen vei tilbake. ­ Og det er ikke til å legge skjul på at forholdet til Fremskrittspartiet har vært et vanskelig forhold i hele denne prosessen, sa han. ­ Og det er klart vi kan si mye om dette i ettertid, men her skjedde det åpenbart ting som gjør at vi nok sitter med en noe mer anstrengt situasjon enn det kanskje kunne ha vært ­ men det vet vi aldri, sa Sponheim. Han mener det var helt nødvendig å gå til det skritt å stille kabinettspørsmål på statsbudsjettet. - Vi lot oss ikke forhandle vekk fra en akseptabel politikk for Venstre. Vi satte en strek, og den streken er det ikke mulig for oss å gå over. Da får det heller være, sa Lars Sponheim. ­ Det synes jeg viser styrke, og ingen svakhet. Og vi bør gjøre det igjen, hvis det er nødvendig.
Nær-døden-opplevelser
Lars Sponheim brukte også tid i talen på evaluere Venstres situasjon etter valget og regjeringsdannelsen. - Vi har hatt et tøft halvår, noen av oss, sa han. ­ Det har vært noen tøffe tak. Vi har hatt sterke nær-døden-opplevelser i Venstre, som ingen andre i norsk politikk har. Og vi utvikler oss som politikere og mennesker gjennom disse tøffe takene. Sponheim sa at selv om Venstre var nær ved å falle under sperregrensen også i 1997, trodde mange at partiet var på tørt land den gang, etter det mest vellykkede stortingsvalget på 25 år. - Jeg trodde kampen om sperregrensen var forbi, sa Sponheim, som medgikk at det var tungt å bære at Venstre ikke klarte å løfte seg på den måten mange trodde den gang. - Etterpåklokskapen er det mulig å dyrke, og det er mulig å ha meninger om mye av dette, sa han. ­ Om det var klokt å gå inn i regjering, om vi hadde et apparat som kunne klare det, om partiets leder ledet partiet rett i denne perioden, og så videre. Selvsagt ble det her gjort mange feil, ikke minst av meg. Sponheim mener Venstre var for lite flinke til å jobbe i lag i forrige regjeringsperiode, og for opptatt av at de enkelte statsrådene skulle ha suksess på sine isolerte områder. - Du verden for noen individualister dette partiet har, sa han med et smil. ­ Og dette er vår store tabbe. Men vi har lært. Og vi har fått en gylden mulighet til å gjøre noe med dette.
Miljøpolitikk hovedsak
Lars Sponheim viste fram Venstres valgbrosjyre fra valgkampen. - Jeg våger følgende påstand: De 98.000 velgerne som stemte på oss 10. september kommer til å få veldig mye igjen for stemmen sin, sa han. Den første overskriften i brosjyren er En ny og bedre miljøpolitikk. Sponheim mener miljøpolitikk fortsatt må være en av Venstres viktigste saker. - Jeg har aldri vært mer positiv enn jeg er nå i troen på at det ikke blir bygget gammeldagse gasskraftverk i Norge, sa han. - Det har vært en politisk kamp, men markedet ser også ut til å komme til vår hjelp. Og det viser det vi har sagt i Venstre lenge, nemlig at markedet kan brukes i en fornuftig miljøpolitikk.
Sponheim mener at også en satsing på kollektivtrafikk vil bli en viktig miljøsak for Venstre i tiden framover. De andre hovedtemaene i Venstres valgbrosjyre handler om flat skatt, borgerlønn, arbeidsinnvandring, forenkling og satsing på forskning og utdanning. På alle disse områdene vil regjeringen levere, mener Sponheim. - Dette leverer vi med to stortingsrepresentanter, sa Sponheim. - Det må være en slags verdensrekord. Og med fare for å gjenta meg selv: Vi har tak i halen på noe stort.
