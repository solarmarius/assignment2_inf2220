
12.03.2006
Senterpartiets landsstyre
Uttalelse
Fortsatt grunnlovsforankret folkekirke
Senterpartiets landsstyre mener en grunnlovfestet statskirke vil være den beste garantien for å opprettholde en landsdekkende og inkluderende folkekirke. En demokratisering av Den norske kirke må derfor skje innenfor rammene av dagens kirkeordning. Senterpartiets landsstyre mener forslaget fra et flertall i Gjønnes-utvalget svekker selve kjernen i statskirkeordningen. Utnevning av biskoper i kirkelig statsråd er viktig for å sikre et mangfold i bispekollegiet og på den måten avspeile den mangfoldige folkekirken. Senterpartiet ønsker heller ingen innføring av medlemskontingent der folk tvinges til å ta et økonomisk valg for å være medlem i kirken.
Dagens statskirkeordning har høy oppslutning i befolkningen. Meningsmålinger viser at det er stor avstand mellom partienes standpunkter og folks holdninger i spørsmålet om et mulig skille mellom stat og kirke. Spørsmål om endring av kirkeordning berører både grunnlegende konstitusjonelle forhold og enkeltmennesker sin religionsutøvelse. Senterpartiets landsstyre mener at hvis det blir foreslått vesentlige endringer i dagens statskirkeordning, må disse legges ut til folkeavstemning.
