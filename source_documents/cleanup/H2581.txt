
Fredag 22. juli 1994
Kristelig Folkepartis leder Kjell Magne Bondevik:
Nødvendig med økt satsing på skole og utdanning
- Kristelig Folkeparti har alltid vært "et skole-parti", partiet har sett viktigheten av å satse på utdanning. Dette har blant annet kommet til uttrykk ved at KrF har hatt utdanningsministeren i tre av de samarbeidsregjeringer partiet har deltatt i. Nå har Kristelig Folkeparti lederen av Stortingets Kirke- og Undervisningskomité, og vi vil i tiden fremover legge økt vekt på skole- og utdanningssektoren. Vi vet også at det vil bli en skjerpet kamp om livssynsinnholdet i skolen. Da trenger vi et aktivt KrF.
Det var Kristelig Folkepartis leder, Kjell Magne Bondevik, som sa dette på en pressekonferanse i Oslo fredag.
- Kristelig Folkeparti er opptatt både av skolens struktur og innhold. Vi er nå midt inne i en fase med sterke omstruktureringer i vårt skoleverk. 6-åringene er på vei inn i skolen, Reform -94 skaper endringer i den videregående skole, og det skjer en samordning av høyskolemønstrene. Fortsatt er det for liten utdanningskapasitet innenfor enkelte høyskoler. Her må utbyggingen fortsette. Kristelig Folkeparti mener dette er viktigere enn å føre et nytt årskull, 6-åringene, inn i grunnskolen. Både ved budsjettbehandlingen i fjor høst og ved Revidert Nasjonalbudsjett i vår, bidro KrF til bedre studiefinansiering.
Kamp om skolens livssynsmessige innhold
- Nå ser vi dessverre tendenser til en ny kamp om det livssynsmessige innhold i skolen. Enkelte har tatt til orde for å erstatte kristendomsfaget med et såkalt "verdi-fag", og det er fremmet søknader fra et par skoler om forsøk med dette. Kristelig Folkeparti vil sterkt motsette seg dette. Det er nødvendig å bevisstgjøre barna på vår kristne kulturarv. Respekt og toleranse fra andre livssyn og religioner øker ikke ved å lage et livssynsnøytralt verdifag. Det er tvert imot behov for å styrke kristendomsfagets stilling i norsk skole slik at det blir et attraktivt pedagogisk tilbud. Jon Lilletun legger på Kristelig Folkepartis vegne fram en handlingsplan med sikte på dette.
Når det gjelder barnehager og førskoler, har disse i dag en klar kristen formålsparagraf for sin virksomhet. SV har fremmet et forslag som innebærer en svekkelse av denne paragrafen. KrF vil sterkt motsette seg en slik utvikling, og håper at et flertall i Stortinget til høsten avviser forslaget.
Friskolene (privatskolene) er et nødvendig supplement til det offentlige skoleverk. Særlig viktig er det å sikre at det kan dannes slike skoler ut fra livssynsmessige og pedagogiske alternativer. Men det er også i følge privatskoleloven rett til å starte slike skoler ut fra et "kvantitativt behov" - det vil si at skolene fyller et behov det offentlige ikke gjør. Privatskoletilbudet i Norge truer ikke det offentlige skoleverk. Det er et urovekkende varsel når et flertall bestående av Arbeiderpartiet, Senterpartiet og SV i en innstilling i Stortinget før sommeren varslet en gjennomgang av privatskoleloven ut fra det de mener er en uheldig utvikling når det gjelder etablering av private skoler i Norge. Kristelig Folkeparti har holdt en klar linje i privatskolespørsmålet ut fra foreldreretten. Vi vil derfor tilbakevise endringsforslag som kan svekke denne rettigheten. Vi har et sterkt offentlig skoleverk i Norge og en enhetsskole, og dette kan og skal videreføres kombinert med adgangen til å etablere private skoler for dem som har sterke grunner for dette.
Skolen er den eneste institusjon som alle nordmenn må igjennom en stor del av sitt liv, og det er derfor klart at innholdet i skolen er viktig med tanke på utformingen av samfunnet. Kristelig Folkeparti vil på denne basis engasjere seg sterkt som et "skole-parti", med vekt både på skolens struktur og innhold, sa Bondevik.
