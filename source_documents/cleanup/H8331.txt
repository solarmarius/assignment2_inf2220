
3.5.2004
Sp
Senterpartiet vil ha redegjørelse fra Helseministeren
I dag har Senterpartiet tatt initiativ til at Helseministeren redegjør for lønnsutviklingen for leger og administrasjon som er presentert på NRK radio i dag og som tas opp i Puls på NRK1 i kveld. Det kan se ut som at store deler av de økte bevilgningene til helseforetakene i statsbudsjettet for 2004 er gått med til å gi høyere lønn til leger og administrasjon i helseforetakene.
Senterpartiet har vært grunnleggende uenig i helsereformen, som har fratatt de regionale folkevalgte muligheten til å styre. Opprettelsen av mange byråkratiledd og gode lønnsordninger for de som jobber i helseforetakene synes å ha gått på bekostning av pasienttilbudet. Resultatet synes å bli innstramninger av rammer, nedleggelse av fødeavdelinger og dårligere akuttilbud.
Ola D. Gløtvold er Senterpartiets medlem i sosialkomiteen: -Senterpartiet har ønsket å styrke pasientbehandlinga, og har i motsetning til de fleste andre partiene satt av mer i sine budsjetter til sykehusene enn det som er blitt vedtatt. Helseminister Dagfinn Høybråten bør nå gjøre rede for denne lønnsutviklingen for å bringe klarhet i blant annet hvor store overskridelsene er i forhold til budsjettene og hvor mye av dette som skyldes lønnsøkninger for leger og administrasjon i helseforetakene.
