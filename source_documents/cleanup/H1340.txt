
FREMSKRITTSPARTIETS
STORTINGSGRUPPE
fra stortingsrepresentant Ulf Erik Knudsen, Fremskrittspartiet
Vil bøtelegge innvandrerforeldre
som ikke lærer barna norsk!
- Foreldre til barn fra språklige minoriteter bør ha plikt til, å sørge for at deres barn har tilstrekkelige norskkunnskaper når de skal begynne i norsk grunnskole. I de tilfeller der det avdekkes at foreldre ikke har fulgt opp sine plikter på dette felt bør det medføre reaksjoner som bøter og/eller oppfølging fra barnevernet, sier stortingsrepresentant Ulf Erik Knudsen fra Fremskrittspartiet. Han oppfatter manglende opplæring i norsk som en alvorlig omsorgssvikt. I forbindelse med Stortingets behandling av Stortingsmeldingen om Morsmålsopplæring for innvandrere (førstkommende tirsdag 16. 3. 1999) vil Knudsen ta opp forslag om bøtelegging.
- Statens ekstrautgiftene ved spesielle tiltak for innvandrerbarn i grunnskolen passerer i år 600 millioner kroner, i tillegg kommer kommunenes kostander. Men dette er i og for seg ikke det viktigste poenget, hensynet til barna er det sentrale. For barnas del er det viktig at de lærer norsk så tidlig som mulig i hjemmet. Frp mener at personer fra språklige minoriteter bør få plikt til å tilpasse seg det norske samfunn  og lære seg og sine det norske språket. Denne plikt bør være særlig tung for foreldre med små barn. Skal vi få til integrering må alle tilegne seg tilfredsstillende kunnskaper i norsk, som er det felles språk for vårt samfunn.
- Det bør være samme plikt for foreldre til barn fra språklige minoriteter, som det er norske foreldres plikt, etter barnelovgivningen, å sørge for at barn født i Norge har tilstrekkelige norskkunnskaper når de presenteres for opptak i skolen. I de tilfeller der det avdekkes at foreldre ikke har fulgt opp sine plikter på dette felt bør det medføre sterke reaksjoner fra det offentlige, avslutter stortingsrepresentant Ulf Erik Knudsen fra FrP.
