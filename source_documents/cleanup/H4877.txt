
11. juni 2001
Thorbjørn Jagland
J@glandbrev
- Meningsmålingen torsdag i forrige uke utløste en storm av valganalyser og en forsmak på det mediafokus ingen av oss egentlig har ventet skulle starte før om et par måneder. En av disse analysene går ut på at Arbeiderpartiet fører en Høyre-light politikk. Konsekvensen av denne påståtte Høyre-light politikken er at velgerne snur ryggen til oss og vender blikket mot det ekte Høyre - fordi de er best på sin egen politikk. Av alle teorier er det denne jeg har størst behov for å tilbakevise, skriver Thorbjørn Jagland i J@glandbrev 11. mai 2001.
Utallige har de vært, alle kommentarer og politiske analyser som er gjort de siste dagene. Meningsmålingen torsdag i forrige uke utløste en storm av valganalyser og en forsmak på det mediafokus ingen av oss egentlig har ventet skulle starte før om et par måneder.
En av disse analysene går ut på at Arbeiderpartiet fører en Høyre-light politikk. Konsekvensen av denne påståtte Høyre-light politikken er at velgerne snur ryggen til oss og vender blikket mot det ekte Høyre - fordi de er best på sin egen politikk. Av alle teorier er det denne jeg har størst behov for å tilbakevise.
Arbeiderpartiet garanterer for velferdsstaten. Da vi overtok regjeringslokalene for vel 1. år siden, var det derfor èn sannhet vi måtte se i øynene: Dersom samfunnet vårt også i framtiden skal være et samfunn for alle, så må vi være villige til å endre på alle dysfunksjonelle elementer i vår offentlige forvaltning. Når kirurger bruker 90% av arbeidstiden sin til papirarbeid, så er det noe som ikke stemmer. Når byråkrater kontrollerer at kollegaen har kontrollert den forrige kontrolløren, ja da er det på høy tid at noen tar grep og sier at dette skal det bli slutt på.
Men det er ikke mulig å sammenligne vår fornying av offentlig sektor med den reduksjon av offentlig sektor som Høyre ønsker. Vårt mål er å gjennomføre tidenes løft for offentlig sektor. Tidenes løft for offentlig sektor vil ikke kunne gjennomføres alene ved at vi sprøyter penger inn i systemet, det vil aldri kunne bli et spørsmål om å bruke penger alene. Dersom det var det eneste vi kunne bevise, endrer vi ingenting.
Samtidig er det hevet over enhver tvil at en satsing på helse, utdanning, barnehager og skole forutsetter at kommunenes inntekter må øke. Dette har Arbeiderpartiet lovt, og dette har vi fulgt opp. I årets statsbudsjett ble de samlede inntekter til kommunene økt med 5 milliarder kroner.
Som politikere forvalter vi svært store mengeder penger, det meste av disse brukes på veibygging, av sykehuset der du blir behandlet, av skolen barna dine går på, eller av eldrehjemmet der du selv, foreldrene eller besteforeldrene dine bor. Men mange av kronene i offentlig sektor har ikke vært brukt riktig. Vi har erfart at byråkrati, saksbehandling, kontroll og papirarbeid har krevd altfor stor del av kommune-, fylke-, og statskasse. Ikke bare er det til hinder for bedre bruk av lønnsmidler, det er også til hinder for sunn og fornuftig selvutfoldelse. Vi skal ha mindre statlig detaljstyring til fordel for enkeltmennesket og for kommuner og fylkers selvbestemmelsesrett.
Men Arbeiderpartiet vil ikke godta urettferdighet. Vi skal gjennomgå offentlig sektor, vi skal omorganisere og få folk ut av kontorene sine, bort fra dokumentbunkene og ut i tjeneste. Men vi skal ikke slanke byråkratiet for å gi skattelettelse til de rikeste. Vi skal bruke sparte byråkrat-stillinger til å få flere helsearbeidere og lærere. På samme måte skal vi endre forsvaret slik at det er i stand til å svare for et nytt verdensbilde med ny teknologi og nye trusselbilder. Vi skal ikke ta penger ut av forsvaret. Vi skal kutte i politi-byråkratiet for å få flere politifolk ut i gatene. Vi skal bruke informasjonsteknologien for det den er verdt, med døgnåpen forvaltning og forenkling av skjemaer og regelverk.
Norge er et rikt land. Likevel har ikke alle fulgt med i velstandsutviklingen, og situajsonen for de som har det dårlig, blir verre i takt med at flertallets velstand øker. Vi skal bruke vår rikdom til å ordne opp i det som ikke fungerer godt nok, slik gjør vi hverdagen bedre, fellesskapet og tryggheten sterkere. Vi skal ikke bruke av overskuddet til å gjøre de rike enda rikere.
Dette er vår plan med sykehusene, skolene, forsvaret, politiet. Vi skal ikke privatisere eller øke forskjellene mellom folk. Vi skal ha fellesløsninger for Kong Salomo og Jørgen Hattemaker.
