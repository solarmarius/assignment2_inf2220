
Valgprogram for Telemark Venstre 2003 - 2007
Mer frihet - mer ansvar
Mer frihet - mer ansvar
Venstre arbeider for et sosialliberalt Norge. Mer frihet og mer ansvar gir et bedre samfunn.
Utgangspunktet er det enkelte menneske, ikke grupper eller systemer. Samtidig må vi finne gode fellesskapsløsninger som ivaretar både friheten og ansvaret. Personlig frihet og sosialt ansvar er Venstres grunnidè.
Venstre er det sosiale, liberale og nytenkende partiet. Politikken tar utgangspunkt i enkeltmenneskene og er uavhengig av særinteresser. Som landets eldste parti er Venstre historien om store sosiale reformer, innføring av enhetsskolen, likestilling, næringsutvikling, miljøsaker og internasjonalt engasjement. Vår politikk skal forene personlig frihet med ansvar for fellesskapet og hverandre.
Venstres visjoner kjennetegnes av stikkord som miljø, kunnskap, kultur, nyskaping, sosialt ansvar og verdighet.
 Venstre lar miljøhensyn ligge til grunn for politikken på alle områder.
 Norge skal også være et kunnskaps- og kultursamfunn.  Grunnlaget for velferdspolitikken ligger i å sikre verdiskaping og økonomisk edruelighet.
 Venstre er kompromissløse i kampen for menneskerettigheter og mot kriminalitet og rasisme.
Slipp kommunene fri!
Venstre vil ha et mangfold av lokale løsninger. Vår største demokratiutfordring er å gjenreise det lokale folkestyret - i kommunene og i fylkeskommunene.
Deltagelse i folkestyret handler om å ta medansvar. Avgjørelser må tas av eller nærmest mulig dem det angår. Demokratiet er avhengig av engasjement fra hver enkelt av oss. Vi er borgere og deltagere, ikke kunder eller klienter.
Venstres arbeid for det lokale sjølstyret, betyr at innbyggerne og de lokale folkevalgte organene får mer frihet og mer ansvar for å forme kommuner og fylker. Venstre vil ha større lokal frihet over midlene, mer frie midler, friere kommunal skattlegging og slutt på statlig øremerking.
Venstres arbeid for at fylkeskommuner og kommuner skal ta sjølstyret tilbake, innebærer at ubalansen mellom kommunenes oppgaver og ressurser må rettes opp. Staten må inngå forpliktende avtaler med kommune Norge om opptrapping av kommuneøkonomien. Statlige reformer må bli fullfinansierte.
Venstre vil arbeide for at det fortsatt skal være et folkevalgt regionalt forvaltningsnivå, men det regionale nivået må få utvidet ansvar for regional utvikling, arealdisponering, samferdsel.
En moderne miljøpolitikk
Venstre vil gjøre Norge til et miljøpolitisk foregangsland. Vi vil arbeide for at Telemark tar sin del av ansvaret for de globale miljøutfordringene, bl.a. klimautfordringene.
Det er viktig å følge opp og utvikle forpliktende planer for å nå miljømålene. Venstre vil basere arbeidet på folkelig deltagelse, langsiktig planlegging og samarbeid på tvers av samfunnssektorer og samfunnsinteresser.
Telemark Venstre vil:
 sikre det biologiske mangfoldet gjennom en målrettet og miljøbasert arealforvaltning
 gi retten til å ferdes i og oppleve naturen et sterkt vern
 forvalte verneområdene restriktivt
 sikre allemannsretten
 gjøre Norge til et foregangsland for moderne miljøteknologi
 bruke skatter og avgifter aktivt i miljøets tjeneste for å stimulere til adferd i miljøriktig retning, spesielt i energi- og klimapolitikken.
Samferdselspolitikk for miljø og framkommelighet
Et godt samferdselstilbud er avgjørende for å opprettholde spredt bosetning. Et overordnet mål er at all transport skjer på en mest mulig miljøvennlig måte.
Venstre vil føre en samferdselspolitikk som sikrer god og effektiv framkommelighet for folk og bedrifter, blant annet for å skape sammenhengende bo- og arbeidsmarkedsregioner.
Venstres samferdselspolitikk bidrar til å redusere reiseavstander, nærings- og distriktsutbygging og reduserte utslipp av klimagasser gjennom redusert bil- og flytrafikk.
Telemark Venstre vil:
 sikre og utvikle kollektivtransporttilbudet
 videreføre og prioritere trafikksikringstiltak  arbeide for vesentlig forbedring av veistandarden for å redusere merkostnadene ved transport til og fra distriktene
 arbeide for at RV36 får stamvegstatus som en viktig forbindelse mellom Grenland og Vestlandet
 arbeide for at E134 blir stamvei mellom Oslo og Bergen
 utvikle et høgfartsbanenett i Norge. Haukelibanen og Eidangertunnelen vil kunne inngå i et slikt nett.
Grotid for småbedrifter og entreprenører
Framtidas utfordringer krever en ny næringspolitikk. Verdiene må skapes før de brukes for å trygge fellesgodene.
Venstre vil gi grobunn for nyskaping og etablering i alle deler av fylket. Vi stoler på menneskets skaperkraft og vil slippe fram dem som tror på en ide og tør satse. Det må bli like naturlig å skape sin egen arbeidsplass som å finne sin plass innenfor det etablerte arbeidslivet.
Venstre vil ha en nyskapingspolitikk hvor de små bedriftene står i sentrum. Vi vil gjøre det enklere å starte egen bedrift, med stabile gode rammevilkår, forenkling og opprydding i regelverk og skjemavelde.
 Råstofftilgangen til den petrokjemiske industrien i Grenland må sikres uten bygging av gammeldagse og forurensende gasskraftverk. Grenland har de beste forutsetninger for å utvikle en miljøvennlig bruk av gass som råvare i den petrokjemiske industrien. Venstre vil arbeide for gassrørledning til Grenland.
 Grenland Havn med bedre jernbanetilknytning (Grenlandsbanen og Eidangertunnel) må utvikles videre som en port mot Europa med klare krav til ivaretakelse av miljøet og eksisterende boområder
 Bygdene i Telemark må videreutvikles som "de gode bosteder". Dette må skje gjennom å stimulere til næringsutvikling basert på bygdenes naturlige forutsetninger og fortrinn.
 Rammevilkårene må legges til rette for utvikling og omstilling i landbruket, stimulering av nisjeproduksjon basert på råvarer fra Telemark, samt for utvikling av turisme og reiselivet i fylket
 Naturopplevelser og høsting av varer fra naturen nødvendiggjør en god forvaltning. Bedrifter som bærekraftig henter sine produkter i naturen og næringer med en miljøvennlig produksjon må stimuleres
 Fylkeskommunene må som regional utviklingsaktør medvirke til næringsutvikling i samarbeid med eksisterende næringer og kunnskaps- og forskningsmiljøene i fylket.
 Det må bli bredbåndsdekning i hele fylket. Der markedet ikke gir utbygging, må Fylkeskommunen, kommunene og næringslivet i samarbeid sørge for utbygging.
Utdanning - vår viktigste samfunnsbygger
Kunnskap er grunnlaget for frihet og demokrati. For Venstre er det en viktig oppgave å sikre alle samme adgang til utdanning, uansett sosial, kulturell og geografisk bakgrunn.
Samfunnsutviklingen stiller utdanningssektoren overfor store utfordringer, som krever evne og vilje til utvikling og omstilling. Det er et mål at kompetansen som elevene tilegner seg, er tilpasset et samfunn og et arbeidsliv i endring, og at kompetanse er en plattform for livslang læring.
Telemark Venstre vil:
 gi de videregående skolene mer frihet og mer ansvar. Skolene vil best møte utfordringene ved at de videreutvikles som selvstendige institusjoner
 sikre skole- og utdanning en høyere andel av fylkeskommunale midler
 opprettholde den geografiske grunnstrukturen i den videregående skolen
 bygge ut det videregående skoletilbudet slik at flest mulig får skoletilbud nær hjemmet
 gi kultur større plass i skolen slik at skolens allmenndannede rolle kan ivaretas
 arbeide for at fylkeskommunen prioriterer valgfagtilbud innen det estetiske fagområdet ved alle videregående skoler
 opprette musikk-, dans- og dramalinje med vekt på folkemusikk for å gi ungdom fra Telemark studiekompetanse for høyere utdanning, bl.a. ved Høgskolen i Telemark sin avdeling i Rauland
 legge til rette for økt fleksibilitet og utvikling av innhold og struktur tilpasset individuelle ønsker og behovene og kravene i både arbeidslivet og høyere utdanning
 arbeide for at alle tilbud skal fremme jevnere fordeling mellom jenter og gutter og mellom elever med ulik etnisk bakgrunn
 utvikle samarbeidet mellom høyskolene, de videregående skolene, lokalsamfunn og arbeidslivet
Skapende kulturliv
Kulturområdet er vesentlig for å realisere identitets- kapning, utvikle det gode bosted, stimulere til kreativitet- og kompetanseutvikling, samt bygging av sosiale nettverk.
Telemark Venstre vil:
 arbeide for at alle innbyggere i Telemark skal få ulike kulturtilbud av høy kvalitet innen rimelig avstand ved bl.a. å bruke de regionale kulturhusene
 stimulere til idretts-, natur- og friluftsliv
 samle kunst- og kultursektoren til formaliserte og forpliktende samarbeid og samhandling gjennom nettverksorganisering
 videreutvikle "Kulturtorget" til en årlig møteplass for hele kunst- og kultursektoren, og stimulere til samarbeid på tvers av ulike kulturuttrykk Side 4 forts.
 være aktiv pådriver og støtte det frivillige engasjementet og aktivitetene i regi av de frivillige fylkesorganisasjonene
 videreutvikle ungdommens kulturmønstring.
 videreutvikle kunst- og kulturtilbud grunnskolen har gjennom "kulturskatten", slik at det også omfatter videregående skole, barnehage og befolkningen generelt gjennom samordning og kombinerte turnéordninger
 utvikle arrangørnettverket for musikkformidling mellom kommuner, lokalarrangører og fylkeskommunen, til også å omfatte de andre kunstartene
 styrke kulturmangfold gjennom bl.a. bruk av regionale utviklingsmidler.
 styrke fylkeskommunen som viktig utviklingsaktør også på kulturområdet.
