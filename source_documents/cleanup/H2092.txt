
Tirsdag 2. februar 1993
Nobels Fredspris 1993:
SOLVEIG SOLLIE FORESLÅR SPEIDERBEVEGELSEN
Stortingsrepresentant Solveig Sollie (KrF, Telemark) har sammen med sin partifelle, lagtingsrpesident Dag Jostein Fjærvoll skrevet til Den norske Nobelkomité og forslått at Nobels Fredspris for 1993 blir gitt til den internasjonale speiderbevegelsen. Med sine 25 millioner medlemmer, spredt over tre fjerde-deler av verdens land, er speiderbevegelsen i høy grad en fredsbevegelse, skriver de to forslagsstillerne i sitt brev til Nobelkomiteen.
Fra den spede begynnelsen i 1908, har speiderbevegelsen utviklet seg fra å være en ren frilufts- og aktivitetsbevegelse, til en bevegelse som legger vekt på å utvikle speideren som menneske, både ved å gi opplæring i ulike ferdigheter, og ved å utvikle kvaliteter som forståelse og respekt på tvers av alle slags grenser, skriver Solveig Sollie og Dag Jostein Fjærvoll i sitt brev til Nobelkomiteen.
-Det å utvikle egenskaper som forståelse, respekt og solidaritet hos den enkelte speider, har høy prioritet i speiderbevegelsen. Det legges også stor vekt på at disse egenskapene skal begynne i den aller nærmeste kretsen, og bre seg som ringer i vannet, til den omfatter hele det internasjonalet samfunnet. Dette gjør at speiderbevegelsen er en fredsbevegelse, og gjør at den vil være en verdig vinner av Nobels Fredspris, sier Solveig Sollie.
Speiderbevegelsen ble grunnlagt av den engelske generalen Robert Baden-Powell i 1908. For sitt arbeid med speiderbevegelsen ble han senere adlet, og ble Lord Baden-Powell of Gilwell. Han døde i 1941, og var i 1939 en av kandidatene til Nobels Fredspris. Utbruddet av den andre verdenskrigen samme år gjorde at prisen ikke ble utdelt igjen før i 1946. Senere har speiderbevegelsen vært foreslått en rekke ganger til fredsprisen.
