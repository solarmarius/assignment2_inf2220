
tirsdag 17. august 1993
Bondevik på lokal valgkampåpning for KrF:
Møre og Romsdal prøvefylke
for ekteskapskurs.
Vi ser i dag en urovekkende utvikling når det gjelder oppløsning av ekteskap og familier. I Møre og Romsdal ble 422 ekteskap oppløst siste år. Dette rammer mange enkeltmennesker og hele samfunnet. Flere tiltak bør settes inn for å snu utviklingen. Det bør gis tilbud om ekteskapsforberedende og ekteskapsbevarende kurs til alle som ønsker det. Møre og Romsdal kan bli et prøvefylke for dette!
Det var Kristelig Folkepartis leder og 1. kandidat i Møre og Romsdal, Kjell Magne Bondevik, som sa dette da partiet åpnet sin valgkamp for Møre og Romsdal i Molde tirsdag.
Bondevik viste til at daværende familieminister Solveig Sollie lanserte tanken om slike kurs da KrF satt i regjering i begynnelsen av denne stortingsperioden. Hun kalte inn en rekke frivillige organisasjoner og institusjoner som arbeider med familiespørsmål, og det var stor interesse blant disse i å bli engasjert i å utarbeide slike kurs. Men dette forutsetter selvsagt en støtte fra og samarbeid med offentlige myndigheter.
Solveig Sollies forslag den gangen ble nærmest latterliggjort. Men de som gjorde dette, har ikke forstått idéen og sakens viktighet.
I vårt samfunn må vi kurses og få bevis for å gjøre en rekke ting, som f.eks. å dykke, jakte, gå på bre, kjøre minibuss m.m. Men ovenfor det som har de alvorligste konsekvenser av alt vi gjør i livet, å inngå et ekteskap, kreves ikke noen bestemte forkunnskaper i det hele tatt. Dette er bakvent!
Alt kan selvsagt ikke læres på forhånd. Men gjennom en enkel kursvirksomhet kan man bli mer forberedt på spørsmål og problemer som melder seg i ekteskap og familie. Da kan man også lettere løse vanskelighetene.
Kurs kan også tilbys de som allerede har inngått ekteskap; det vi kan kalle ekteskapsbevarende kurs.
Det drives en del slik kursvirksomhet i dag. Men egentlig bør dette være et tilbud til alle som ønsker det. Det kan ikke skje i offentlig regi alene, men i et samarbeid mellom det offentlige og alle frivillige organisasjoner, menigheter, familierådgivningskontor og andre institusjoner som kan tenke seg dette.
Da Solveig Sollie tok dette opp for noen år siden, var det stor interesse blant slike organisasjoner. Men forslaget fikk ikke tilstrekkelig politisk støtte. Men hvorfor være redd for å prøve? Møre og Romsdal kan for eksempel bli et prøvefylke hvor man setter dette ut i livet for å få erfaring. Her i fylket ble det i 1991 inngått 841 ekteskap, noe som viser omfanget. Ved en mobilisering av mange frivillige krefter og offentlige myndigheter, og ved at det offentlige gir økonomisk støtte til de som vil drive slikt arbeid, er det realistisk å nå alle med tilbud, sa Bondevik.
