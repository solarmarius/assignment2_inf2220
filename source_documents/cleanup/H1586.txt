
Dato: 19. mai 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
DET BYGGES FORTSATT FOR FÅ SYKEHJEMSPLASSER!
I dag har Regjeringen lagt frem St.meld. nr. 34 1999-2000 om en evaluering av handlingsplanen for eldreomsorgen. Ifølge Meldingen er Regjeringen svært godt fornøyd med planens fremdrift og mener at planen er oppfylt så langt i planperioden. Stortingsrepresentant John I. Alvheim har en litt annen mening om saken:
- Det står klart i meldingen at kommuner med dårlig økonomi bygger adskillig flere omsorgsboliger enn sykehjemsplasser. Dette gjør de naturligvis fordi omsorgsboliger er meget billigere for kommunene å drive. Det får som konsekvens dårligere omsorg og lengre ventetid på heldøgns pleie. I omsorgsbolig blir det meste av utgiftene lagt direkte på beboerne. Dette er en utvikling vi har fått klare tilbakemeldinger om og jeg er redd for at det går slik jeg har forutsett, nemlig at ved handlingsplanperiodens slutt har vi for mange omsorgsboliger og fremdeles altfor få sykehjemsplasser, sier John I. Alvheim, FrPs helse- og sosialpolitiske talsmann og leder i Stortingets sosialkomité.
- En del av problemet i dag er at antallet personer med behov for heldøgns omsorg og pleie har vokst fortere enn utbyggingen av sykehjemsplassene. Vi har i dag færre plasser i forhold til behovet enn vi hadde for to år siden, ved planens begynnelse, fortsetter Alvheim.
- Det er beklagelig at mange kommuner velger den formen som gir kommunen det beste resultatet  ikke det som er det beste for dem som trenger et tilbud. Dessverre ser det ikke ut til å bli bedre når handlingsplanen er gjennomført. I Meldingen sier Regjeringen at driftstilskuddet vil bli lagt inn i inntektssystemet til kommunene fra 2001  og da blir det sannsynligvis mindre penger til eldreomsorg. Skal vi sikre oss at nok sykehjemsplasser blir opprettet og drevet må vi sørge for at kommunene får et øremerket driftstilskudd til sykehjemsplasser, slik FrP har foreslått, avslutter Alvheim som beklager at mange kommuner ikke ser ut til å ha vilje til å satse på eldreomsorgen.
