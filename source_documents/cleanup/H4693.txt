
4. april 2000
Thorbjørn Jagland
J@glandbrev
I dette J@gland-brevet fra 4. april 2000 tar partileder Thorbjørn Jagland opp behovet for å endre organiseringen av den offenlige forvaltningen. Han foreslår mer lokalt selvstyre, og reiser spørsmål ved om ikke noen få, store regioner med parlamentarisk system kan erstatte nåværende fylkeskommuner.
Et godt offentlig tjenestetilbud har vært bærebjelken i den norske velferdsstaten. Vi har gjennom mange år bygd ut gode offentlige tilbud, som hele befolkningen har nytt godt av. I dag ser vi at mange offentlige goder kommer under press. Fra private tilbydere. Fra en befolkning som krever god kvalitet og tjenester tilpasset den enkelte. Skal vi bevare velferdsstaten, må offentlig sektor reformeres.
Behovet for en bedre organisering i det offentlige har gått som en rød tråd gjennom debattene på fylkesårsmøtene i partiet denne våren, og var et sentralt budskap i Arbeiderpartiregjeringens tiltredelseserklæring. På Demokratikonferansen som Arbeiderpartiets Utredningssekretariat arrangerte i går, var nettopp behovet for reformer et sentralt tema. Dette er et område som er overmodent for politisk debatt.
Behov for reformer i den kommunale forvaltningen - større lokalt selvstyre
På de mange årsmøtene i fylkespartiene jeg har besøkt denne våren, var en rekke av våre lokalpolitikere opptatt av forholdene rundt organiseringen av fylkeskommunen og behovet for mer lokalt selvstyre. Slik jeg ser det, har det vært en brei oppslutning om mine tanker om at Arbeiderpartiet, på landsmøtet i november, bør fatte en klar beslutning når det gjelder fylkeskommunens og fylkesmannens framtid, og at vi bør si noe om behovet for mer lokalt selvstyre.
Alle er vi opptatt at det skal være mest mulig likeverdig tilbud over hele landet. Men jeg tror ikke sterk statlig styring gir en automatisk garanti for å oppnå dette. I dag er det ikke likhet mellom kommunene. Eksempler på dette finner vi innenfor mange områder. Utgiftene den enkelte kommune bruker per elev i grunnskolen varierte i 1996 fra om lag 29.000 kroner i kommunen som brukte minst, til 115.000 kroner i kommunen som brukte mest. I noen kommuner får svært pleietrengende eldre som bor hjemme ned mot 10 timer hjelp i uka. I andre kommuner gis de over 100 timer. Og egenandelen for en med inntekt rundt 100.000 kroner varierer fra 50 til 1000 kroner per måned. Vi ser også at det er store forskjeller innenfor barnehagedekningen. I noen kommuner er det full barnehagedekning, i andre står flere hundre barn i kø.
Dette er utfordringer lokalpolitikerne må få anledning til å løse. Jeg tror vi har mye å hente på å la de lokale myndigheter få bestemme mer - da får vi mer ut av pengene. Jeg mener derfor Arbeiderpartiet bør ta initiativ til å overføre mer makt fra statlig nivå til lokalt nivå.
Er regionalisering svaret?
Vi har sett en tendens til økende regionalisering i vår del av verden. I midten av 1990-årene hadde regionaliseringen gått over størstedelen av Vest-Europa. Unntaket var de tradisjonelt sentralistiske statene i Nord- Europa, altså Storbritannia og de nordiske land. Det kunne se ut som om regionaliseringen ikke ville slå inn her. Men så skjer det noe også i denne delen av Europa, først i Sverige og Finland.
Svenskene fikk sin store regionsutredning i 1995, som la opp til en ordning med svenske forsøksregioner. En konklusjon i den svenske utredningen er at den tradisjonelle distriktspolitikken som bygger på store pengeoverføringer, har slått feil. Den må erstattes av en ny politikk der regionene utvikler sin egen utviklingsstrategi og i større grad tar ansvaret for egen utvikling. Dette resulterte i at svenskene etablerte fire forsøksregioner: Skåne, Kalmar, Gotland og Gøteborgregionen (Västra Götaland), og forsøksordningen startet 1. juli 1997.
Det er særlig den første og den siste regionen, Skåne og Gøteborg- regionen, som er interessante som modeller. I begge tilfeller ble fylker slått sammen til større enheter. Fra 1. juli i år blir region Skåne etablert. Den skal styres av en egen folkevalgt forsamling, et regionsparlament. I perioden 1999 - 2002 skal forsøksordningen løpe, og deretter skal forsøket evalueres.
Regionaliseringen har nå også gjort seg gjeldende i Storbritannia. I 1997 kom folkeavstemningen om egne regionale parlament for skotter og walisere. Skottene har valgt eget parlament og det betyr at vi vil få en skotsk regional regjering.
Regionalisering i Norge?
Vil vi se en slik utvikling også i Norge? Vi har allerede så smått begynt å få en debatt om fylkessammenslåinger og større regioner. La oss gjøre et tankeeksperiment om hvordan regionaliseringen kunne vært gjennomført her i landet.
Vi kan tenke oss at dagens fylkeskommuner og fylkesmannen forsvinner, og at det opprettes regioner som er betydelig større enn dagens fylkeskommuner. I stedet for fylkestingene etableres det et regionsting og en regionsregjering. Regionstingene velges ved regionsvalg, som kommer isteden for dagens fylkestingsvalg, og regionsregjeringen utgår av flertallet i regionstinget.
Vi kan videre tenke oss en utvikling der de regionale organene får makt og mulighet til å drive en selvstendig politikk på avgrensede områder. Og skal de få makt, må regionstingene i praksis ha en viss egen beskattningsrett, og mer styring over egne inntekter som de selv kan disponere. Som utgangspunkt kan vi tenke oss at regionene særlig må få et tungt ansvar for samferdsel, sykehus, høyere utdanning, miljøpolitikk og næringspolitikk. Alle regionene bør ha egne universitet og egne regionsykehus.
Vi snakker her om oppgaver som regionens folk selv best kan håndtere. De vet hvor skoen trykker, de har den regionale sakkunnskap.
En slik tenkt overflytting av makt til regionene betyr selvsagt en svekking av det nasjonale beslutningsnivå. Det betyr mindre makt og myndighet for det nasjonale nivå, både politisk og administrativt.
Men det åpner også for nye muligheter. Vi kan tenke oss at det nasjonale nivået vil få mer tid til å konsentrere seg om større nasjonale oppgaver. De behøver ikke bruke tid på alle mulige detaljbestemmelser, men kan konsentrere seg mer om hovedlinjene i utviklingen. Stortinget slipper å konkurrere med spesialister og fagfolk, og får i stedet tid til å arbeide med de større linjer i politikken og med den langsiktige utviklingen. På den måten kan Stortinget fortsatt forbli politikken sentrum og landets viktigste politiske verksted. De kan konsentrere seg mer om hva slags Norge de ønsker, og mer om Norges forhold til omgivelsene enn de gjør i dag.
Slik kunne en tenkt regionalisering i Norge vært.
Dagens virkelighet og veien videre
Dagens situasjon er selvfølgelig ganske annerledes enn dette. Og sannsynligvis finnes det mange andre - og bedre løsninger - enn jeg har skissert i dette tankeeksperimentet. Men jeg har ønsket å framheve at den sterke nasjonale detaljstyringen er problematisk i forhold til det kommunale og det fylkeskommunale demokratiet. Hovedbegrunnelsen har vært at dette fremmer likhet. Nå er det lite som tyder på at gode og likeverdige velferdstilbud skapes på denne måten, og det er ikke tvil om at lokaldemokratiet svekkes av sentralstyringen. Den sentralistiske styringsmodellen har dessuten liten evne til å fange opp nye store behov. Når vi til stadighet oppdager mangler i eldreomsorgen, er dette blant annet et resultat av at kommunene ikke har hatt styringsrom nok til å vri midlene og innsatsen i takt med behovene og befolkningsutviklingen.
Dette er en virkelighet vi må ta på alvor. I går arrangerte Arbeiderpartiets utredningssekretariat en konferanse om demokratireform i Norge. Blant konklusjonene på denne konferansen var at man ønsker et regionalt folkevalgt mellomnivå, men diskusjonen om hvilken form dette skal ha, vil nok fortsette. I tiltredelseserklæringen varslet Arbeiderpartiregjeringen at vi ønsker å gå inn i denne debatten med full tyngde.
Vi må vurdere arbeidsdelingen mellom forvaltningsnivåene; stat, fylkeskommuner og kommuner. På mange områder er det overlappende ansvarsforhold. Det må vi rydde opp i. Dobbelt byråkrati gir ikke dobbel velferd. Detaljstyringen skal reduseres. Det administrative apparatet i forvaltningen må forenkles. Løsningene må gi mer tjenesteproduksjon, men mindre administrasjon.
Hvordan dette skal gjennomføres er det for tidlig å konkludere med. Til sommeren kommer innstillingen fra det offentlige utvalget som har fått i oppgave å utrede ansvarsfordelingen mellom forvaltningsnivåene. Vi må se på de vurderinger og forslag de kommer med. Men det er viktig at denne debatten ender ut i praktisk handling. Noe annet vil undergrave velferden og vårt demokratiske system.
