
Onsdag 9. juli 1997
Kjell Magne Bondevik om Anniken Huitfeldts oljeutspill:
AUF MÅ LEGGE PRESS PÅ EGEN REGJERING
-Det er positivt at AUF vil redusere tempoet i oljeutvinningen, slik AUF-leder Anniken Huitfeldt sa på Utøya onsdag. Men for å oppnå dette, må hun legge press på eget parti og den regjering som går ut fra Arbeiderpartiet. De har ikke vært lydhøre for argumenter i den retning til nå. Det sier Kristelig Folkepartis parlamentariske leder og statsministerkandidat Kjell Magne Bondevik.
-Kristelig Folkeparti og de andre sentrumspartiene har lenge tatt til ordet for å redusere oljeutvinningstempoet, av hensyn til framtidige generasjoner. KrF mener dette kan oppnås blant annet gjennom konsesjonspolitikken, og ved å redusere leteaktiviteten, sier Kjell Magne Bondevik.
-Jeg registrerer at det er sentrumsalternativet som er mest på linje med AUF i denne saken, som er et viktig ressurspolitisk spørsmål. Derfor synes det er litt påfallende at AUF-lederen i den samme talen gikk til angrep på sentrumspartiene, sier Kjell Magne Bondevik til slutt.
