
Stortinget, 6. august 2004
Bjarne Håkon Hanssen, Arbeiderpartiets Helsepolitiske talsmann på Stortinget
Krever full helsesjekk av alle flyktninger
Knivdramaet i Oslo har avdekket at tilbudet både til psykiatriske pasienter generelt og til flyktninger spesielt er for dårlig. Slik kan det ikke fortsette.
Folk med svakest nettverk er de som oftest trenger mest psykiatrisk hjelp. Få grupper er mer sårbare enn flyktninger og asylsøkere. Mange i denne gruppen har ofte alvorlige traumatiske opplevelser bak seg. Det er også dokumentert at denne gruppen har større sosiale problemer enn befolkningen for øvrig. De er rammet av høyere arbeidsledighet, dårligere boforhold, har lavere inntekt og svært ofte språkproblemer.
Handlingsplanen for psykiatri er ikke fullført. Vi må øke farten i gjennomføring og sikre forsvarlig prioritering og praktisering av denne planen. I tillegg bør vi iverksette mer målrettede tiltak mot de som trenger det mest.
Arbeiderpartiet foreslår nå at alle flyktinger skal tilbys en helhetlig helsesjekk. Dette skal både bestå av en somatisk og en psykisk del. Helsesjekk av asylsøkere må omfatte hele mennesket, også psykisk tilstand. Oppfølging over tid er nødvendig for å få riktig hjelp. Det kan enten skje ved ankomst, i mottak, ved bosetning i kommunene eller i forbindelse med introduksjonsprogrammet. De som har behov for et helsetilbud må få det.
Ordingen skal være et velferdstilbud for å hjelpe en utsatt gruppe og deres helseproblemer, og må på ingen måte være stigmatiserende. I dag faller mange i denne gruppen mellom flere stoler. Det må bli slutt på ansvarsfraskrivelse og at denne gruppen blir en kasteball mellom innvandringsmyndigheter og helsevesenet.
