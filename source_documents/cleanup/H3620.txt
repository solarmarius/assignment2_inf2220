
06.12.00
Kristin Halvorsen:
Sosialistisk Venstrepartis Pressetjeneste
 Defensiv europapolitikk fra Regjeringen!
 Europameldingen vitner om en defensiv nikkepolitikk i forhold til EU, sier Kristin Halvorsen i en kommentar til Stortingsmeldingen "Om Norge og Europa ved inngangen til et nytt århundre".
 Regjeringen har ett mål for norsk europapolitikk, nemlig at Norge må bli medlem av EU. Problemet med denne stortingsmeldingen er at den i så liten grad viser hva Regjeringen ønsker at Norge skal bidra med i utviklingen av Europa enten vi er medlemmer av EU eller ikke, sier hun.
Norge vil uansett være et lite land, med 4 millioner mennesker og begrenset innflytelse. I stede for å ivre for omkamp om norsk EU-medlemsskap burde Regjeringen legge alle planer om omkamp til side og si i klartekst i hvilken retning den ønsker at Europa og EU skal utvikle seg. I dag godtar de alle direktiver som kommer fra EU gjennom EØS-avtalen med stor servilitet.
 Det er vanskelig å se hvorfor det er så om å gjøre å få en plass rundt bordet i EU "der beslutningene tas" når Regjeringen ikke har noe på hjertet. Skal vi sitte der å nikke?, spør Halvorsen.
 De store demokratiproblemene som er knyttet til både utviklingen og utvidelsen av den Europeiske Union tas ikke på alvor. EU mangler tilstrekkelig legitimitet blant folk både i land som allerede er medlemmer og i land som nå står på søkerlisten. Dette er et politisk prosjekt som skjer over hodene på folk. Den store utfordringen for europeisk- og internasjonalt samarbeid mellom land er å sikre at den har bred forankring blant velgerne. Hvis ikke kan det skape både politikerforakt og nasjonalisme, mener Kristin Halvorsen.
