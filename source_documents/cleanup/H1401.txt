
21. april 1999
FREMSKRITTSPARTIETS
STORTINGSGRUPPE
Fra stortingsrepresentant Thore A. Nistad, FrP
- Nei til 70 km/t!
- Det er helt uaktuelt å senke fartsgrensen til 70 km/t i sin alminnelighet, slik veidirektør Olav Søfteland har foreslått, sier FrPs samferdselspolitiske talsmann, Thore A. Nistad, i en kommentar.
På et møte i Trondheim tirsdag foreslo Søfteland en rekke tiltak for å redusere antallet ulykker på veiene. - Men Søfteland ser ut til å glemme at statlige veimyndigheter har et betydelig ansvar her, sier Nistad. Man kan ikke bare gi bilførerne skylden ved å sette ned fartsgrensene og promillegrensen, lage forbud mot bruk av mobiltelefoner, innføre prikkbelastning og sette opp enda flere fotobokser. Det viktigste er å forbedre veistandarden, gjøre veiene mer trafikksikre, sier Nistad.
- Norske veier er uten sammenligning Vest-Europas dårligste. Staten får inn over 29 milliarder i avgifter på biler og bensin i 1999, men bruker bare en tredjedel til veiformål. Det er her problemet ligger. Søfteland burde ta et initiativ for å øke statens engasjement i stedet for å innlede et korstog mot alminnelige mennesker som er avhengige av å bruke bil, sier Nistad.
