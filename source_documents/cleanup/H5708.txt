
5.4.2002:
Av Odd Roger Enoksen (Sp):
Sp vil sikre vernepliktsforsvaret og Heimevernet
Sp står fast ved at den forsvarsstrukturen som ble vedtatt i fjor må betraktes som en fornuftig omfang på vårt framtidige forsvar, og vil bidra til at det blir bevilget nødvendige midler til at denne struktur skal kunne opprettholdes.
Senterpartiet mener at Stortinget nå må legge til rette for at vi også i framtiden skal ha et troverdig nasjonalt forsvar. Dette utelukker selvsagt ikke deltakelse i internasjonale operasjoner.
Den norske forsvaret skal være et folkeforsvar basert på lik verneplikt for alle. Heimevernet skal fremdeles kunne opprettholde mottoet "HV overalt og alltid". Heimevernet gir mye trygghet for pengene, og må derfor heller styrkes enn rives ned, fastslår Odd Roger Enoksen. Forslaget fra Regjeringen avskaffer i realiteten reell verneplikt og reduserer heimevernet til et uakseptabelt nivå. Det legger veien åpen for et Forsvar basert på vervede styrker. En slik nedbygging av folkeforsvaret aksepterer ikke Senterpartiet.
Senterpartiet er svært bekymret for at kystovervåkningen nedprioriteres. Våre mest verdifulle ressurser er samlet langs kysten i sårbare olje- og gassinstallasjoner og i fisken i havet. En nedbygging av en i utgangspunktet minimumsberedskap, innebærer økt risiko i norske farvann. 11. september viste tydelig at også Norge må være forberedt på det usannsynlige. Det norske samfunnet er sårbart på mange måter. Da kan vi ikke bygge ned beredskapen vi har opparbeidet innen overvåkning.
Forslaget som nå legges fram av regjeringen Bondevik kan karakteriseres på samme måte som Høyres kritikk mot Aps forsvarsmelding i fjor. Høyre kritiserte Ap for "å rasere det som er igjen av norsk forsvarsevne" og mente at dette "minner dessverre om 30-tallets brukne geværs politikk". Høyre fortjener samme kritikk, sier Senterpartiets leder Odd Roger Enoksen.
