
Dato: 08. mai 2000
Fra stortingsrepresentant Bror Yngve Rahm:
Vi forventer svar
- Vi forventer at miljøvernministeren har en klar strategi og konkrete svar på spørsmålet om hvilke nasjonale tiltak vi må sette i verk for å nå våre utslippsforpliktelser. Dette sier Bror Yngve Rahm som på onsdag vil spørre miljøvernministeren om dette i Stortingets spørretime.
Det er nå på tide at regjeringen gir et konkret svar på hvilke nasjonale tiltak som skal gjennomføres, eller mener ikke Arbeiderpartiet lenger det de tidligere har sagt om dette?
Både i Kyotoavtalen og ved flere anledninger i Stortinget er det presisert at kvotehandel og andre fleksible gjennomføringsmekanismer skal være et supplement til nasjonale tiltak. Senest presiserte Arbeiderpartiet dette ved behandlingen av norsk deltakelse i Verdensbankens karbonfond.
Dersom dette skal være mer enn tomme ord kan ikke kvotekjøp, felles gjennomføring eller grønn utviklingsmekanisme være det eneste svaret på hvordan vi skal nå våre forpliktelser. Da må vi iverksette nasjonale tiltak. Desto mer utslippene øker, desto flere tiltak vil det kreves.
Nasjonale tiltak vil kreve begrensninger av utslipp fra tradisjonell industri og fra transportsektoren. Svaret på spørsmålet vil derfor ha interesse både for de ansatte i industrien og for bilistene.
