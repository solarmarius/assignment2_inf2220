
Høyres sametingsprogram 2005 - 2009
Verdigrunnlag
"Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid."
Høyres formålsparagraf
Det samiske mangfoldet
Tradisjoner er viktige for et folks kultur og identitet. For Høyre som et verdikonservativt parti er tradisjoner viktige, og tradisjoner må respekteres og vernes for å kunne beskytte identiteten til enkeltmennesket. Dette er spesielt viktig i det samiske samfunnet, der tradisjoner og familie er sentrale kulturbærere. Høyre vil understreke familiens plass i samfunnet. Familien skaper tilhørighet og er viktig som kulturbærer, der tradisjoner og språk overleveres fra generasjon til generasjon. Gjennom tilhørighet skapes trygghet, og gjennom denne tryggheten utvikles enkeltmennesket.
Respekten for mangfold er en grunnleggende verdi for Høyre. Alle mennesker skal respekteres og behandles som likeverdige, uavhengig av kjønn, alder, religion, seksuell legning, etnisk tilhørighet og funksjonsdyktighet. Forsøk på å standardisere mennesker undergraver likeverdet og respekten for mangfoldet. Høyre ser på hvert enkelt menneske som unikt, og ikke først og fremst som medlem av en gruppe.
Høyre vil sette grenser for statens makt over enkeltmennesket, og legge til rette for at den enkelte kan ta større ansvar for seg selv og sine medmennesker. Høyre vil skape større valgfrihet for den enkelte og bygge opp under mangfoldet.
Innenfor den samiske folkegruppe finnes det et rikt mangfold, med ulike samiske språk, kulturelle uttrykk, bosettinger og næringstilpasninger. Høyre mener det er viktig og ønskelig å legge til rette for å bevare og videreutvikle dette mangfoldet.
Om Sametinget
Sametinget er et nasjonalt politisk organ for samene, der forvaltning av samisk identitet, spesielt samiske språk, kultur og utdanning, er det sentrale. Høyre vil videreutvikle forholdet mellom regjeringen, Stortinget og Sametinget, med vekt på å konsultere Sametinget og Norske Reindriftssamers Landsforbund (NRL).
Høyre vil at Sametinget konsentrerer seg om å løse de oppgavene Sametinget har fått ansvaret for. Høyre vil konsentrere Sametingets virksomhet om eksisterende oppgaver, og mener det bør utvises stor varsomhet i å overføre ytterligere myndighet til Sametinget. Høyre vil arbeide for at økonomiske midler som stilles til Sametingets disposisjon, brukes til å bedre forholdene for samer, og ikke til unødig administrasjon og byråkrati. Høyre mener Sametingets primæroppgave i forhold til samiske næringer skal være å bidra til vern av naturgrunnlaget. Høyre ønsker ikke at Sametinget skal overta forvaltningen av reindriften. Høyre mener Sametinget må få økt innflytelse i Barentsrådet og i spørsmål som gjelder nordområdene.
Høyre vil finne gode løsninger for brukerne. Høyre mener at kommunene, og ikke Sametinget, skal ha ansvaret for den lokale forvaltningen der både norske og samiske interesser er berørt. Ved en nedleggelse av fylkeskommunen skal fylkeskommunenes oppgaver dels flyttes til statlig nivå, og dels til kommunalt nivå. Færre og større kommuner vil etter Høyres syn gi en sterkere lokal forvaltning og bedre løsninger som er tilpasset lokalsamfunnene der folk bor og arbeider.
Høyre har både i Stortinget og i regjeringen bidratt til å videreutvikle Sametingets virksomhet. En viktig målsetning er å styrke Sametingets legitimitet. Høyre vil styrke kontrollkomiteen for å sikre at bevilgninger til Sametinget blir brukt i tråd med Sametingets vedtak, og at statens økonomi- og bevilgningsreglement blir overholdt.
Høyre vil gjennomgå Sametingets organisering, herunder vurdere å innføre
formannskapsmodell. For å sikre tilgang på verdifull kompetanse ønsker Høyre å åpne for at Sametingsrådet kan ha medlemmer som ikke sitter i Sametinget. Disse må likevel være registrert i samemanntallet.
Høyre ønsker fremdeles å vurdere valgordningen til Sametinget, med tanke på å innføre færre og større valgkretser. Høyre mener dette kan styrke Sametinget som et representativt organ for samene, og dermed bidra til å øke valgdeltagelsen. Høyre vil også arbeide for økt kvinnerepresentasjon i Sametinget.
Verdiskaping og velferd
Samisk næringsutvikling
Et godt næringsgrunnlag er avgjørende både for bosetting, verdiskaping og velferd i alle lokalsamfunn. Høyre vil føre en fremtidsrettet næringspolitikk for å utvikle samiske næringer. Lavere skatter sikrer eksisterende næringsliv og arbeidsplasser, bidrar til økt verdiskaping og etablering av nye arbeidsplasser. Høyre vil fortsette arbeidet med å redusere skatter og avgifter. Høyre vil forenkle skjemaveldet og offentlig byråkrati, og bidra til at antallet reguleringer går ned.
Høyre vil derfor:
· Arbeide for lokal utnyttelse av lokale og regionale energiressurser.
Arbeide for en stadig forbedring av samferdsel og infrastruktur.
Arbeide for å redusere grensehindringer for næringsutviklingen. Det må legges til rette for samisk samhandling og harmonisering av regelverk på tvers av landegrenser.
·
Fiskerinæringen
Høyre vil jobbe for at vi skal ha en robust, markedsorientert og lønnsom fiskerinæring. God rekruttering, en bærekraftig forvaltning og lønnsomhet i alle ledd er viktig. Det er en forutsetning for den langsiktige tilpasningen av norsk fiskerinæring at Norge får fri markedsadgang til vårt viktigste marked, EU. Hensynet til fiskerinæringen er en av grunnene til at Høyre går inn for norsk medlemskap i EU.
Arktisk landbruk
Høyre vil at Norge skal arbeide innenfor EU og andre internasjonale arenaer for å sikre at arktisk landbruk fremstår som et attraktivt satsingsområde.
Reindrift
Reindrift er en spesiell samisk næring som er regulert gjennom egen lovgiving. Høyre vil jobbe for en positiv utvikling innenfor reindriften, og vil fremskynde arbeidet med en helhetlig revisjon av reindriftsloven. I den sammenheng vil Høyre vurdere departementstilknytningen. Høyre vil ved revidering av reindriftsloven gi reindriftsnæringen verktøy for selv å foreta nødvendige reguleringer, slik at ytterligere sanksjonstiltak og innstramninger fra statens side ikke vil være nødvendige. Det må heller legges til rette for økt økonomisk vekstkraft i reinbeitedistriktene og reinsiidaene.
Høyre mener reindriften må legge premissene for egen utvikling, og mener at Sametingets rolle i forhold til reindrift primært skal være som bidragsyter til vern av reindriftens arealer. Reindriften må sikres rammevilkår som gjør den uavhengig av overføringer fra staten, og gis avgiftslettelser på lik linje med andre primærnæringer. For å styrke lønnsomheten og øke verdiskapingen i reindriften er videreforedling, markedsføring og merkevarebygging av reinkjøttprodukter viktige satsingsområder. Slakterier og matkjeder må gjøre produktene av rein mer tilgjengelige og synlige.
Reiseliv
Høyre mener at samisk kultur gir reiselivet et stort utviklingspotensial i nordområdene. Samisk kultur og tradisjon er viktig i markedsføring av Nordkalotten. Høyre mener utvikling av nye samiske reiselivsprodukter og markedsføring av disse vil være viktig i fremtiden.
Høyre vil arbeide for å styrke samisk reiseliv, særlig med tanke på vinterturisme. Høyre vil gi kommunene større frihet når det gjelder regulering av snøscooterkjøring. Hensynet til natur og miljø skal sikres gjennom nasjonale retningslinjer.
Gruvedrift
Høyre mener det er viktig at etablering og drift av gruver kan gjennomføres uten at ulempen blir for stor for de tradisjonelle, samiske næringer. Høyre vil sikre at interessene til tradisjonelle samiske næringer blir ivaretatt i slike saker, spesielt reindriften som er den mest arealavhengige av de tradisjonelle næringene.
Kombinasjonsdrift
Høyre vil stimulere til kreativitet og gründervirksomhet. Det oppstår stadig nye næringskombinasjoner, og Høyre mener dette er et positivt supplement til de tradisjonelle samiske næringer.
Høyre vil derfor:
· Redusere skatter og avgifter for næringsvirksomhet.
· Gå imot et øvre reintall per driftsenhet innenfor rammen av en bærekraftig utvikling.
· Gi siida-begrepet en formell status i lovverket.
· Vurdere å flytte reindriftsforvaltningen fra landbruksdepartementet til et annet næringsdepartement.
· Redusere byråkratiet ytterligere og gjøre det lettere for næringsutøvere å forholde seg til det offentlige.
· Gi videreforedling av reinkjøtt bedre rammevilkår gjennom eksisterende ordninger i regi av Innovasjon Norge.
· Satse på utvikling og markedsføring av samiske reiselivsprodukter.
· Bidra til at duodji blir en bærekraftig næring.
· Satse på landbasert oppdrett av innlandsfisk. Det bør først settes i gang et prøveprosjekt der en vurderer miljøkonsekvensene.
Helse og sosial
Den samiske befolkningen i Norge skal, som andre innbyggere, ha tilgang på gode helsetjenester, uansett hvor de bor. Høyre mener også at den samiske befolkningen må sikres mulighet til å kunne benytte samisk i kontakt med helsevesenet. Høyre vil derfor opprette en stipendordning for samiskspråklige som tar utdanning i medisin.
Den samiske befolkningen bor i fire ulike land på Nordkalotten. Det er viktig å se på mulighetene for å samordne helsetilbudet til den samiske befolkningen på tvers av landegrenser. Høyre mener Sametinget må arbeide aktivt overfor helseforetakene for å bedre tjenestetilbudet for den samiskspråklige befolkningen.
For Høyre er det er viktig at næringsutøvere sikres en god yrkeshelsetjeneste, og at forebyggende arbeid prioriteres.
Rusomsorg, psykiatri og hjelp til kronisk syke er viktige satsingsområder. Denne satsingen må også komme den samiske befolkningen til gode. Høyre ønsker en kartlegging av og forskning på disse feltene i forhold til den samiske befolkningen.
Høyre vil derfor:
At kvalitet og tilgjengelighet på helsetjenester for den samiske befolkningen forankres i samiske språk og i samisk kultur- og samfunnsliv.
At det må legges til rette for et godt tilbud til psykisk utviklingshemmede og andre ressurskrevende brukere i det samiske samfunnet. Tilrettelegging av en god eldreomsorg for psykisk utviklingshemmede er en viktig oppgave.
At primærhelsetjenesten tilpasses lokale forhold. Høyre vil understreke hvor viktig en god samhandling mellom primærhelsetjenesten og spesialisthelsetjenesten er, for eksempel gjennom etablering av distriktsmedisinske senter.
Etablere stipendordning for samiskspråklige som tar utdanning i medisin.
Bidra til at det utdannes tilstrekkelig antall helsearbeidere som behersker samiske språk, og som har kunnskap om samisk kultur og samiske samfunnsforhold.
Stimulere til private helsetilbud, som også kan tilby tjenester til den samiske befolkningen på hele Nordkalotten. Dette gjelder også innenfor eldreomsorgen, der private aktører vil kunne være et viktig supplement til det offentlige tilbudet og sikre brukerne større valgfrihet.
Areal og miljø
Det er viktig for næringsliv og bosetting at befolkningen kan høste av naturen på en bærekraftig måte. Dette gjelder selvfølgelig også for den samiske befolkningen. Høyre mener lokalbefolkningen må ha mulighet til å nyte godt av beskatningen av det lokale ressursgrunnlaget, men det skal i hovedprinsippet ikke være relatert til etnisk opphav. Opprettelsen av Finnmarks-eiendommen vil bety en ny epoke i Finnmarks historie. Nå får finnmarkingene selv utfordringen å utnytte grunnen slik at verdier som skapes, i større grad forblir i Finnmark. Høyre støtter reindriftens særstilling i Norge, fordi reindriften er en viktig samisk næring og kulturbærer.
Høyres prinsipp er at miljøet skal overleveres neste generasjon i minst like god forfatning som da vi overtok det. Dette stiller krav til utnyttelsen av naturressursene, og at alle er bevisste på hva naturen kan tåle. Sur nedbør og atomforurensning representerer en særlig trussel mot naturen i nord. Norge må være aktiv internasjonalt for å redusere disse truslene.
Høyre vil derfor:
Sikre alle som bor i et område, uansett opphav, mulighet til å nyte godt av bruk og høsting av naturen.
Holde rovdyrbestanden på et balansert nivå.
Bidra til at ytre forurensningstrusler reduseres.
Kultur, utdanning og språk
Samisk utdanning og forskning
Skolelovgivningen er sentral for myndighetenes ansvar for opplæring av samiske elever i og på samisk. Skole og utdanning for samer er en sentral faktor for å styrke samiske språk, kultur og identitet.
Utdanningen må ta utgangspunkt i at samene er et urfolk, og at samiske språk og samisk kultur behandles likeverdig med norsk språk og kultur i skolen. Utdanningssystemet må bidra til å formidle, utvikle og tilpasse kunnskaper, ferdigheter, holdninger, normer og verdier i det samiske samfunnet. Dette innebærer at samiske språk og samisk kultur skal ha en sentral plass i den samiske skolen. Målsettingen er at samiske barn blir funksjonelt tospråklige og tilegner seg kunnskaper slik at de kan fungere både i det samiske, det norske og det internasjonale samfunnet. Dette stiller krav til kompetanse hos lærere, men også krav til tilgjengelighet til læremidler på samisk.
Det må legges til rette for at lærere med kompetanse i samisk velger å jobbe i skoleverket. Det er også viktig å ta vare på realkompetansen som finnes i det samiske samfunnet. Høyre vil videreføre satsingen på etterutdanning også for samisklærere. Elevene i den norske skolen skal få kunnskaper om samer og samiske samfunnsforhold. Høyre er tilfreds med at eldre, utdanningsskadelidende samer nå får erstatning. Det er viktig at de får den nødvendige bistand for å fremme sine krav.
Høyre vil ha gode vilkår både for grunnforskning og anvendt forskning. Det må gjennomføres et program for oppbygging og utvikling av samisk forskning, der språket som brukes i forskningen er samisk. Et slikt program er viktig for å rekruttere samisk ungdom til høyere utdanning og forskning, og heve kvaliteten på samisk forskning. Høyre ønsker å utrede mulighetene for et eget nordisk samisk forskningsutvalg.
Høyre vil bidra til at midler fra såkornfond brukes til å stimulere og ivareta næringsutvikling i samiske områder.
Høyre vil derfor at:
Det utvikles samiske læremidler der samiske språk og samiskrelaterte fag har høyest prioritet.
Det iverksettes rekrutteringstiltak for å sikre et tilstrekkelig antall lærere med kompetanse i samisk.
Elever som har fått opplæring i samisk i grunnskolen, får reell mulighet til opplæring i samisk i den videregående opplæringen.
Samisk fra videregående opplæring gir tilleggspoeng ved opptak til relevant høyere utdanning.
Den samiske forskningen styrkes, med særlig vekt på forskning der samisk er forskningsspråk.
Det utvikles elektroniske lærermidler på samisk og nettbasert samisk opplæring.
Samarbeidet mellom institusjoner som driver samisk forskning styrkes.
Forskningsformidlingen styrkes, blant annet for å styrke næringsutviklingen.
Det etableres stipendordninger som skal sikre rekruttering av samisk kompetanse til yrker der det mangler samiskspråklige fagfolk.
Det satses på videreutdanning som sikrer kompetanseheving omkring samiske forhold.
Det samiske vitenskapsbygget i Kautokeino realiseres.
Den samiske høyskolen skal utvikles til en vitenskapelig høyskole, med sikte på å kunne bli et samisk kompetanse- og forskningssenter for hele Nordkalotten.
Samiske språk og media
Språk er en viktig kultur- og identitetsbærer, ikke minst for minoritetskulturer. Det er derfor viktig for Høyre at de samiske språk sikres gjennom rettigheter og muligheter til økt anvendelse. Høyre vil at enkeltmenneskene skal ta tilbake det tapte språk, og at alle samer som ønsker det, skal ha mulighet til å lære seg samisk.
Barnehagen og skolen er viktige arenaer for å lære og praktisere språk. Høyre mener at alle elever i samiske og tilknyttede områder skal ha mulighet til opplæring i samisk på skolen. Høyre vil arbeide for å bedre samiskopplæringen. For å oppnå dette er det avgjørende at det finnes lærere med kompetanse i samisk, og utvikling av slik kunnskap skal vektlegges i skoleverket. Det er også viktig at det finnes læremidler på samisk på alle skole- og utdanningsnivå. Høyre mener det er viktig å prioritere utvikling av samiske læremidler.
En annen viktig arena for de samiske språk er medier som skriver eller kringkaster på samisk. Samiske medier er ikke bare nyhetsformidlere, men er også viktige for å utvikle og styrke de samiske språkene. Høyre støtter opp om samisk journalistikk.
Høyre vil i Sametinget:
Bidra til at Sametinget evaluerer bruken av tospråklighetsmidler.
Prioritere midler til voksenopplæring i samisk.
Arbeide for samiskopplæring på tvers av landegrensene.
De samiske videregående skoler og Samisk høyskole skal ha sentrale roller i dette arbeidet.
Høyre vil derfor gå inn for at:
Alle samer som ønsker det, skal ha mulighet til opplæring i samisk.
Det må utdannes flere lærere i samiske språk.
Flere samiske læremidler må være tilgjengelige.
NRK Sami Radio må bestå som en egen enhet og styrkes.
Arbeidet med å gjøre viktig informasjon fra myndighetene tilgjengelig på samisk, blant annet på nettstedet ODIN, videreutvikles.
Ordningen med samiske veivisere, som besøker skoler og informerer om samiske forhold, videreføres og utvides.
Kultur
Kultur henger nøye sammen med identitet. Nordkalotten er et flerkulturelt område, der flere kulturer gjennom hundrevis av år har levd side om side. Dette bygger på gjensidig respekt for hverandres identitet.
Høyre mener det er viktig med utveksling av kulturuttrykk med andre urfolk, og vil støtte opp om dette. Høyre vil gjennom mer fleksible åpningstider øke tilgjengeligheten for publikum til samiske kulturinstitusjoner, noe som også vil ha positive virkninger for reiselivsnæringen.
Kulturarven styrker både lokal og nasjonal identitet. Samisk kultur er også viktig for næringsutvikling og bosetting. Høyre vil at barn og unge skal få delta i kulturopplevelser som gjør dem bevisst på sine egne røtter og tradisjoner. Sametinget har et viktig ansvar for å formidle og videreutvikle samisk kultur. Høyre vil at Sametinget trekkes inn som en medaktør i fylkeskommunene sitt arbeid med samisk kultur.
Høyre vil styrke infrastrukturen for kultur- og næringsmiljøer, slik at disse blir pådrivere for å videreutvikle samisk kultur og språk.
Høyre vil derfor at:
Samisk kulturarv skal være en del av fundamentet i skolen for samiske barn, uavhengig av bosted.
Sametinget skal få større innflytelse over fordelingen av midler til samiske kulturformål.
Kirken og de trosbaserte organisasjonene gis mulighet til å utføre sitt betydelige arbeid av holdningsskapende karakter.
Utøvere av nyskapende kunst og kultur får gode arbeidsvilkår.
Vern og bruk av kulturminner skal styrke historieforståelse og samisk identitet hos nye generasjoner.
Frivillige samiske organisasjoner som driver idrettsaktiviteter på tvers av landegrensene, skal stimuleres.
Påskefestivalen i Kautokeino sikres støtte.
Beaivvas Sami Teater styrkes.
Det gis støtte til mindre kulturarrangement med samiske aspekter, spesielt i kyst- og fjordstrøkene.
Duodji- instituttets rolle som en viktig aktør for å utvikle duodji til en lønnsom samisk næring støttes.
Etableringen av en duodji-avtale mellom Sametinget og duodji-utøvernes organisasjoner støttes.
·
Intensjonen med Samefolkets fond er å gjøre Sametinget i stand til å imøtekomme ulike behov i det samiske samfunnet og bidra til å styrke samiske språk og samisk kultur- og samfunnsliv. Høyre mener det er viktig at avkastningen av disse midlene brukes til tiltak for å nå formålet med opprettelsen av fondet, ikke til unødig byråkrati og administrasjon. Midlene skal brukes til forskning og videreutvikling av program for å bygge opp solide samiske næringer.
Internasjonalt arbeid og grenseoverskridende samhandling
Høyre mener samepolitikk er et internasjonalt spørsmål, da samene er bosatt i fire ulike land.
Samene er et urfolk som har vært på Nordkalotten siden lenge før statsgrensene ble trukket. Det er viktig med et samisk fellesskap i nordområdene. For et samisk fellesskap og samhandling i Norden, er det negativt at Norge ikke er medlem i EU, når både Sverige og Finland er medlemmer. Et EU-medlemskap også for Norge ville gitt den samiske folkegruppen større mulighet for nærings- kultur- og forskningssamarbeid over landegrensene.
Høyre mener at samene som folk bør ha felles arenaer på tvers av landegrensene. Derfor støtter Høyre arbeidet med et Samisk Parlamentarisk Råd, der samer fra alle land på Nordkalotten kan møtes. Høyre støtter at samene som urfolk skal ha en aktiv rolle i Nordisk Råd, for å sette søkelys på utfordringer det samiske folket har på tvers av landegrensene. Høyre støtter også internasjonale samarbeidstiltak mellom urfolk, spesielt i de nordlige og arktiske områder. Nærings- og kultursamarbeid skal ha særlig oppmerksomhet.
Høyre var positive til etableringen av FNs permanente forum for urfolk, og vil støtte det videre arbeidet i dette forumet. Høyre er grunnleggende positive til Barentssamarbeidet og det arbeidet som utføres i Arktisk Råd. Høyre vil sikre at samene får delta aktivt i disse foraene.
For å kunne utvikle beredskap og målrettede tiltak, går Høyre inn for å kartlegge situasjonen for urfolk i områder som har vært rammet, eller som trues av naturkatastrofer.
Høyre vil også legge til rette for at samiske utdannings- og forskningsinstitusjoner kan utvikle gode internasjonale samarbeidsrelasjoner.
