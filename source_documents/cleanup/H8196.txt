
11.3.2004
SP
Kirkeministeren somler mens kirkene forfaller
- Nå må statsråd Valgerd Svarstad Haugland følge opp det hun har lovet Stortinget, sier Senterpartiets kirkepolitiske talsmann Rune J. Skjælaaen.
Det er stort forfall på kirkene rundt om i landet, og riksantikvaren har anslått at det er et vedlikeholdsbehov på 2,8 milliarder bare på de verneverdige kirkene våre. Regner man inn de øvrige kirkene er behovet ifølge kirken selv over 6 milliarder.
Da Skjælaaen tok opp saken med kirkestatsråden for snart et år siden fikk han tilbakemelding om at Regjeringen arbeidet med saken, og ville komme tilbake til Stortinget med en plan for hvordan man kan ta vare på de mange kirkene i landet vårt. Siden har ikke Skjælaaen hørt noe.
- Jeg kommer til å sende skriftlig spørsmål til statsråden om det i hele tatt har blitt gjort noe fra Regjeringen sin side i denne saken, og når vi kan vente at hun kommer tilbake til Stortinget med en plan om hvordan kirkene best kan ivaretaes.
Senterpartiet har tidligere foreslått opprette en låneordning for vedlikehold av kirkebygg, tilsvarende det en i dag har på skole. Videre har en foreslått å styrke Norsk kulturminnefond. Ingen av desse forslagene har fått gehør. Utviklingen har snarere gått andre veien. Fellesrådene rundt om i kommunene har 30 millioner mindre å rutte med i år enn i fjor. Slikt blir det heller ikke bedre vedlikehol av, mener Skjælaaen.
- Kirken er viktig for svært mange mennesker i landet vårt. Her samles folk både i glede og i sorg. I tillegg er mange kirker verdifulle kulturminner. Jeg hadde ventet at en statsråd fra KrF viste et større engasjement for å ta vare på kirkene våre sier Rune J. Skjælaaen.
