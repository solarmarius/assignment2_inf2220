
28.5.2003
Av Ketil Solvik-Olsen, Spesialrådgiver, FrPs stortingsgruppe
Kortsiktig petroleumspolitikk fra Regjeringen
Petroleumsindustrien er blant de mest kapitalkrevende næringer i Norge. Dette øker behovet for konkurransedyktige og langsiktige rammevilkår. Dessverre virker det som Regjeringen har et kortsiktig perspektiv ovenfor denne særdeles viktige næringen. Man kan spørre seg om Regjeringen forstår det ansvaret som hviler på deres skuldrer?
I løpet av de siste årene er norsk sokkels konkurransekraft svekket, og oljeselskapene finner det mer fornuftig å satse andre steder på kloden. Aktiviteten på riggmarkedet er svært lav, og mye av leteboringen har ikke gitt de ønskede resultater. Vi ser også stadige eksempler på at norske verft taper i kampen om de få oppdragene som kommer, og at disse går til utenlandske verft som i alle fall tilsynelatende er billigere. Som følge av manglende oppdrag er situasjonen for norske offshoreverft svært alvorlig, og dette kan nå føre til både permitteringer, oppsigelser og oppsplitting av kompetansemiljøer det har tatt flere tiår å bygge opp.
I vår fremmet FrP et forslag om en gjennomgang av petroleumsskattesystemet for å øke incentivene til å gjøre investeringer i oljeindustrien. Dette ble forkastet av det øvrige Storting, og i sakens anledning skrev finansminister Foss et brev til finanskomiteen hvor han mente at det ikke var behov for å gjøre endringer i skattesystemet. Finansministeren skrev sågar at dagens skattesystem sikret at lønnsomme investeringer faktisk blir gjennomført. Problemet som FrP pekte på var nok ikke reelt.
Men verden endrer seg tydeligvis. Bare en drøy måned senere kan man lese i avisene at "finansministeren er bekymret for utviklingen i oljevirksomheten og vil se om skattesystemet kan endres for å få mer fart i investeringene," og at han "er åpen for alt" når det gjelder petroleumsskattesystemet. Hvor langsiktig er finansministerens problemanalyser, når han snur fullstendig på mindre enn to måneder?
