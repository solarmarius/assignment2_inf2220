
Oslo, 30. juli 2001
Børge Brende
Svært usosialt med høy el-avgift
- Resultatet av Arbeiderpartiets dobling av elavgiften de siste årene er at nå går halvparten av det du betaler i strømregning rett i statens kasse. Tidligere har drivstoffavgiftene på bensin og diesel blitt rene melkekua for staten, men nå har Arbeiderpartiet også gjort strømmen til det samme, sier Høyres skattepolitiske talsmann Børge Brende.
- Resultatet er en meget usosial politikk. Regningen ender som oftest opp hos de som har det tøffest fra før, som det fremkom i en reportasje i Dagsrevyen i dag. Ikke minst barnefamiliene og en del pensjonister får det tøft når strømregningen nesten fordobles. Det viser seg også at mange med dårlig råd henvises til sosialkontorene. Dette kommer på toppen av skatte- og avgiftsøkninger på til sammen 12 milliarder som rammer alle. Når det gjelder strøm, er det grenser for hva folk kan spare i et land hvor det faktisk i store deler av året er kaldt, fremholder Brende.
- For 2000 gikk avgiften reelt opp 2,5 øre/kWh, fra 5,94 øre/kWh i 1999 til 8,56 øre/kWh i 2000. (en økning på 42 pst.)For 2001 gikk avgiften opp ytterligere 2,5 øre/kWh reelt, fra 8,56 øre/kWh i 2000 til 11,30 øre/kWh i 2001. (Stoltenberg forslo 1,5 opp, budsjettforliket med sentrum la på enda 1 øre/kWh)! På 2 år er dermed avgiften nesten doblet!
- Den dramatiske økningen av elavgiften på toppen av renteøkninger og andre skatte- og avgiftsøkninger som bare i løpet av fjoråret har spist opp de lønnsøkningene folk fikk. Høyre vil i forbindelse med budsjettet til høsten redusere avgiftene for folk flest, også for strømkundene. Vi vil ikke akseptere at halvparten av strømregningen går rett i statens hender og vil følge opp med forpliktende forslag.
Det er også grunn til å nevne, som vist ovenfor, at Høyre har stemt imot de dramatiske økningene sentrum og Arbeiderpartiet har stått for. Har ikke disse partiene forstått at deres skattepolitikk, hvor vanlige folk betaler toppskatt, og avgiftspolitikk som rammer folk flest hardest, i grunn og bunn er meget usosial?
