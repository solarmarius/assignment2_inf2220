
4. oktober 1999
Fra stortingsrepresentant Jan Martin Sahl
Samferdsel for distriktene
Rassikring, opprustning av vei og jernbanenett over hele landet, sikring av post- og flytjenester i disktriktene og innføring av krengetog på flere strekninger er de viktigste prioriteringene i samferdselsbudsjettet 2000.
Med økte utgifter på om lag 5,5 prosent til samferdselsformål i statsbudsjettet for 2000, vil mange viktige samferdselsoppgaver kunne løses til beste for distriktene. Mange store investeringer bestemt av Stortinget, som innføringen av krengetog til 500 millioner neste år, gjør handlerommet forholdsvis lite for regjeringen. Likevel er det satt av penger til å løse svært mange viktige samferdselsoppgaver, og prioriteringene i sektoren har en klar distrikts- og miljøprofil, uttaler Kristelig Folkepartis stortingsrepresentant Jan Sahl.
- Jeg er glad for at Regjeringen har tatt noen nødvendige økonomiske løft for å sikre likeverdige tilbud i distriktene. Særlig gjelder dette posttilbudet og luftfarten på kortbanenettet. Bevilgningene til kjøp av bedriftsøkonomisk ulønnsomme posttjenester er økt med 28 % til 730 mill. kroner. Dette gjør det mulig å opprettholde Postens struktur og tilby samme tilbud som i dag, sier Jan Sahl.
Midlene til kjøp av ulønnsomme flytjenester er også økt kraftig, med 31% fra 271 mill til 355 millioner. I Nordland betyr dette at helikopterrute mellom Bodø og Værøy kommer på plass, og at flyruta til Røst blir lyst ut på anbud igjen.
I tillegg får LKAB anledning til å forskuttere 20 millioner kroner forbedringer av Ofotbanen. Dette må staten betale tilbake krone mot krone i 2004, men er det som skal til for å få økt kapasiteten til 30 tonns akseltrykk på strekningen, sier Sahl. KrFs stortingsrepresentant sier seg også fornøyd med at Nordland mottar 9,9 nye millioner til rassikring på utsatte strekninger. Likeledes at Nordland mottar til sammen om lag 47 millioner i kompensasjon for at enkelte næringer etter ESA-dommen må betale full arbeidsgiveravgift uansett hvor arbeidstakeren bor.
