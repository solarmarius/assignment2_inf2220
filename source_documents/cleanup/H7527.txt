
PERIODEN 2003 - 2007
OSLO VENSTRES BYSTYREVALGPROGRAM
1 DET GODE BYLIV
Venstre er et sosialliberalt parti - et parti som kombinerer tradisjon med fremtidsrettede løsninger. Venstres politikk bygger på den liberale idé om frihet for den enkelte og ansvar for hverandre. Venstre har alltid vært en forkjemper for et levende folkestyre. Demokratiet må aldri tas for gitt. Den liberale rettsstaten må styrkes med rettigheter og ansvar for den enkelte.
Venstre vil at Oslo skal være en av verdens mest miljøvennlige byer. En by med ren luft og rent vann - en by som satser på kollektivtransport og ivaretar sitt biologiske mangfold. Venstre vil drive miljøvern gjennom radikale og fornuftige tiltak som bidrar til reduksjon av forurensingen i Oslo.
Venstre vil utvikle Fjordbyen som en intim storby i menneskelig skala. Fortetting skal skje uten at det går på bekostning av grønne lunger eller byens historiske kvaliteter. Markagrensen skal forbli urørt. Vi vil føre en aktiv boligpolitikk. Venstre vil at 25 prosent av nye boliger skal være rimelige utleieboliger, og gjøre det lettere å omregulere næringslokaler til boligformål.
Venstre mener en god skole er noe av det viktigste vi kan gi våre barn og unge. Vi vil slippe skolen fri, slik at skolene utvikler seg og møter fremtidens elever på deres egne premisser. For å få til dette må skolene fristilles og få anledning til å prøve ut nye pedagogiske metoder. Læring må være tilpasset den enkelte elev.
Venstre vil satse på kultur for å gjøre Oslo mer attraktiv og spennende for alle som bor her, for tilreisende og for næringslivet. Oslo skal være en romslig by med et mangfoldig kulturliv. En by hvor folk fra ulike kulturer møtes og skaper noe sammen.
Venstre er partiet som taler småbedriftenes og gründernes sak. Et nyskapende og miljøvennlig næringsliv er forutsetningen for framtidens Oslo. Venstre vil belønne forskning, nyskaping og miljøvennlige løsninger, og bedre samspillet mellom utdanningsinstitusjonene, næringslivet og kommunen.
Venstre vil innføre en borgerlønnsordning. Den som trenger hjelp skal møte et hjelpeapparat som tar folk på alvor Oslo skal være byen hvor man får hjelp og en ny sjanse dersom man ikke klarer seg selv. Bykjernen skal være et levende og pulserende rom der byens borgere kan møtes og ferdes uten å føle utrygghet.
2 DU ER SJEFEN
Et levende folkestyre er avhengig av at borgerne har mulighet til å påvirke den politiske prosessen hele tiden - ikke bare ved valgene. Venstre vil gi ny tillit til det politiske systemet ved å minske avstanden mellom byens borgere og de folkevalgte. Politiske beslutninger skal fattes på lavest mulig nivå. Bydelene bør bli tildelt ytterligere ansvar og makt. Beslutninger som angår din velferd, trygghet og bomiljø skal bli tatt der du har innflytelse. Venstre har en grunnleggende tro på at dette vil gjøre Oslo til en enda bedre by å bo i.
2.1 Lokalt selvstyre
Venstre vil at bydelene skal være levende, politikkskapende organer, ikke bare forvaltere av offentlige tjenester. Med større bydeler blir det enda viktigere enn før å styrke det lokale selvstyret og øke det folkevalgte ansvaret for lokalmiljøet. Venstre vil innføre direktevalg til bydelsutvalgene i alle bydelene og utvide antall bydelsutvalgsmedlemmer. Bydelsutvalgene må få myndighet til selv å ansette bydelsdirektørene og ha instruksjonsmyndighet over dem. Venstre vil i langt større grad trekke bydelene med i den langsiktige utviklingen av byen.
Venstre ønsker også å ta i bruk rådgivende folkeavstemninger både i byen og i bydelene i saker hvor folks meninger bør høres.
2.2 Åpen og servicevennlig forvaltning
Det er Venstres mål at du alltid skal få god service når du henvender deg til kommunen. Det må foretas en kritisk gjennomgang av antall administrative stillinger i kommunen, med sikte på å redusere unødvendig byråkrati og frigjøre ressurser til flere og bedre tjenester. Kommunen må i større grad bli tilgjengelig hele døgnet ved at mer informasjon og flere tjenester legges ut på internett. Microsofts tilnærmede monopol på dataløsninger er uønsket og kan være fordyrende. Venstre vil derfor at Oslo kommune skal vurdere alternative datasystemer.
Venstre vil sikre en større åpenhet i kommunen. Oslo skal bli en kommune som lytter til brukerne av offentlige tjenester og som endrer praksis på bakgrunn av tilbakemeldinger. Det er en utfordring å styrke deltagelse og lokalt engasjement. Borgerne må gis større mulighet til å komme inn i planprosesser på et tidlig stadium. I byen er det mange med mye kunnskap som kommunen bør dra nytte av. Venstre ønsker å gi lokale initiativ, velforeninger, frivillige organisasjoner og andre aktører en bedre mulighet til å komme med innspill i saker som angår dem. Informasjon fra kommunen som ikke er unntatt offentlighet skal være gratis og lett tilgjengelig for alle.
2.3 Unge skal bli hørt
Oslo kommune skal bidra til å utvikle et godt aktivitetstilbud for barn og unge. Venstre vil arbeide for flere fritidsaktiviteter for barn og ungdom i nærmiljøene. Ungdom skal ikke behøve å reise til sentrum for å finne et fritidstilbud. Venstre er opptatt av at det skal bli enklere for ungdom i bydelene å sette i gang nye aktiviteter ved at støtteordningene gjøres mer generøse, fleksible og forutsigbare. Det er også viktig å legge til rette for tilgang til rimelige lokaler i bydelene, for eksempel med flerbruksskoler og ved opparbeiding av offentlige utearealer, fremfor oppbygging av kommunalt styrte fritidstilbud. Dette stimulerer ungdom til mangfold og ansvar, og medfører større valgfrihet. Venstre vil gi frivillige organisasjoner mulighet til å bygge opp sosiale nettverk i lokalmiljøene. Det må satses mer på bygging og vedlikehold av idrettsanlegg for breddeidrett, men den uorganiserte idretten må også ha gode vilkår.
Oslo mottar uforholdsmessig lite av de statlige tilskuddene til barne-, ungdoms- og breddeidrett. Venstre krever at Oslo skal motta sin rettmessige del av tippemidlene.
Barns rettigheter og behov må styre utformingen av politiske beslutninger som har konsekvenser for barn og unges oppvekstmiljø. Venstre vil ta initiativ til at beslutningsprosesser og tjenesteyting i Oslo Kommune skal være i tråd med FNs konvensjon om barns rettigheter. Barn og unge må bli informert om planer og beslutninger, og få mulighet til å delta aktivt og påvirke egne oppvekstvilkår. Ordningen med ungdommens bystyre må videreføres og ungdomsrådene i bydelene må få en klarere rolle i forhold til de folkevalgte organene. Elevråd og foreldreutvalg ved skolene bør også få status som høringsinstans i bydelene i saker som gjelder nærmiljøet. Venstre vil at ungdomsrådene i bydelene skal få den samme veiledende rolle i høringssaker som eldrerådene har i dag. Det bør pålegges den eller de som er ansvarlig for å tale barn og unges sak i regulerings- og utbyggingssaker å samarbeide tett med de lokale ungdomsrådene, slik at disse får innflytelse i slike saker.
Det er viktig å få ungdom aktivt interessert og engasjert i saker som skjer i eget lokalmiljø. Venstre vil vurdere en forsøksordning der lokalpolitikk og utbyggingssaker som angår barn og unge integreres som en del av undervisningen i samfunnsfag i barne- og ungdomsskolen. Valgdeltagelsen i Norge er stadig synkende både på nasjonalt- og lokalt nivå. Oslo Venstre tror at engasjementet og valgdeltagelsen vil øke ved tidligere å innlemme ungdommen i demokratiet. En forsøksordning med stemmerett for 16 åringer ved lokalvalg bør derfor settes i gang snarest.
2.4 Økonomisk handlefrihet
Venstre vil sikre byen økonomisk handlefrihet både på kort og lang sikt. Dette krever god budsjettstyring, nedbetaling av lån og høy kommunal egenfinansiering ved investeringer.
Kommunen trenger inntekter utover de overføringene den får fra staten, men Venstre vil avvise gjeninnføring av eiendomsskatt i Oslo.
En viktig forutsetning for at Oslos økonomi fortsatt skal være god, er at kommunen forvalter sin eiendomsmasse på en forsvarlig og langsiktig måte. Venstre vil sikre at Boligbedriften og Kontorbedriften, som viktige forvaltere av kommunal eiendom, holder et høyt servicenivå samtidig som de er redskaper for å oppnå politiske mål. Ved salg av kommunal eiendomsmasse må bydelen der eiendommen ligger høres som part.
2.5 Integrering
Venstre mener at mer av fokuset i debatten om det flerkulturelle Oslo bør vris fra hvor mange som skal få være her, til hvordan vi skal leve sammen. Byutviklingspolitikk, skolepolitikk, kulturpolitikk, sosialpolitikk og arbeidsmarkedspolitikk er viktige området som alle bør sees i en helhet for å sikre en bedre integrering. Samtidig er det viktig aldri å miste av syne at uansett kulturell, etnisk eller språklig bakgrunn så er vi alle enkeltmennesker med ulike ønsker og behov.
2.6 Konkurranseutsetting
Venstre vil gå inn for å konkurranseutsette kommunal virksomhet, der dette kan bidra til å gi bedre kvalitet på tjenestene. Uavhengig av om tjenesteleverandøren er privat eller offentlig, må tjenestene kvalitetssikres. Dette må være kommunens ansvar. Venstre vil ikke konkurranseutsette virksomhet som innebærer utøvelse av offentlig myndighet.
Oslo Venstre vil:
 utvide muligheten for innsyn i kommunale beslutningsprosesser.
 at kommunen skal samarbeide med velforeninger, frivillige organisasjoner og andre for å trygge og videreutvikle lokalmiljøer.
 sørge for at tjenestetilbudet i Oslo kommune er i tråd med FNs konvensjon om barns rettigheter, særlig med hensyn til barns rett til å bli beskyttet, hørt og få uttrykke sin mening om det som angår dem selv.
 at det skal etableres et servicekontor som skal ta imot henvendelser og ha ansvar for at alle får svar, uavhengig av grensene mellom forskjellige etater som leverer tjenestene.
 gjøre flere kommunale tjenester tilgjengelige hele døgnet ved å gjøre dem tilgjengelige på Internett.
 ha direktevalg til alle bydelsutvalg, øke antallet bydelsutvalgsrepresentanter og la bydelsutvalgene selv få velge sine ledere.
 la bydelsutvalgene ansette og ha instruksjonsmyndighet overfor bydelsdirektøren.
 gi bydelsutvalgene mulighet til å styre lokale investeringer ved at bystyret overfører et rammebeløp til bydelene.
 arbeide for flere fritidsaktiviteter for barn og ungdom i nærmiljøene.
 støtte det frivillige arbeidet og barn og unges egne initiativ, fysisk tilrettelegging av rimelige lokaler og opparbeiding av utearealer.
 sikre at lokale ungdomsråd får innflytelse på utforming av nærmiljø og lokale aktiviteter.
 at barn og unge også utenfor tradisjonell organisert aktivitet, må bli informert om kommunale planer og beslutninger, og få mulighet til å delta aktivt og påvirke egne oppvekstvilkår.
 at det skal settes i gang et prøveprosjekt med stemmerett for 16-åringer.
 at det skal settes av midler til ungdom utenfor organisert aktivitet.
 at Oslo skal motta sin rettmessige del av tippemidlene til barne-, ungdoms- og breddeidrett.
 at folkevalgte bystyrerepresentanter ikke skal sitte i styrer i kommunale bedrifter.
 gå inn for konkurranseutsetting når det gir bedre kvalitet på tjenestene.
 at den enkelte bydel må få uttale seg før eventuelt salg av kommunal eiendom.
3 LEVENDE NÆRINGSLIV
Venstre ønsker å skape en enklere hverdag for småbedriftseiere i Oslo, og legge til rette for at flere kan skape og utvikle nye bedrifter. En levende by som Oslo trenger flere gründere.
Venstre går inn for et mer rettferdig skattesystem. Arbeidsinntekt og kapitalinntekt må beskattes likt. De som tjener minst skal slippe å betale skatt. Bunnfradraget kan ligge på for eksempel 100.000 kroner. For inntekt utover dette skal det være en fast og flat skattesats.
Avgiftssystemet skal brukes i miljøets tjeneste. Venstre vil fjerne formueskatten og boligskatten.
Oslo er en kunnskapsby med store ressurser innen forskning og høyere utdanning. For å stimulere til næringsutvikling vil Venstre ha et bedre samarbeid mellom utdannings- og forskningsinstitusjoner, bedrifter og kommunen.
3.1 Et enklere Oslo
Venstre vil bedre rammevilkårene for småbedrifter med de virkemidlene kommunen har til rådighet. Kommunen må ha enkle praktiske regler tilpasset småbedrifters virkelighet. Et eksempel på dette kan være tillempinger i parkeringsbestemmelsene slik at håndverkere får anledning til å laste ut og inn utstyr og materialer de har i bilen uten å risikere å bli ilagt parkeringsgebyr. Oslo kommune må også sørge for at prisnivået på leie av utendørs arealer ikke ligger over leie av utsalgslokaler. Venstre vil styrke kommunens kontrollfunksjon, for å påse at lover og regler følges av alle bedrifter uansett bransje.
Oslo kommune kan utføre sine oppgaver langt enklere og bedre enn i dag, og redusere skjemaveldet både internt og overfor næringslivet og befolkningen. Det vil spare tid og ergrelse samtidig som det frigjør ressurser både i næringslivet og i det offentlige som kan settes inn enten til økt verdiskaping eller til å utføre flere fellesoppgaver. Kommunens servicekontor for næringslivet gir i dag nyttig informasjon om alle typer etableringsspørsmål. Kontoret må markedsføres og ha en åpningstid som gjør det mulig for gründere å oppsøke kontoret etter normal arbeidstid. Venstre vil gjøre det så enkelt som mulig for næringsdrivende å skaffe seg oversikt over offentlige lover, regler, forskrifter og andre reguleringer. Dette vil også være til stor hjelp for alle som ikke har norsk som førstespråk.
Venstre vil foreslå at også Oslo kommune setter en tidsgrense for gyldigheten av alle kommunale forskrifter, en såkalt solnedgangspraksis. Dersom ikke forskriften vedtas igjen innen for eksempel 10 år, faller den automatisk bort.
3.2 Et nyskapende Oslo
Det offentlige må legge forholdene bedre til rette for etablering av nye bedrifter. Statens nærings- og distriktsutbyggingsfond bør derfor utvides til å omfatte Oslo på lik linje med resten av landet. Venstre mener at det bør opprettes en egen mikrokredittordning i Oslo, hvor gründere tilbys lett tilgjengelig start- og utviklingskapital. En del av denne ordningen må være kurs, råd og veiledning om bedriftsledelse. En slik mikrokredittordning bør fungere som et kompetanse- og finansieringssenter for gründere i Oslo.
Venstre vil arbeide for å styrke de sosiale rettighetene for de som driver enkeltmannsforetak, og at småbedrifter kan få samme mulighet til å praktisere de samme sosiale rettigheter som er vanlige i større eller offentlige bedrifter.
Som storinnkjøper skal Oslo kommune være pådriver innen produktutvikling og nye og miljøvennlige produksjonsmetoder.
Venstre vil arbeide for at deler av bedriftsbeskatningen skal tilbakeføres til kommunene.
3.3 Økt kunnskap
Oslo kommune må gå inn i et nært samarbeid med utdanningssentrene og næringslivet for å fremme Oslos rolle som utdannings- og kompetanseby, både nasjonalt og internasjonalt. For å stimulere til næringsutvikling vil Venstre bedre samarbeidet mellom utdanningsinstitusjonene, bedrifter og kommunen. Utvikling av miljøteknologi bør være ett av satsingsområdene. Det må i samarbeid med universitetet, forskningssentre og høyskoler legges til rette for at Oslo trekker til seg de beste forsknings- og lærekreftene innenfor satsingsområdene.
Oslo kommune må legge til rette for å styrke Oslo som kulturby, ved å tilby Oslos studenter muligheten for et aktivt kulturelt liv.
Oslo Venstre vil:
 at det skal etableres en mikrokredittordning som blant annet skal tilby lett tilgjengelig startkapital, kurs og råd om bedriftsledelse, samt oppfølging med bedriftsøkonomisk veiledning til gründere.
 foreta en gjennomgang av alle kommunale regler, forskrifter og skjemaer med tanke på samordning og forenkling.
 innføre tidsfrister ved behandling av søknader.
 forenkle parkeringsreglene for håndverkere.
 senke leieprisen for leie av fortau og utendørs arealer.
 ta initiativ til et fast kontaktorgan mellom kommune, næringsliv og utdannings- og forskningsinstitusjoner.
 utvide åpningstiden og bedre markedsføringen av kommunens servicekontor for næringslivet.
 at Oslo innfører solnedgangspraksis for kommunale forskrifter.
4 FJORDBYEN
Venstre vil utvikle Oslo til en levende Fjordby. Oslos beliggenhet er enestående, i et amfi av grønne åser, og med en lang strandlinje langs fjorden. Når Fjordbyen realiseres er det viktig at mest mulig av denne strandlinjen blir tilgjengelig for hele byens befolkning. Bjørvika og Bispevika må utvikles på en måte som tar tilstrekkelig hensyn til bydelene rundt. Særlig nærheten til Middelalderbyen må legge føringer. Venstres deltagelse i fjordbyprosessen vil være en garanti for at gjennomføringstempoet og estetiske hensyn ivaretas. Venstre står fast ved at containerhavna skal flyttes helt ut av Oslo i 2011.
4.1 En intim storby
Det er viktig at åsene rundt byen bevarer sitt grønne preg. Oslos kvaliteter som den intime storbyen må bevares og styrkes, og dette er fullt mulig selv om byggepresset er stort. Det er mulig å bygge rundt 100.000 nye boliger uten å røre markagrensen eller å tillate høyhus. Venstre vil ikke la fortettingen gå på bekostning av grønne lunger.
Murbebyggelsen fra siste halvdel av 1800-tallet er et særtrekk for Oslo, og må gi klare føringer når vi skal fortette og bygge nytt i indre by. Mangel på vedlikehold kan ikke legitimere riving av verneverdig bebyggelse.
Sentrum er det viktigste fellesarealet både for Oslo og landet forøvrig, med alle hovedstadsfunksjonene. Det er spesielt viktig at dette området har en høy standard. Frem til 2005 samarbeider gårdeierne, kommunen og staten i Hovedstadsaksjonen om en oppgradering av gater og torg i sentrum. Dette er viktig blant annet for å opprettholde Oslo sentrums sterke posisjon som det viktigste handelssenteret i landet. Venstre går inn for å gjøre dette samarbeidet til en permanent ordning. Venstre vil bygge flere boliger i sentrum, for å få et mer levende miljø hele døgnet.
Det må stilles strenge estetiske krav til all nybygging og endring, og ikke minst må fortetting være strøkstilpasset. Nybygg må fremstå som en berikelse for sine omgivelser, og ikke som en forringelse. Rådet for byarkitektur bør være høringsorgan på alle nybygg av en viss størrelse. I mindre byggesaker bør bydelsutvalgene kunne foreta tilsvarende estetiske vurderinger. Plan- og bygningsloven må endres slik at bygningenes utseende også blir gjenstand for politisk vedtak. Venstre ønsker å trekke lokalbefolkningen inn i belutningsprosessene i større grad, og vil gi bydelsutvalgene vedtaksmyndighet i mindre, lokale regulerings- og klagesaker. Saksbehandlingstiden ved Plan- og bygningsetaten må fortsatt ned, og gebyrene senkes. Det må ikke innføres gebyr for å klage på regulerings- eller byggesaker.
Tettstedbebyggelsen strekker seg i dag langt ut over grensene til Oslos nabokommuner. Venstre ønsker å samarbeide med Akershus og de berørte kommuner for å sikre en langsiktig areal- og transportplanlegging. Veksten i disse områdene må knyttes opp til større og mindre kollektivknutepunkter, og det må legges vekt på at disse knutepunktene utvikles til gode nærmiljøer med varierte tilbud.
4.2 Økt boligbygging
Venstres forslag om at 25 prosent av nye boliger i Oslo skal være rimelige utleieboliger eller lavinnskuddsboliger, som ble vedtatt av bystyret i 2001, må følges opp ved konkrete initiativ fra kommunen. Det bør utvikles forskjellige modeller i samarbeid med utbyggere og boligsamvirker. Det er en svært variert gruppe mennesker i ulike livssituasjoner som har problemer med å etablere seg på boligmarkedet i Oslo, og tilbudet bør gjenspeile dette. Rimelige utleieboliger som bygges på kommunale tomter, må sikres for slik drift gjennom langsiktige avtaler med utbygger. Venstre vil være en pådriver for at flere næringsarealer omreguleres til boligformål. Venstre vil arbeide for at det bygges flere studentboliger i Oslo, og vil være en pådriver for at staten tar sin del av ansvaret for dette. Venstre mener at Husbanken bør omgjøres til en bank for førstegangsfinansiering.
For å gi et tilbud til bostedsløse, og for å hindre at utbyggere spekulerer i forfall av verneverdig bebyggelse, vil Venstre innføre en ordning i Oslo tilsvarende den man har i Amsterdam, der bygninger som har stått tomme over et gitt tidsrom midlertidig kan tas i bruk av andre.
Oslo Venstre vil:
 være en garantist for at Fjordbyprosessen følger tidsplanen, og at de estetiske hensyn ivaretas.
 kreve utflytting av containerhavnen innen 2011.
 utvikle lokale sentra med varierte tilbud ved kollektivknutepunkter.
 styrke Oslos preg som en intim storby, og bevare murbyen mest mulig intakt.
 si nei til bygging av høyhus i Oslo.
 sørge for flere boliger i sentrum.
 gjøre enkel omregulering fra næring til bolig gebyrfri, og senke gebyrene i Plan- og bygningsetaten.
 ikke innføre gebyrer på klager til Plan- og bygningsetaten.
 delegere mindre, lokale byggesaker og klagesaker til bydelsnivå.
 gjøre Husbanken til en førstegangsfinansieringsbank.
 sørge for at samarbeidet om Hovedstadsaksjonen fortsetter etter 2005.
 sørge for å bevare byens grønne lunger.
 utvikle et variert tilbud av rimelige utleie- og lavinnskuddsboliger.
 at det skal bygges flere studentboliger i Oslo.
 innføre en ordning der bygninger som har stått tomme over et gitt tidsrom, kan midlertidig tas i bruk av andre.
5 MILJØVENNLIG STORBY
En offensiv miljøpolitikk er nødvendig for å utvikle en trivelig by med gode oppvekstmiljøer. Venstre vil ta vare på Oslos unike preg omkranset av grønne åser med kort vei til både sjøen og marka. Markagrensa ligger fast, og Venstre sier nei til nybygging i friområder. I fremtiden skal oslofolk ha større tilgang på grøntarealer for rekreasjon og friluftsliv - ikke mindre.
Barn og unge har rett til å vokse opp i et mangfoldig og levende miljø med ren luft, ren jord og rent vann. Venstre vil gjøre Oslo til en foregangsby når det gjelder å ta i bruk moderne miljøløsninger. Hensynet til miljøet må derfor integreres som en del av all samfunnsstyring. Det skal lønne seg å handle og leve miljøvennlig.
Ved anskaffelser av varer og tjenester som foretas på vegne av Oslo kommune skal det alltid tas miljøhensyn. Oslo kommune skal ikke kjøpe varer og tjenester fra leverandører som bryter sentrale menneskerettigheter i sin produksjon eller virksomhet.
5.1 Sykkel- og kollektivsatsing
Venstre vil forsterke sykkel- og kollektivsatsingen i Oslo. Målet er å redusere biltrafikken, samtidig som byen får et miljøvennlig og effektivt transportsystem. For å få til dette og skape gode nærmiljøer, er det nødvendig å se kollektiv- og veiløsninger i sammenheng. Nye veier skal kun bygges ut fra miljø- eller byutviklingshensyn.
Trikken er et effektivt transportmiddel og en viktig del av bybildet. Kjelsåstrikken må gjenåpnes. Venstre vil satse videre på trikken, og mener at veiholder bør ha ansvaret for vedlikehold også av skinnegangen. Skinnegangene på riksveinettet i Oslo bør være statens ansvar. Venstre vil også fortsette investeringene i T-banesystemet for å ruste det opp til Metrostandard. Samtidig vil Venstre stille strengere miljøkrav til bussdriften, og arbeide for en prøveordning der busser kan bruke hydrogen som drivstoff. Oslo skal være i fremste rekke når det gjelder å utvikle et transportsystem basert på nullutslipp. Billettprisene må fastsettes ut fra målet om at all trafikkøkning skal foregå med kollektive transportmidler, og settes så lavt som nødvendig for å oppnå dette.
Oslo er landets viktigste kollektivknutepunkt. Det er viktig for byen at jernbanenettet rustes opp for å få ned reisetiden og øke kapasiten til og fra Oslo. Venstre vil være pådriver for et nytt dobbeltspor mellom Oslo og Ski. På lang sikt må Oslo få tilknytning til andre større byer med et moderne høyhastighetsnett for jernbane.
Venstre vil ta i bruk flere virkemidler for å fremme bruken av forurensingsfrie biler, og stoppe økningen i biltrafikken inn mot sentrum. Venstre vil ta i bruk veiprising for å begrense biltrafikken i rushtidene, begrense arbeidsplassparkering i indre by, konsentrere byutviklingen omkring kollektivknutepunkt og begrense gateparkering til fordel for parkeringshus. I tillegg vil vi bedre sykkelveinettet og legge til rette for gående.
5.2 Historisk miljøpakke
Venstre går inn for å ta et historisk løft for kollektivtrafikk og miljøtunneler i Oslo og Akershus så raskt som mulig. Miljøpakken skal inneholde prosjekter for til sammen 25 til 27 milliarder kroner som finansieres av staten, Oslo, Akershus og trafikantene. Minst 50 prosent av midlene skal gå til kollektiv- og miljøtiltak. Resten investeres i miljøtunneler for å gi bedre bomiljøer og ny byutvikling. Staten må samtidig bygge nye dobbeltspor på jernbanestrekningene Skøyen-Asker og Oslo-Ski. Satsingen vil gi store miljøgevinster i Oslo.
Miljøpakken skal inneholde oppgradering av T-banenettet til metrostandard, investeringer i nytt materiell for T-bane, trikk, buss og båt, bygging av Homannsbyen stasjon, utbygging av persontrafikk på Alnabanen og en rekke andre sykkel- og kollektivtiltak. I tillegg bygges miljøtunneler inkludert nedsenket Ring 3 under Ullevålssletta, tunnel i Bjørvika, Mosseveien i firefelts-tunnel med kollektivfelt i begge retninger, E6 i tunnel ved Manglerud, ny Bredtvedtdiagonal, Røatunnel, Lillolokk med nytt Nydalskryss og nedsenket E-18 vestover fra Frognerstranda i seks felt med kollektivfelt i begge retninger.
5.3 Klimaplan for Oslo
Venstre er en pådriver for at Oslo skal redusere utslippene av klimagasser for å innfri sin del av Kyoto-avtalen. Klimaplanen som skal utarbeides for Oslo skal ha et minst like høyt ambisjonsnivå som Norges nasjonale forpliktelser. De viktigste tiltakene er satsing på kollektivtrafikk, bruk av nullutslippsteknologi i transportsektoren og bruk av fjernvarme, biopellets og jordvarme i stor skala til oppvarming. Det siste krever at vannbårne varmesystemer installeres i alle nybygg. Venstre vil oppmuntre til utvikling av ny miljøvennlig teknologi, og sikre at Oslo er i fremste rekke når det gjelder å ta den i bruk.
5.4 Bevaring av det biologiske mangfoldet
Oslo har et større biologisk mangfold og flere truede plante- og dyrearter enn noen annen kommune i Norge. Dette er en viktig del av byens egenart og gjør det spesielt viktig at Oslo følger forpliktelsene fra Bern-konvensjonen og Rio-konferansen om ivaretakelse av biologisk mangfold. Venstres mål er at byen skal ha et minst like stort biologisk mangfold om 20 år som i dag. Det vil kreve vern og aktiv forvaltning av truede enkeltarter og hele kulturlandskap. Venstre foreslår at det opprettes en nasjonalpark i Oslo som inkluderer Maridalen, Akerselva miljøpark, Hovedøya, Bygdøy, Østensjøvannet og Ekebergåsen. Sammen med åpning og bevaring av byens elver og bekker vil dette styrke byens blågrønne identitet.
5.5 Bedre avfallssortering
Oslo skal være en ren by. Søppel skal bort fra gatebildet, og byen må produsere mindre avfall. Venstre mener det er på tide at det settes i gang god kildesortering i Oslo med utskillelse av matavfall. Avfall som ikke kan brukes om igjen eller resirkuleres, brennes for å utnytte energien til fjernvarme. Med en god politikk for avfallsreduksjon og kildesortering vil det ikke være nødvendig å øke forbrenningskapasiteten i årene fremover. Avfallshåndteringen på Grønmo avvikles innen 2007.
Mange mindre bedrifter har lagret miljøfiendtlig avfall som det er dyrt å bli kvitt på en miljøvennlig måte. Venstre går inn for at kommunen skal gi et midlertidig amnesti til småbedrifter for gratis levering av gammelt miljøavfall.
5.6 Friluftsliv
Oslo har en beliggenhet som gir enestående muligheter for et aktivt friluftsliv. Med en bevisst politikk og små midler kan dette tilbudet bli enda bedre. Allemannsretten må holdes i hevd for å sikre tilgangen til marka og fjorden.
I Fjordbyen Oslo har den enkelte borger for liten tilgang til fjorden. Venstre vil fjerne ulovlige stengsler som hindrer borgernes tilgang til strandsonen, og opparbeide flere områder langs strandsonen til frilområder.
5.7 Miljøprogram for Groruddalen
Venstre ønsker en nyutvikling i Groruddalen ved at dalbunnen fra Tittutgrenda på Alnabru til Grorud planlegges på nytt med et langt større innslag av grøntarealer og en blanding av boliger, næring og kultur. Alnaelva må fortsatt oppgraderes som et sentralt element i en slik utvikling. Det må satses på å utvikle gårdene og skolene til levende kulturarenaer.
Venstre vil ruste opp T-banenettet til metrostandard og styrke tverrforbindelsene med buss i Groruddalen. Som et ledd i en større miljøpakke for Oslo og Akershus vil Venstre bygge Bredtvedt-diagonalen slik at Trondheimsveien kan avlastes og nedbygges, utvikle Alnabanen til en fullverdig bane med persontrafikk og prosjektere en ny T-bane- eller kombibaneforbindelse til Lørenskog.
Staten har et stort ansvar som grunneier, næringsaktør og ansvarlig for riksveinettet. Venstre går inn for at kommunen skal samarbeide med staten om en egen miljøpakke for Groruddalen. Miljøet må stå i sentrum i den videre transport- og arealplanleggingen.
5.8 Lokalt miljøengasjement
Venstre er et parti som i hele sin historie har lyttet til lokalt engasjement. Det er viktig å gi borgerne en større mulighet til å påvirke og planlegge sitt eget lokalmiljø. Lokal Agenda 21 er en konkretisering av hvilke miljøverntiltak som må iverksettes lokalt for å nå internasjonale miljømål. Venstre vil bruke Lokal Agenda 21 som et verktøy for at bydeler, organisasjoner, bedrifter og andre kan samarbeide for et bedre miljø.
Ordningen med Miljøfyrtårn-sertifisering hever miljøstandarden i mange private bedrifter og offentlige virksomheter. Satsningen må styrkes for å øke statusen til sertifiseringen.
Oslo Venstre vil:
 bevare markagrensen.
 sikre at allemannsretten holdes i hevd for å sikre tilgangen til fjorden og marka, og sikre flere områder langs fjorden til friluftsformål.
 ruste opp T-banen til Metrostandard med nye vogner og oppgraderte stasjoner, inkludert bygging av Homannsbyen stasjon.
 utarbeide en miljøpakke for økt satsing på kollektivtrafikk og miljøtunneler i et samarbeid mellom staten, Oslo, Akershus og trafikantene.
 gi bedre fremkommelighet for trikk og buss med lysprioriteringer i gatekryss og flere egne kollektivtraseer.
 gjøre Oslo til en fremtidsrettet sykkelby med et helhetlig sykkelveinett og bedre tilrettelegging for sykkel i sentrum.
 at Oslo kommune skal gå til innkjøp av biler med nullutslippsteknologi i alle sektorer der det er mulig, sørge for flere ladestasjoner for el-biler og få i stand forsøk med hydrogenbusser.
 lage flere gågater i sentrum.
 legge til rette for økt bruk av indre Oslofjord som samferdselsåre.
 etablere flere småbåtplasser sentralt i havneområdet.
 bruke veiprising for å begrense biltrafikken i rushtidene.
 innføre beboerparkering i flere semtrumsnære boligområder.
 stille strenge miljøkrav når bussruter settes ut på anbud.
 opprette en nasjonalpark med Maridalen, Akerselva miljøpark, Hovedøya, Bygdøy, Ekebergskrenten og Østensjøvannet.
 at dalbunnen i Groruddalen skal utvikles til boliger og grøntområder, i tillegg til næringsaktivitet.
 at Oslos syv elvedrag skal gjenåpnes og ivaretas.
 innføre kildesortering med kompostering av matavfall.
 gi amnesti til småbedrifter for gratis levering av gammelt miljøfiendtlig avfall.
 sette inn tiltak for en kraftig økning i bruk av fjernvarme, biopellets og varmepumper, og kreve at det installeres vannbåren varme i alle nye bygninger.
6 MANGFOLDIG KULTURLIV
Venstre satser på kultur som det viktigste virkemiddelet for å gjøre Oslo til en bedre og mer attraktiv by.
Kunst og kultur er de mest sentrale uttrykk for menneskers sameksistens, og er særdeles viktige i landets hovedstad. Oslo har et rikt kulturliv, og står i en særstilling i et flerkulturelt perspektiv. Dette mangfold må styrkes og videreutvikles, og det må satses på et bredt tilbud til barn og unge. Kulturaktivitetene i nærmiljøet er viktige for å ivareta det lokale engasjementet, og som flerkulturelle møteplasser.
6.1 Variasjon og kvalitet i kunst og kultur
Det offentliges oppgave er ikke å dirigere kulturtilbudets innhold, men å legge til rette for at profesjonelle og amatører skal kunne utfolde og utvikle sine kreative evner. De frie gruppene er en viktig del av Oslos kulturliv. Det er viktig å balansere kulturmidlene mellom støtte til etablerte virksomheter og nye prosjekter som trenger fødselshjelp. Venstre ønsker at de atelierer kommunen disponerer eller subsidierer, først og fremst skal komme unge kunstnere i etableringsfasen til gode.
Det er viktig å sikre kvaliteten ved Oslos nasjonale institusjoner. Deres betydning for byens utvikling har vært og er svært stor. Publikum må sikres en god tilgjengelighet til Oslos kunst- og kulturskatter. Venstre vil arbeide for en politikk som ivaretar Oslo som landets ledende kunstarena, og at byen blir en ledende europeisk kulturby. Halvparten av landets kunstnere bor i osloregionen. Det er viktig at myndighetene har en god dialog med dem, slik at de får bedre mulighet til å prege byen med sin kunst. Det flerkulturelle mangfoldet som preger Oslo, må gjenspeiles på alle plan i kulturlivet. Oslos rolle som friby for forfulgte forfattere medfører et ansvar som Venstre mener det er viktig å følge opp.
Venstre vil sikre Oslos posisjon som en av Europas absolutt beste kinobyer. Oslo Kinematografer må sikres tilgang på kapital for å kunne møte fremtidig konkurranse, og for å kunne satse på ny digital fremvisningsteknologi. Kvalitet, variasjon og bredde skal sikres gjennom strenge konsesjonsforskrifter som skal gjelde for alle som etablerer kino i Oslo.
Venstre anser grafitti som ett av mange urbane kulturuttrykk. Derfor ønsker vi at kommunen skal inngå en dialog med grafittimiljøer for å hindre ulovlig tagging, samtidig som grafitti som kunstform skal kunne utøves på egnede vegger.
Venstre mener Oslo bør profilere seg som et sentrum for design, og som festivalby. Oslo bør søke om å bli europeisk kulturby.
6.2 Satsing på kulturbygg
Oslo står overfor en rekke historiske løft når det gjelder etablering av nye kulturbygg, herunder nytt hovedbibliotek på Vestbanen, operaen i Bjørvika, nytt nasjonalmuseum og nytt historisk museum. For Venstre er det viktig å sikre gode arkitektoniske løsninger for byggene og områdene omkring. Venstre vil at en større del av vestbanetomten blir utnyttet til kulturformål. Venstre ønsker at det nye Deichman på Vestbanen skal være nyskapende i hele tenkningen om bibliotekets rolle, både som kunnskaps- og kulturformidler, interaktivt opplevelsessenter, flerkulturell brobygger og møteplass for alle.
Det er også viktig at Oslo kommune er aktivt med i beslutningene når det gjelder lokalisering av statlige kulturinstitusjoner, og når det gjelder den fremtidige bruken av Tullinløkka.
6.3 Pulserende uteliv
Utelivet er også en del av kulturlivet i storbyen. Venstre ser det som positivt at det etableres flere kaféer og serveringssteder i Oslo, spesielt som sosiale møteplasser ute i bydelene. Samtidig må regler som hindrer at boliger utsettes for støy om natten overholdes. Arbeidet med å bekjempe ulovlig og useriøs virksomhet i utelivsbransjen må fortsette. Venstre vil at kommunen skal få tilbake myndighet til å kunne utvide åpningstiden til nattklubber i sentrum ut over det Stortinget har vedtatt. Vi ønsker å gi bydelene ansvaret for å bestemme innenfor hvilke områder utestedene skal kunne få utvidet åpningstid.
6.4 Allsidige idrettstilbud
Venstre vil at en større del av Oslos befolkning skal få bedre mulighet til å drive idrett. Dette gjelder også for de som ikke er med i den organiserte idretten. Barn og unges muligheter for allsidig lek og idrettsutfoldelse må sikres, og idrettslagene må få innflytelse i de prosessene der aktiviteter og anlegg utformes. Venstre vil prioritere bygging og vedlikehold av idrettsanlegg for breddeidrett. Opprustning av allerede eksisterende anlegg for idrett på elitenivå og riksanlegg vil være viktig for Oslo som landets hovedstad. I tillegg bør Oslo kommune oppmuntre og legge arealer til rette for uorganiserte aktiviteter. Alle må kunne ha mulighet til å drive med aktivitet på egne vilkår, og selv bestemme hvilken form og innhold aktivitetene skal ha.
6.5 Bedre integrering
Det kulturelle mangfoldet har styrket Oslos egenart, og gjort byen til et bedre og mer interessant sted. Språket er inngangsporten for den enkeltes deltakelse i samfunnet, og mennesker som kommer til landet må gis norskopplæring og en innføring i det norske samfunn. Denne opplæringen bør være obligatorisk for de som ønsker opphold i landet over lengre tid. Det bør tilbys barnepassordninger for de som trenger dette for å kunne delta på norskkurs. Religiøse ledere fra andre samfunn må tilbys et eget tilrettelagt kurs om norske samfunnsforhold.
Det må være et mål i en liberal integreringspolitikk å sikre alle som bor i Norge like muligheter til arbeid, bolig og utdanning. Det offentlige må hindre diskriminering på disse områdene, og gå foran ved å rekruttere aktivt fra alle miljøer.
Skolene er en av de viktigste arenaene kommunen har for å gjennomføre en god integrering. Svært mange som i dag bosetter seg her i landet har en utdanning som det er viktig å få brukt. Ordningene med godkjenning av utdanning fra land utenfor EØS-området og veiledning og yrkesprøving må derfor bygges ut slik at alle kan få en rask behandling.
Oslo Venstre vil:
 styrke Deichmanske biblioteks rolle og øke tilgjengeligheten, blant annet ved å utvide åpningstidene.
 legge forholdene til rette for frie grupper og amatørvirksomhet.
 sikre et variert kinotilbud.
 prioritere kulturtilbudet for barn og unge.
 styrke samarbeidet med profesjonelle krefter og amatører for å fylle Den kulturelle skolesekken med reelt innhold.
 la bydelene bestemme hvor utesteder skal kunne ha utvidet åpningstid.
 tillate egne vegger for grafitti.
 innføre kurs om norske samfunnsforhold spesielt tilrettelagt for religiøse ledere med utenlandsk bakgrunn.
 styrke tilbudet om norskopplæring for minoritetsspråklige.
 la nyankomne innvandrere og asylsøkere velge om de vil få sin norskopplæring hos skoleetaten, i bydelene eller hos andre kurstilbydere.
 at norskundervisning for alle som får oppholdstilltatelse i større grad desentraliseres, og organiseres lokalt.
 sikre alle som bor i Oslo like muligheter til arbeid, bolig og utdanning.
 at ordningen med yrkesprøving gjøres permanent.
7 SLIPP SKOLEN FRI
Venstre ønsker en sterk offentlig skole som arena for læring og personlig utvikling. Det er imidlertid viktig å sikre elever og foreldre stor grad av valgfrihet når det gjelder skoletilbudet. Venstre er derfor positiv til en utvikling som åpner for flere private skoler.
Venstre vil slippe skolen fri. Den enkelte skole skal få styrket sitt selvstyre, slik at skolene har handlingsrom til å utvikle sin egenart. Venstre ønsker et større mangfold av ulike pedagogiske profiler i Osloskolene, og at skolene skal ha frihet til å utvikle alternative undervisningsformer og -metodikk som er tilpasset elevmassen og de lokale forhold. Det er viktig at den selvstyrte skolen møter felles definerte krav til kvalitet og pedagogisk utvikling. Alle skoler skal i tillegg ha utarbeidet egne kvalitetsmål. Et annet viktig område er økt satsning på differensierte læringsmetoder og individuelt tilpasset undervisning på alle nivå i skolen. Det må lages en egen læringsmiljøforskrift for elever i Osloskolen. Elevdemokratiet må styrkes.
Venstre ønsker spesielt å styrke arbeidet med basisfag som norsk, øvrige språkfag og matematikk. Osloskolen må ha fokus på lese- og skriveopplæring. Skolen har også et pedagogisk ansvar for å dyrke det kreative menneske. De kreative fagene må derfor ha en sentral rolle, og Venstre vil arbeide for en økt satsing på kultur som en del av skolehverdagen. Virksomheten ved Oslo kultur- og musikkskole bør styrkes. Dette må sees i sammenheng med det rike og varierte tilbudet private tiltak gir barn og unge i Oslo. Skolefritidsordningen bør samarbeide mer med frivillige organisasjoner og Oslo kultur- og musikkskole.
Venstre vil ha en utvidet etter- og videreutdanning av lærere. Venstre vil styrke den enkelte skoles ledelsesansvar og muligheter til å utøve lederskap på vegne av skolens eiere, foreldre og elever. Skoleledere må gis gode opplæringsprogrammer og ha stor innflytelse på rekruttering og utvikling av lærerstaben på skolen. Med over 30% minoritetsspråklige elever har Osloskolen spesielle utfordringer. Oslolærere må få tilleggsutdannelse innen det å jobbe i en flerkulturell skole, og det er også viktig å rekruttere lærere med minoritetsbakgrunn.
Venstre ønsker en skole fri for reklame og uten foreldrebetaling, men vil likevel åpne for at private kan gi gaver til skolene. Skolen må bidra til at barn og unge kan utvikle et bevisst og kritisk forhold til reklame og annen kommersiell påvirkning.
Oslo Venstre vil:
 gi foreldrene bedre innsyn i kvaliteten på undervisning og læringsmiljø.
 at skolene skal tilby foreldre og elever serviceerklæringer med klare rettigheter og plikter.
 Venstre ønsker å videreføre satsingen på å styrke skolelederrollen.
 styrke IKT-kompetansen blant lærere, og gi den enkelte elev tilgang til den nye datateknologien.
 at skolene skal samarbeide med bydelene og lokalsamfunnet om bruken av skolebygningene.
 at lærere som trives i klasserommet ikke skal presses over i administrative jobber for å få en god karriere- og lønnsutvikling.
 at barnehager og skoleklasser skal kunne reise gratis med kollektive transportmidler i skoletiden i Oslo.
 at alle offentlige kulturinstitusjoner skal være gratis for barnehager og skoleklasser i skoletiden.
 at det skal avsettes midler til prosjekter mot mobbing.
 at Oslo kommune skal ha et godt opplæringstilbud for voksne som trenger grunnskole og videregående opplæring.
 at Oslo kommune skal medvirke finansielt slik at skolebokstipendet i regi av Statens Lånekasse for Utdanning kan økes.
7.1 Fleksible barnehager
Barnehagene er et viktig tilbud for alle som har barn i Oslo. En god barnehage gir trygge barn og foreldre. Barnehagen skal være et pedagogisk tilbud som gir god omsorg til byens barn. Venstre vil arbeide for å sikre barnehageplass til alle som har behov for det, og vil arbeide for fleksible løsninger når det gjelder oppholdstider, for eksempel ved å være åpne om ettermiddagen og i enkelte tilfeller også om kvelden. For Venstre er det viktig at oppholdsbetalingen i barnehagene forblir inntektsgradert.
Barnehagene er en god arena for integrering av barn med ulik etnisk tilhørighet. Det skal være et sted der leken står i sentrum. Samtidig må våre barn mot slutten av barnehageperioden forberedes til en grunnskole der de blir møtt av faglige krav av ulik karakter.
Venstre er opptatt av at barnehager skal tilfredsstille krav til godt inneklima, og vil arbeide for at det settes av økte investeringsmidler til rehabilitering av barnehager.
Det er Venstres mål at alle barn i alderen 1 - 5 år skal få et tilbud om barnehageplass når foresatte ønsker det. Venstre vil derfor legge til rette for økt etablering av barnehageplasser, kommunale og private, for å sikre full behovsdekning av barnehageplasser. Bydeler med lav behovsdekning må styrke kontakten med private utbyggere og drivere, samtidig som det må legges opp til en smidigere og mer effektiv byggesaksbehandling ved etablering av nye barnehager.
Oslo Venstre vil:
 arbeide for at alle som ønsker det skal få et tilbud om barnehageplass.
 arbeide for flere deltidsbarnehageplasser og mer fleksibel oppholdstid i barnehagene.
 legge tilrette for flere familiebarnehager ved at bydelene ansetter førskolelærere som familiebarnehagene kan leie inn.
 arbeide for at det settes av økte investeringsmidler til rehabilitering av barnehager og til sikring av et godt inneklima.
7.2 Grunnskolen
Osloskolen skal være en mangfoldig og inkluderende skole som gir like muligheter for alle. Venstre ser på det kulturelle mangfoldet i skolen som et viktig og positivt kjennetegn for hovedstaden. Venstre vil arbeide for at lærerne får styrket sin kompetanse når det gjelder arbeid i den flerkulturelle skolen. Skoler med en stor andel minoritetsspråklige elever må få nødvendig oppfølging. Venstre vil arbeide for en styrking av arbeidet mot rasisme og mobbing i Osloskolen.
Det er svært viktig at elever med minoritetsspråklig bakgrunn så raskt som mulig får gode norskkunnskaper. Venstre vil gi skolene frihet til å velge læringsstrategier som integrerer morsmålsundervisning, tospråklig fagopplæring og norsk. Venstre vil unngå tendenser til segregering i Osloskolen ved å fjerne ordningen med norsk som andrespråk. Skolene må få anvende disse pengene til å utvide den ordinære norskundervisningen.
Venstre vil arbeide for økt mangfold i Osloskolen. Skolene må stimuleres til å bruke den frihet og det handlingsrommet de har til å utvikle sin egenart. Skolen skal medvirke til et økt engasjement hos foreldre og organisasjoner i lokalmiljøet. Skolebygningene må være en arena der lokalbefolkningen treffes både i og utenfor skoletiden.
Venstre arbeider for at grunnskolen overføres til bydelene. I styringen av den enkelte skole må det sikres innflytelse fra bydelen, foreldre og elever, gjennom et driftsstyre.
Venstre vil arbeide for at grunnskolen driver et systematisk forsøksarbeid både når det gjelder utprøving av organisatoriske og pedagogiske modeller. Skolene må ta i bruk de muligheter de har til å organisere skoledagen slik at den blir fleksibel. Samtidig må det sikres en god utnyttelse av ressursene.
Venstre ønsker å beholde tiårig skole kombinert med en kvalitetsheving, spesielt for ungdomstrinnet. Venstre vil utvide ordningen med fleksibel skolestart for seksåringer, slik at alle som ønsker det kan begynne på skolen rundt sin fødselsdag. Elevene må i større grad få et individuelt tilpasset pedagogisk opplegg, og de som trenger særskilt tilrettelagt opplæring skal raskt få et relevant tilbud.
Venstre vil styrke skolefritidsordningen ved den enkelte skole. SFO skal være sentrert om lek og egenutfoldelse, og ikke ha preg av undervisning. De ansatte må få økt kompetanse. Hel stilling for SFO-ansatte er viktig for å bedre rekrutteringen og for å holde på gode SFO-medarbeidere. Kompetent personale er en forutsetning for en god skolefritidsordning.
Oslo Venstre vil:
 at den enkelte skole skal sette kvalitetsmål, og rapportere om hvordan gjennomførte tiltak bidrar til å øke læringsutbytte hos elevene.
 at alle skoler skal integrere nettbasert læring i sitt undervisningstilbud.
 styrke norskopplæringen, spesielt for barn uten norskspråklig bakgrunn.
 opprettholde ordningen med fleksibel skolestart for seksåringer.
 gi elevene et bedre grunnlag for faglige valg i den videregående skole.
 at lærere på ungdomsskolen bør ha minimum 20 vekttall for å undervise i basisfagene.
7.3 Videregående skole
Venstre vil arbeide for valgfrihet i den videregående skolen. Alle skoler skal videreutvikle seg som temaskoler, og ha stor frihet til å utvikle sin egenart, faglige profil og pedagogiske arbeidsmåter. Venstre vil derfor opprettholde fritt skolevalg i Oslo. Elevene skal gis reelle valgmuligheter med utgangspunkt i sine faglige interesser, ikke ut fra en vurdering av bosted og geografisk plassering av skolene. For å sikre størst mulig bredde og valgfrihet, bør Oslo kommune samarbeide med private skoler om det videregående skoletilbudet.
Det må innføres ordninger som gjør at alle elever følges opp ved overgangen fra grunnskole til videregående skole. De som trenger særskilt tilrettelagt opplæring må få dette fra første dag. Venstre mener at veiledningstjenesten må styrkes på alle nivåer i skolen.
Reform-94 ga de yrkesrettede studieretningene en sterkere teoretisk orientering, spesielt på grunnkursnivå. Venstre ønsker en sterkere praktisk vinkling på grunnkursene, og vil ha et tettere samarbeid med yrkeslivet. De ordningene som Osloskolen har for elever som ønsker all opplæring i bedrift, eller som på andre måter trenger ekstra tilrettelegging av sine opplæringsprogrammer, bør videreutvikles. Venstre vil arbeide for å øke antallet lærlingeplasser, og for å bedre samarbeidet mellom skole og arbeidsliv.
Oslo Venstre vil:
 at alle videregående skoler skal videreutvikles som temaskoler med god geografisk spredning, og at de setter kvalitetsmål.
 bedre tilpassingen mellom teori og praksis i yrkesopplæringen.
 at stipendordningen i Statens Lånekasse for Utdanning endres, slik at ingen elev blir tvunget til å ta opp lån i den videregående skole.
 styrke yrkes- og studierådgivningen, og at det skal arbeides målrettet for å hindre frafall innenfor alle studieretninger.
 at samarbeidet med private skoler videreutvikles, slik at elevenes valgfrihet økes.
8 TRYGGHET OG SOSIALT ANSVAR
Venstre har i hele sin historie kombinert en fremtidsrettet økonomisk politikk med tilrettelegging for sosial varme, med å forsvare de som har det aller vanskeligst. Venstres velferdspolitikk er målrettet og har fokus på verdighet for den enkelte.
8.1 Bekjemp fattigdommen
Det finnes osloborgere som lever under fattigdomsgrensen. Det må settes inn målrettede tiltak for å bedre livsforholdene til denne gruppen. Økonomiske støtteordninger til barn, som kontantstøtte, småbarnstillegg, barnebidrag og barnetrygd, skal ikke regnes inn som en del av foreldrenes inntektsgrunnlag for utregning av sosialhjelp eller ved gjeldssanering. Den kommunale bruken av hospitsplasser må reduseres kraftig. Alle hospits og andre døgnovernattingssteder som brukes, må være omfattet av kvalitetsavtaler, enten de drives av kommunen eller private. Bostøtteordningene må bli mer treffsikre når det gjelder å fange opp folk i ulike bo- og livssituasjoner.
Oslo Venstre vil opprette et selvhjelpshus, der organisasjoner og interessegrupper som tilbyr hjelp, rådgivning, juridisk bistand og kurs, kan samlokaliseres. Slik kan de tilby et videre spekter av tjenester og bistand til vanskeligstilte grupper. Bruker- og interesseorganisasjoner må sikres plass i aktuelle styrer, råd og utvalg som berører deres interesseområder.
8.2 Åpenhet og service
Alle skal møtes med respekt av det offentlige, og felleskapet skal gi trygghet når sykdom eller funksjonssvikt rammer. Mange pårørende gjør en stor innsats. Venstre vil styrke omsorgslønnsordningen. De viktigste offentlig ansatte er de med direkte kontakt med befolkningen. Venstre vil gi ansatte med direkte kontakt med brukerne økt avgjørelsesmyndighet og større mulighet til å styre sin egen arbeidsdag.
Alle brukere og bruker-/interesseorganisasjoner innen sosial-, trygde- og a-etatene må gis rett til brukermedvirkning lik beskrivelsen i FNs handlingsplan for sosial utvikling. Det innebærer blant annet at det lages individuelle planer for hver bruker, og at brukeren selv er med på å utarbeide sin egen plan.
Venstre ønsker en gjennomgang av fastlegeordningen med tanke på mer fleksible løsninger som gjør det lettere for pasienter å få den hjelpen de trenger, når de trenger den. I et komplisert helsemarked er det spesielt viktig at den enkelte sikres god og tilstrekkelig informasjon. Venstre ønsker å ruste opp distriktslegevaktene~og utvide ordningen med hjemmebesøk, slik at det alltid er legedekning til hjemmebesøkstjenesten for hovedmålgruppene eldre, kronisk syke og barn.
Venstre satte i gang prosjektet "Et enklere Norge", og ønsker å videreføre dette prinsippet på alle styringsnivåer i landet. En sammenslåing av sosialkontoret, Aetat og trygdekontoret til et felles servicekontor, vil gi brukerne ett sted å henvende seg for å motta økonomisk eller annen støtte. Størst mulig avklientifisering er et mål for Venstre i alle sammenhenger.
8.3 Borgerlønn
Venstre vil på sikt slå sammen alle sosiale ordninger, og innføre borgerlønn, en garantert minsteinntekt for alle. Dette er en helt ny tanke som vil forenkle det offentlige systemet drastisk og gi den enkelte større verdighet i møte med stat og kommune. Alle innbyggere skal være sikret et minimum av økonomiske ressurser.
8.4 Rusomsorg
Venstre fører en nytenkende og offensiv ruspolitikk. Det forebyggende arbeidet overfor ungdom må bli langt mer effektivt og resultatorientert, spesielt gjelder dette nye rusmidler. Det er spesielt viktig å ha et særlig fokus på unge under 18 år gjennom et aktivt samarbeid mellom uteseksjonen, oppsøkende tjeneste, barnevern, skole og politi. Venstre ønsker å tilføre barnevernsvakten mer ressurser. Tungt narkotikamisbruk er først og fremst et sosialt problem, og det skal bekjempes med sosiale virkemidler. Venstre vil gi tilbud om buprenorfin, for eksempel Subutex, som et lavterskeltilbud til alle heroinavhengige som ønsker det. Det må etableres væresteder med helsetilbud og kafé, og det må opprettes sprøyterom. Satsing på nye behandlingsformer må ikke gå på bekostning av videreutvikling av de mer tradisjonelle tilbudene. Videre må det innføres langt strengere kvalitetskrav til behandlingsinstitusjonene. Den rusavhengige må følges opp inntil tre til fem år etter behandling. Målet er å hindre nyrekruttering, samtidig som rusmisbrukere gis mulighet til å leve et bedre liv.
8.5 Styrking av psykiatrien
Venstre vil styrke de distriktspsykiatriske sentrene. Det er avgjørende at det gripes inn tidlig overfor risikobarn og risikofamilier. Venstre vil satse på tiltak som reduserer ventetiden i barne- og ungdomspsykiatrien, og øke tilgjengeligheten til hjelpeapparatet. Det er særlig viktig å styrke førstelinjetjenesten, og bygge opp et velfungerende tjenesteapparat for pasienter som bor hjemme, blant annet ved å styrke psykiatrisk hjemmesykepleie i bydelene. Venstre vil gå i mot nedbygging av sentrale institusjonsplasser. Venstre vil jobbe for et lovverk som styrker pasientens rettsvern, og som minsker bruken av tvang. Bruk av tvang må reguleres av et strengt regelverk hvor pasientenes rettsvern skal kunne ivaretas av andre instanser enn de som utøver tvangen.
8.6 Et kompetent barnevern
Venstre vil arbeide for å få et mer kompetent og velorganisert barnevern. Barnevernet i Oslo må styrkes i kompetansen om den flerkulturelle byen vi bor i, og sørge for en bredere rekruttering til de yrkene som utøves innen barnevernet. Det må satses mer på forebyggende tiltak og flere plasser i beredskapshjem. Barnevernsinstitusjonene må få en langt bedre kvalitetssikring enn i dag.
Det er viktig å ta den økende volden blant barn og unge på alvor.~For å møte utfordringene, må det iverksettes generell forebygging i samarbeid med nærmiljø og frivillige organisasjoner, og spesielle tiltak må settes inn overfor den enkelte og deres familier. Mange problemer kan behandles langt mer effektivt, billigere og bedre om man klarer å fange dem opp på et tidlig tidspunkt. For å få et forbyggende system som fungerer effektivt, er det viktig at det legges til rette for et tettere samarbeid mellom hjem, skole, PP-tjeneste, barnevern og politi for å fange opp barn og unge i faresonen. Hjemmet vil alltid være nøkkelen i slike saker, og det er viktig å få foreldre på banen og stille krav til dem slik at tiltakene blir gjennomført.
Venstre mener at enslige barn under 18 år som søker asyl skal plasseres i fosterhjem etter maksimum tre måneder på asylmottak. Det må også stilles krav til den oppfølgingen disse barna får under opphold på mottak og etter at de er plassert i fosterhjem.
Det må settes inn økte ressurser mot barn og unge som sliter med posttraumatiske stress-symptomer som en følge av opplevelser i hjemlandet.
8.7 Tilgjengelighet for alle
Alle borgere i Oslo må gis samme mulighet til å bruke og utvikle byen. Funksjonshemmede må i størst mulig grad få bestemme over sine hjelpeordninger. Spesielt må forholdene legges til rette i utdanningssektoren. Ordningen med personlig assistent må bedres, og det må legges til rette for å få flere tilpassede arbeidsplasser. Venstre vil videreføre det omfattende opplæringstilbudet til voksne med ulike funksjonshemminger som i dag gis innenfor Osloskolen.
Pengene bør følge de tyngste pleietrengende og funksjonshemmede slik at de står fritt til å bosette seg hvor de vil, uavhengig av bydelsøkonomi.
TT-kjøringen skal beholdes som et godt tilbud for de som har mest bruk for det. Tilgjengelighet må tillegges avgjørende vekt ved byplanlegging og fornyelse. Utesteder skal, der det er mulig, være tilgjengelige for funksjonshemmede.
Gater og offentlige områder må stadig gjøres bedre tilgjengelige for rullestolbrukere, og det må til enhver tid arbeides med å legge forholdene bedre til rette for gamle og for personer med ulike former for bevegelseshemminger.
Om vinteren må det sørges for at fortau og småveier blir ryddet for snø og at islagte områder blir strødd, slik at eldre og funksjonshemmede ikke blir forhindret fra å ferdes ute over lengre tidsrom. Det er viktig at veier som danner adkomst til offentlige kommunikasjoner til enhver tid er farbare for alle.
8.8 Eldre som ressurs
De fleste eldre i Oslo har det bra. De er vel etablert og har et godt sosialt nettverk. Men noen, særlig blant de eldste og pleietrengende eldre, lever fortsatt under uverdige forhold. Eldre er, med sin kunnskap og erfaring, en viktig ressurs for samfunnet. De har mye å bidra med til fellesskapet, som for eksempel besøkstjeneste, vennehjelp og frivillighetsarbeid for andre eldre. Eldresentrene og frivillighetssentralene er viktige kulturelle og sosiale ressurssentre i bydelene, og Venstre vil flytte sosiale funksjoner, slik som helse- og sosialtilbud, til eldresentrene.
Noen eldre ønsker å være i arbeidslivet ut over pensjonsalderen. Venstre mener det er riktig å legge til rette for at den enkelte selv skal kunne velge hvor lenge det er ønskelig å forbli i arbeidslivet.
Noen eldre er misfornøyd med hjemmehjelpsordningen slik den fungerer i dag, fordi de føler at det er vanskelig å forholde seg til stadig nye hjemmehjelpere. Venstre ønsker å gi de eldre valgfrihet til selv å velge hjemmehjelp, slik at eldre som ønsker det kan ansette den hjemmehjelpen de selv vil ha på vanlige kommunale vilkår. Det må gis større mulighet til å velge mellom hjemmebaserte tjenester eller plass på sykehjem. Det er også viktig å gi et godt tilbud til alle pleietrengende på sykehjemmene. Det må være tilgang på egne rom for religøse handlinger og det må serveres mat som er laget etter korrekte kostregler.
For de fleste er retten til privatliv og retten til sosial omgang selvsagte ting, og Venstre mener alle eldre må sikres fundamentale rettigheter. Venstre vil arbeide for at alle eldre som ønsker det skal få tilbud om eget rom når de bor på sykehjem.
Oslo Venstre vil:
 slå sammen sosialkontoret, Aetat og trygdekontoret til et felles servicekontor.
 gi brukere og interesseorganisasjoner innen sosial -, trygde- og a-etatene rett til brukermedvirkning lik beskrivelsen i FNs handlingsplan for sosial utvikling.
 at avslag på en søknad skal begrunnes på en forståelig måte, det skal gis mulighet til å klage på vedtaket og hjelp til å skrive klagen.
 opprette selvhjelpshus i Oslo.
 opprette et nøytralt servicekontor der pasienter kan henvende seg for å søke hjelp med valg av behandlingssted.
 etablere en ordning med akuttelefon hos fastlegen, slik at pasienter som står i telefonkø får beskjed om å benytte et eget nummer dersom det dreier seg om øyeblikkelig hjelp.
 i samarbeid med frivillige organisasjoner videreutvikle lavterskeltilbud som varmestuer, natthjem og matstasjoner som sikrer alle et sted å bo for natten og mat hver dag.
 styrke ordningen med personlig assistent for funksjonshemmede.
 at alle voksne som har rett til opplæring, skal få veiledning og et tilpasset undervisningstilbud.
 sikre tilgjengelighet for alle til offentlige bygg og kulturinstitusjoner.
 øke innsatsen i det forebyggende barnevernsarbeidet.
 øke ressursene til hjelpetiltak i hjemmene og opprette flere plasser i beredskaps- og fosterhjem for barn som trenger omsorg utenfor hjemmet.
 styrke Pedagogisk-psykologisk tjeneste og barne- og ungdomspsykiatrien gjennom økt behandlingskapasitet.
 utarbeide skriftlige serviceerklæringer for alle institusjoner der den enkeltes rettigheter som beboer slås fast.
 basere hjemmehjelpstjenesten på en kontrakt der den eldre selv påvirker innholdet i tjenesten. Individuelle behov må bestemmes i kontrakten.
 gi den enkelte mulighet til å velge mellom hjemmebaserte tjenester og plass på institusjon
 opprette brukerråd på alle sykehjem, der eldre har en selvsagt plass.
 satse på å få syke-og hjelpepleiere til å bli i yrket, og de som har forlatt det til å komme tilbake. Det må bli lettere å få etterutdanning og studiepermisjon.
 åpne for å ta inn kvalifisert arbeidskraft fra andre land til eldresektoren, og forenkle reglene for godkjenning av utdannelse fra utlandet.
8.9 En tryggere by
Å føle trygghet er en grunnleggende menneskerett. Oslo er en trygg by for de aller fleste, men har likevel en rekke utfordringer. Venstre vil bekjempe kriminalitet med de midler som er nødvendige, uten at det går på bekostning av grunnleggende personvernhensyn og menneskerettigheter. Venstre vil bekjempe alle former for rasisme og diskriminering på bakgrunn av hudfarge, religion, kjønn, sivil status, seksuell legning eller etnisk bakgrunn.
Venstre mener at Oslo kommune må ha en mer aktiv rolle i forhold til kriminalitets- og voldsbekjempelse og bidra til økt trygghet i Oslo. Et viktig kriminalitetsforebyggende tiltak er å gjøre det attraktivt for folk igjen å bosette seg i Oslo sentrum. Områder med blandet regulering av boliger, næring og sosiale og kulturelle treffsteder har bedre sosial kontroll enn gater som er nesten folketomme etter arbeidstidens slutt.
8.10 Tiltak for voldsofre
Venstre vil rette et spesielt fokus på bekjempelse av vold mot kvinner. Det er store mørketall knyttet til voldtekt og former for vold og tvang som foregår i hjemmene. Venstre vil fortsette kampen mot kjønnslemlestelse og tvangsekteskap. Voldsofre må gis økonomisk oppreising og hjelp til å bearbeide opplevelsene for å komme seg videre i livet. Kommunen må videreutvikle samarbeidet med organisasjoner som gir nødvendig støtte til voldsofre. Det er samtidig viktig å tilby voldsutøverne behandling slik at voldsspiralen kan brytes.
Venstre er mot å kriminalisere prostitusjon. Det vil gjøre situasjonen enda vanskeligere for de prostituerte. Det er langt viktigere å bekjempe bakmennene for ulike former for prostitusjon i Oslo. Utenlandske kvinner som er tvunget inn i prostitusjon må få hjelp og mulighet til å kunne bli i landet dersom de ønsker det.
Byens vekterfirmaer ansetter stadig flere. Venstre tar avstand fra en utvikling der private vektere overtar oppgaver som naturlig hører inn under politiet. Ansvaret for å sikre byens borgere mot vold og overgrep må fortsatt ligge hos politiet.
8.11 Forebyggende tiltak
Kommunen har et stort ansvar for å bekjempe rasisme, vold og kriminalitet. Forebyggende tiltak må ikke brukes som en samlebetegnelse for alle tilbud for barn og ungdom. Det kan fort bli en sovepute som fører til at ingenting skjer. Forebyggende tiltak må være rettet mot utsatte grupper. Venstre tror at mye kan gjøres i samarbeid med frivillige organisasjoner og et nært samarbeid mellom skole, barnevern og politi. På samme måte som hver enkelt skole har sin faste kontaktperson i politiet, må de få en fast kontakt i den lokale barneverntjenesten. Venstre vil at Oslo kommune skal tilrettelegge og fortsette satsingen på tiltak som f.eks Natteravnere og Bypass.
Venstre er opptatt av at borgernes rettssikkerhet er i fokus, og er svært skeptiske til å tillate flere overvåkningskameraer i byens gater. Synlig politi er bedre egnet til å forebygge vold enn hva et kamera er. Venstre vil arbeide for å opprette flere mindre politistasjoner og politiposter i de forskjellige regionene. Venstre ønsker også å videreføre prøveordningen med lokale konfliktråd og utvide ordningen til alle bydeler, slik at de aller yngste lovbryterne får mulighet til å gjøre opp for seg.
8.12 En lysere by
Mørke steder blir ofte tilholdssted for kriminelle og andre som ikke ønsker å bli sett eller observert. For den vanlige borger blir disse stedene lett områder man føler uttrygghet i. Venstre vil derfor arbeide for å utvide belysningsprosjektene i Hovedstadsaksjonen til å gjelde innenfor ring 2.
8.13 Kontroll av utesteder
Venstre mener det må ryddes opp i Oslos utelivsbransje. Skjenkebevilling skal være lett å få og lett å miste. Steder som opptrer rasistisk, jukser med regnskaper, bryter arbeidsmiljøloven eller skjenkeforskriftene, skal miste skjenkebevillingen. Statlige og kommunale kontrollorganer må samarbeide og gå direkte på de stedene som erfaringsmessig har de største overtredelsene. Venstre ønsker å innføre en sertifiseringsordning der steder som ikke får merknader ved kontroll, får et godkjenningsmerke som plasseres synlig fra gaten.
8.14 Ungdomskriminalitet
Når kriminelle handlinger begås av barn og unge, er det viktig at de møtes med en rask reaksjon. Enkelte gjenger, med et sterk innslag av ungdom med ulik etnisk bakgrunn, har vært sterkt overrepresentert i økningen i ungdomskriminaliteten. En integreringspolitikk som bygger på å gi alle lik mulighet til arbeid, bolig og utdanning, er nødvendig for å unngå en slik utvikling.
Det er viktig at foreldre, barnevern og politi samarbeider slik at unge lovbrytere får en rask reaksjon. Det må legges til rette for ordninger i regi av barnevernet, hvor den enkelte får en sjanse for å gjøre opp for seg, bøte på skade eller lignende. Tiltak i skolen som skolemekling, Bypassordningen, konfliktråd og lignende, må videreutvikles og forsterkes.
Fengsel er ikke en egnet straffereaksjon mot unge lovbrytere. Foreldre må informeres og ta ansvar. Ungdomskriminelle kan bli tatt vare på innenfor barnevernstjenesteloven. Barnevernsvakten har en sentral rolle i dette arbeidet, og må styrkes. For unge førstegangsforbrytere kan konfliktråd brukes som en rask straffereaksjon. Et vellykket forebyggende arbeid er avhengig av at ulike deler av hjelpeapparatet samarbeider.
8.15 Hverdagskriminalitet
Venstre mener at det er en spesiell utfordring å redusere omfanget av hverdagskriminalitet. Tyverier spesielt av sykkel, lommebøker og mobiltelefoner og enkelte former for hærverk, har de siste årene hatt en negativ utvikling. Det er viktig at kommunen, blant annet gjennom de ulike tekniske etater, samarbeider med politiet for å stoppe denne utviklingen.
8.16 Organisert kriminalitet
Organisert kriminalitet som narkotikahandel, menneskesmugling og tvangsprostitusjon, og som medfører økt bruk av vold, trusler og represalier, utgjør en alvorlig trussel mot samfunnet. Venstre mener bekjempelse av slik virksomhet må prioriteres. I den grad det er aktuelt å ta i bruk utradisjonelle etterforskningsmetoder for å få tak i bakmenn i slike saker, må disse klart avgrenses mot personvernhensyn og rettssikkerhet, som for Venstre er umistelige rettigheter i en rettsstat. Det er også en forutsetning for all kriminalitetsbekjempelse at statlige og lokale myndigheter samarbeider slik det for eksempel har fungert i utelivsbransjen.
Oslo Venstre vil:
 bekjempe alle former for rasisme og diskriminering på bakgrunn av hudfarge, religion, kjønn, sivil status, seksuell legning eller etnisk bakgrunn.
 styrke oppfølgingstilbudet for voldsofre.
 utvide ordningen med lokale konfliktråd, og utvide deres ansvarsområder.
 utvide Hovedstadsaksjonens belysningsprosjekt til innenfor ring 2.
 rydde opp i utelivsbransjen.
 innføre en sertifiseringsordning i utelivsbransjen.
 øke samarbeidet om effektive tiltak mot ungdomskriminalitet, hærverk og utvikling av destruktive miljøer.
 prioritere bekjempelse av organisert kriminalitet.
 støtte prosjekter mot tvangsprostitusjon.
 styrke barnevernsvakten.
 fortsatt satse på og videreutvikle samarbeidet mellom Oslo kommune, politiet og staten.
 arbeide for å opprette små lokale politistasjoner eller politiposter i Oslos bydeler samt å få flere gående og syklende politifolk ute i gatene.
 stimulere til økt samarbeid mellom utelivsbransjen, politi og frivillige organisasjoner som for eksempel Natteravnene, for å redusere ukontrollert skjenking, vold og kriminalitet.
 at politiet i større grad skal ha lavere toleranse overfor lovbrudd som sykkeltyverier, slagsmål, hærverk, tagging, ulovlig våpenbesittelse m.v.
