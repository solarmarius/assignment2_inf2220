
Stortinget, 13. mai 2005
Hill-Marta Solberg, Arbeiderpartiets finanspolitiske talskvinne
- Svikter de arbeidsledige og sultefôrer sykehusene
- Regjeringen svikter de arbeidsledige og tar ikke situasjonen ved sykehusene på alvor, sier Arbeiderpartiets finanspolitiske talskvinne, Hill-Marta Solberg i en kommentar til Regjeringens forslag til Revidert Nasjonalbudsjett.
- Regjeringen gjør svært lite for å møte den høye ledigheten, som dessverre har bitt seg fast på et altfor høyt nivå. Sysselsettingen øker mindre enn veksten i økonomien skulle tilsi, og Regjeringen benytter ikke denne muligheten til å ta et krafttak for å få ned ledigheten. Tvert i mot fortsetter Regjeringen sin passive nærings- og sysselsettingspolitikk og foreslår ingen styrking av nødvendige virkemidler for å skaffe jobber til de 100 000 ledige, sier Solberg
- Revidert nasjonalbudsjett løser heller ikke sykehusenes store økonomiske problemer. Fremdeles står sykehusavdelinger i fare for å bli stengt og pasientene vil rammes. Det er oppsiktsvekkende at Regjeringen ikke har tatt innover seg at sykehusene sliter med store underskudd. Regjeringens bevilgninger til helsesektoren gir ikke mer til sykehusdrift, påpeker Solberg.
- Samtidig som ledigheten biter seg fast og sykehusene sliter, varsler Regjeringen at den vil fortsette med å gi store skattelettelser til dem som har mest fra før. Dette viser at Regjeringen fører en politikk for større forskjeller, avslutter Hill-Marta Solberg.
