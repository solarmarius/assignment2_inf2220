
17.02.00
Øystein Djupedal, finanspolitisk talmann i SV:
Sosialistisk Venstrepartis Pressetjeneste
SV fornøyde med ny og forbedret lov om foretakspensjon
- Vi er fornøyde med den nye loven om foretakspensjon, for her blir det lagt føringer på kvinneperspektivet og pensjonspolitiske likestillingsspørsmål, der vi har fått gjennomslag for flere forbedringer i lovforslaget, mener Øystein Djupedal, finanspolitisk talsmann i SV. Saken ble avgitt fra Sortingets finanskomitè i dag.
Lov om foretakspensjon regulerer de tilleggspensjonene som rundt 35% av de ansatte i private bedrifter har. Målet for SV er at lovforslaget er så godt at flere bedrifter vil benytte seg av ordningen. Flere av forslagene har sin bakgrunn i velferdsmeldingen, som la føringer for fordelingsprofilen.
SV er særlig tilfreds med at en ikke har svekket ordningen for avtalefestet pensjon (AFP). Det vil si at arbeidstakere som mottar AFP, fortsatt kan få opptjening av pensjonspoeng.
Videre er det flertall med SV, Ap og sentrum for å bedre forholdene for deltidsansatte, som svært ofte er kvinner. I dag må en ha en 50% stilling for å bli tilsluttet en tjenestepensjonsordning, mens det nå er et flertall som går inn for at helt ned til 20% stilling vil kvalifisere for medlemsskap i pensjonsordningen. Dette gjelder også for sesongarbeidere.
SV er også svært fornøyd med at de yngre i arbeidslivet får samme rett til medlemsskap i pensjonsordninger som de eldre, da laveste aldersgrense for opptak i pensjonsordningen er senket frå 25 til 20 år.
SV er skuffet over at Ap ikke støttet forslaget om at pensjonsordningen skal ha livsvarige ytelser. SV og Ap stod sammen om dette kravet i behandlingen av velferdsmeldingen. Gjennomsnittlig levealder har økt, og nye pensjonister kan forvente å leve lenger. Forslaget om livslang utbetaling vil være spesielt gunstig for kvinner, som i gjennomsnitt lever lenger enn menn.
Djupedal er glad for at det er en samlet komite bak forslaget om størrelsen på pensjonsytelsene. Dette kan bety at ordningene får et større omfang da relativt høytlønte også kan være tjent med ordningen, samtidig som fordelingsprofilen er ivaretatt.
