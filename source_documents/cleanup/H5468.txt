
Oslo, 16. januar 2002
Rød Valgallianse
Rød Valgallianse krever at ØKOKRIM frafaller tiltalen mot Jon Johansen
Økokrim lever i datasteinalderen og utgjør en trussel mot så vel ytringsfriheten som mot databrukere land og strand rundt, sier RV-leder Aslak Sira Myhre.
RV krever i en uttalelse at Jon Lech Johansen, kjent som DVD-Jon, umiddelbart frikjennes fra Økokrims anklager mot ham. Økokrim og førstestatsadvokat Sunde definerer kriminalitet ut fra deler av dataindustriens interesser, og ikke ut fra samfunnets interesser og behov. På den måten gjør de seg til tjenere for amerikanske storkapitalinteresser, mot råd fra så vel amerikansk rett som norsk datamiljø og juss-miljøer i Norge.
For mer info, se hele uttalelsen (vedlagt nedenfor), eller kontakt RV-leder Aslak Sira Myhre på 913 19 271.
Rød Valgallianse krever at ØKOKRIM frafaller tiltalen mot Jon Johansen
Økokrim lever i datasteinalderen og utgjør en trussel mot så vel ytringsfriheten som databrukere land og strand rundt.
Johansens "forbrytelse" er at han for over to år sida var med på å lage og offentliggjøre programmet DeCCS, som gjør at du kan spille ei DVD-plate du har kjøpt på en PC med f.eks. operativsystemet Linux. Dette hevder Økokrim er brudd mot straffelovens 145: "For ved å ha brutt en beskyttelse ... uberettiget skaffet seg adgang til data som er lagret ... og ved å ha voldt skade ved erverv eller bruk av slik uberettiget kunnskap". Han kan få to års fengsel eller bøter.
Men den som skaffer seg adgang til hun alt har "ervervet" lovlig, gjør ingen straffbar handling. Som mange dataeksperter har påvist, har Johansen heller ikke påført selgerne av DVD-plater noen økonomisk skade. Ulovlig kommersiell kopiering av DVD-plater var utbredt før DeCCS kom, og hindres ikke av den "beskyttelsen" som Johansen anklages for å ha "brutt". Han har handlet helt åpent og uten vinnings hensikt. Ikke noe tjuveri, ikke noe offer, ingen kriminell hensikt! Anklagen er derfor absurd, sjøl etter gjeldende lover.
De virkelige forbryterne i denne saka er store Copyright-kapitalister, særlig i USA, som angriper informasjonsfriheten og offentlighetens interesser.
Vi har hevdvunnen rett til å kopiere informasjon, bl.a. tekst fra bøker, musikk og film, til eget, ikke-kommersielt bruk. Denne retten må videreføres i de nye datamediene. Det krever kamp mot utviklinga av private monopoler a la Microsoft og forsøk på å patentere og tjene penger på kunnskap.
Økokrim og førstestatsadvokat Inger Marie Sunde definerer kriminalitet ut fra deler av dataindustriens interesser, og ikke ut fra samfunnets interesser og behov. På den måten gjør de seg til tjenere for amerikanske storkapitalinteresser, mot råd fra så vel amerikansk rett som norsk datamiljø og juss-miljøer i Norge.
Førstestatsadvokat Sunde har offentlig hevdet at saka gjelder en alvorlig forbrytelse. Men Johansen, som nå er 18 år, er ingen forbryter. Han er typisk for tusener av ungdommer som utforsker data av nysgjerrighet og skaperglede, og gjennom hardt arbeid skaffer seg en kunnskap som gjør samfunnet rikere.
Sunde har i flere andre saker, bl.a. ved å foreslå registrering av all E-post i Norge, skapt forferdelse i vide kretser. Dette er å sammenligne med å sette opp kamera ved alle postkasser for å registrere alle som poster brev. Tiltalen mot Jon Johansen reiser igjen spørsmålet om Sundes bruk av sin stilling til å drive reaksjonære politiske kampanjer.
Rød Valgallianse slåss for et annet samfunn enn det kapitalistiske, der verden er delt i et lite fåtall av svært rike mennesker og et enormt flertall av fattige. Som vi slår fast i RVs datapolitiske program (http://www.rv.no/Zope/politikk/lastned/innhold/internettprogram.rtf) mener vi at ei forutsetning for det er at informasjonen, som er en enorm kilde til rikdom, blir tilgjengelig for alle på jorda. Vi er for demokrati og ytringsfrihet for alle, for Linux og fri programvare, mot Microsoft-monopol og andre store monopoler, mot at staten skal bruke teknologien til overvåkning av folk flest, og forsvar for folks rett til å utnytte og utvikle den nye teknologien. Derfor skriver vi også i programmet: "Et spesielt alvorlig eksempel er etterforskinga og de offentlige angrepene på Jon Lech Johansen og hans far Per Johansen, som ikke har gjort noe forbudt eller skadelig."
Derfor er tiltalen mot Jon Johansen ei viktig politisk sak. Den handler om rettferdighet for et ungt menneske som ikke har gjort noe galt, men samtidig om mye mer: Kampen for et samfunn der datateknologien blir brukt til å skape økt frihet og bryte ned klasseskiller.
