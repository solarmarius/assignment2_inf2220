
12.12.2003
Morten Lund, finanspolitisk talsmann (SP)
Kommunenes skattesvikt må kompenseres
Senterpartiet foreslår å bevilge 2 milliarder kroner mer til kommunene i år som kompensasjon for sviktende skatteinngang i saldering av årets statsbudsjett. Det siste skatteanslaget for kommunesektoren er 2,75 milliarder kroner lavere enn det som lå til grunn for kommunenes budsjettering i fjor høst. Dette kommer på toppen av en allerede trang kommuneøkonomi, sier Morten Lund, Senterpartiets finanspolitiske talsmann.
Dessverre er det ikke mulig å få flertall for dette forslaget. Stortingsflertallet aksepterer dermed enda kraftigere kutt i tjenestetilbudet til folk flest. Mens man uten videre aksepterer at Staten bruker nesten 30 milliarder mer av oljefondet enn det som var planlagt for å opprettholde sin egen virksomhet, er det ikke mulig å bruke et par milliarder for å sikre kommunenes situasjon. Dette er uakseptabelt, sier Lund.
