
15. desember 2003
Unge Venstre
Krigen om Barentshavet i 2006
- Vi er fornøyd med at Venstre har vunnet i spørsmålet om å gjøre Lofoten oljefritt! At Barentshavet ble gjenåpnet for prøveboring viser at vi trenger flere Venstrefolk på Stortinget, sier leder i Unge Venstre, Lars-Henrik Michelsen.
Unge Venstre har lenge vært klare på at Lofoten skulle gjøres oljefritt, og at enhver besluttning om oljeaktivitet i Barentshavet måtte ta utgangspunkt i den helhetlige forvaltningsplanen som er ventet ferdig høsten 2006.
- Hadde Venstre fått fullt gjennomslag internt i regjeringen hadde man fredet Barentshavet, også for prøveboring. Vi vil oppfordre Stortingsgruppa om å vurdere Venstres plass i Regjeringen, sier Michelsen.Han mener likevel at resultatet kunne vært værre.
- Om Venstre ikke hadde tatt ansvar i Regjering ville oljebøllene Arbeiderpartiet, Høyre og Fremskrittspartiet åpnet Barentshavet og Lofoten for fullt. Disse tre partiene er den største trusselen mot Kyotoavtalen og en bærekraftig utvikling i Norge, sier Michelsen.Unge Venstre er også skuffet over Kristelig Folkeparti i denne saken, og mener regjeringskollegaen ikke har vært tydelig nok i hva de mente om Lofoten og Barentshavet.
- Utgangspunktet i denne saken har vært et Venstre med rødt lys, Høyre med grønt og Krf med gult lys. Dersom Krf hadde vært klarere, så hadde vi miljøet oppnådd full seier, sier Michelsen.
- Dersom man finner olje i Barentshavet, så må spørsmål om utvinning tas på et selvstendig grunnlag etter forvaltningsplanen som kommer i 2006. Nå er det på tide at Børge Brende og miljøverndepartementet tar ansvar i denne saken og lager en helhetlig forvaltningsplan. Når den kommer tar vi opp kampen på nytt, lover Michelsen.
