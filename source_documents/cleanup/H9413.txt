
Dato: 29. juli 2005
Stortingsrepresentant Øyvind Vaksdal (FrP) og stortingskandidat Kåre Fostervoll (Telemark FrP)
Gledelig melding fra Gassco
FrP jubler over Gasscos utredning som viser at et gassrør fra Kårstø til Grenland trolig er lønnsomt.
- Vi er et skritt nærmere å vinne kampen for gassrør, jubler FrPs energipolitiske talsmann Øyvind Vaksdal.
Stortinget har en rekke ganger har diskutert muligheten for økt bruk av norsk naturgass i Norge.
- Det er snakket mye, men lite er gjort for å realisere det betydelige potensialet for bruk av naturgass i industrien. Stortingsflertallet har i stedet sløst bort noen år på politisk spill, mener Vaksdal.
- I 2003 stemte Stortinget imot FrPs forslag om at myndighetsansvaret for infrastrukturen skulle legges til et statlig selskap. I vår fremstod derimot regjeringspartiene og AP positive til rør, men nektet å bevilge midler til å realisere det. FrPs forslag om å tilføre egenkapital til et infrastrukturselskap ble nedstemt. Forhåpentligvis endrer stortingsflertallet oppfatning etter dagens nyhet fra Gassco, sier Vaksdal.
Stortingskandidat Kåre Fostervoll er begeistret. Han understreker betydningen av naturgass for fremtidig verdiskapning, både i Norge og i Grenlandsregionen.
- Økt bruk av naturgass er samfunnsøkonomisk lønnsomt, men krever store investeringer i infrastruktur. Næringslivet i Grenland har ikke tilstrekkelig kapital til å gjøre dette alene, og myndighetene må ta ansvar på samme måte som ved utbygging av strømnettet. Nå ser jeg endelig lys i tunnelen, sier Fostervoll.
