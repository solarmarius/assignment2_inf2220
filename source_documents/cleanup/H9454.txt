
Eli Sollied Øveraas, stort.repr, Senterpartiet
Leserinnlegg
Næringsnøytral tafatthet.
For oss som vil noe med Norge er det på tide å ta et oppgjør med den tafatte næringsnøytraliteten. Det er i ferd med å bli et alvorlig problem for Norge at både den økonomiske politikken og debatten styres av fagmiljø der nesten alle gir de samme svar basert på de samme teoretiske modeller. Det er et teoretisk fundert meningsmonopol som slår beina under dokumentert vekstpotensial i flere næringer. Det rådende synet på rollefordeling mellom økonomisk politikk og næringspolitikk tilsier at den økonomiske politikken skal styre sentrale faktorer knyttet til det vi kalle makroøkonomi,og så skal næringsaktørene innrette seg deretter. Dersom et slikt system fungerte, ville det knapt være behov for noen næringspolitikk. Men systemet er teori og den praktiske virkeligheten avviker sterkt fra slike teorier. Overlatt til markedet på denne måten vil kapital og kunnskap samle seg i enkelte regioner, mens resten av landet vil oppleve fraflytning og tilbakegang.
Senterpartiet mener prinsippet om næringsnøytralitet må erstattes av en målrettet næringspolitikk. Næringsnøytralitet er i strid med tenkningen i alle de land som så langt har lyktes i kunnskapssamfunnet. Finland og Irland er eksempler på dette. I disse landene har slike prinsipp måttet vike for en offensiv satsing på de fortrinn landet måtte ha. Senterpartiet vil arbeide for en nasjonal næringslivsstrategi der en systematisk legger til rette for å videreutvikle næringslivet i hele landet med utgangspunkt i naturressurser, kapitalstyrke og kunnskap. Dette innebærer at prinsippet om næringsnøytralitet må vike til fordel for satsing på klart definerte områder, som for eksempel marine næringer, skipsfart, verftsindustri, energi, olje og gass, reiseliv, matproduksjon, treforedling og IKT. Skal vi klare dette, er det spesielt på tre områder det må tas et krafttak.
Vi har et næringsliv i Norge som er mye mindre forsknings- og utviklingsbasert enn næringslivet i mange andre land. Finske Nokia har alene større forskningsprosjekter gående enn hele det norske næringslivet til sammen. Vår næringsstruktur er i stor grad rettet mot verdiskapning basert på naturressurser. Problemet med dagens ordninger innenfor forskning og innovasjon er todelt. De er i liten grad rettet inn mot disse områdene spesielt, og de dekker ikke hele verdikjeden fra forskning og utvikling (Fou) til nyskapning, kommersialisering og markedsutvikling/adgang. Derfor er det nødvendig å skape nye allianser mellom forskningssystemet og næringslivet. Det koster lite og gir stor uttelling. Små og mellomstore bedrifter har begrensa ressurser å bruke på å finne fram i forskningsjungelen. En "fødselshjelper" gjør at kunnskapen som allerede er produsert gjennom offentlig forskning kommer til kommersiell anvendelse. En slik alliansetenkning bør prege alle deler av utdannings- og utviklingssektoren fra entreprenørskap i skolen, til å makte overgangen fra forskning til kommersialisering og til samarbeid mellom de store institusjonaliserte miljøene på universitetsnivå.
I tillegg til å utvikle nye ideer er risikovillig kapital viktig for å realisere disse ideene. Mens den private økonomien blir stimulert med historisk lavt rentenivå, er næringer spesielt i distriktene stadig oftere å finne blant taperne i kampen om risikokapital. Senterpartiet mener derfor det må settes av 20 milliarder kroner i kapitalbase til regionale næringsfond, hvor avkastningen forvaltes i samarbeid mellom regionalt forvaltningsnivå og Innovasjon Norge. Økes rammene til Innovasjon Norge til 2001-nivå, vil det bidra til å skape 6000 ekstra varige og lønnsomme arbeidsplasser årlig, noe som kan bety 60 000 nye arbeidsplasser over en 10-års periode!
Det er et offentlig ansvar å sikre en godt utbygd infrastruktur i hele landet som legger forholdene til rette for næringsaktivitet og variert bosetting. Over hele landet bærer veiene preg av manglende vedlikehold og oppgradering. Særlig gjelder dette fylkesveier og riksveinettet noe som er et stort handikap for næringslivet i distriktene. Sp foreslo derfor i revidert budsjett og opprette en låneordning med rentekompensasjon til fylkesveiformål som utformes på samme måte som tilsvarende ordning for skolebygg. Fylkesveinettet utgjør i dag omlag en tredjedel av det totale veinettet. Ved utgangen av år 2000 manglet 24 % av fylkesveiene fast dekke og kun halvparten av fylkesveiene hadde en tillatt aksellast på 10 tonn. Dette er en betydelig ulempe både for innbyggere og næringslivet i de berørte områdene. I tillegg til denne oppgraderingen vil Sp at ferje på fylkes- og riksveinettet skal bli gratis og at staten bidrar med de økonomiske midler som er nødvendig, slik at alle husstander i Norge får tilgang til høyhastighetsnett innen 2007.
Vi er rike på naturressurser, vi er rike på kapital og vi er rike på kunnskaper, men i dag føres det en politikk fattig på ambisjoner for landet vårt. Ideene, tiltakslysten og mulighetene finnes, det mangler bare en politikk som utløser skaperkraften. Vi har ambisjoner for landet og derfor vil Senterpartiet erstatte en næringsnøytral likegyldighetspolitikk, med en målrettet næringspolitikk som vil legge grunnlaget for at det skapes arbeidsplasser der folk bor.
God næringspolitikk er god distriktspolitikk!
