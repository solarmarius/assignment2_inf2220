
Onsdag 31. august 1994
Forsvarspolitisk talsmann Are Næss (KrF):
NEI TIL EU INGEN SIKKERHETSRISIKO
-Jeg frykter at innleggene fra statsminister Gro Harlem Brundtland og arbeiderparti-leder Torbjørn Jagland i TV2-programmet "Holmgang" tirsdag kveld, øker forvirr-ingen når det gjelder de sikkerhetspolitiske forhold mellom Norge og EU. Det sier Kristelig Folkepartis sikkerhetspolitiske talsmann Are Næss.
-Norge er et fullverdig medlem av NATO og assosiert medlem av Den Vesteuropeiske Unionen (VEU). Dette står fast, også om Norge sier nei til EU-medlemskap. Dersom Norge går inn i EU, kan vi få fullt medlemskap i VEU dersom vi ønsker det, sier Are Næss.
Are Næss understreker at forskjellen mellom assosiert og fullt medlemskap i VEU ikke er dramatisk, men dreier seg stort sett om avstemningsregler.
-Nettopp fordi VEU skal være NATOs og EUs felles sikkerhetspolitiske organ for Europa, vil slike forsvars- og sikkerhetspolitiske saker bli behandlet i VEU, hvor Norge fortsatt vil være tilstede, sier han.
-Det er dessuten ikke vår tilknytning til EU eller VEU som kan gi Norge den nødvendige sikkerhetspolitiske garanti. Det kan bare et sterkt NATO der USA er med. Norges NATO-medlemskap står fast, og Norge vil delta i utviklingen av den framtidige sikkerhetspolitikken i Europa både i VEU og i NATO, helt uavhengig av om vi sier ja eller nei til norsk medlemskap i EU, sier KrFs forsvarspolitiske talsmann.
