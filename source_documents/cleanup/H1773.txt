
Lørdag 2. mai 1992
KrFK-manifest om Kvinner og økonomi:
SMÅBARNSFORELDRE MÅ HA REELL VALGFRIHET
Reell valgfrihet mellom omsorgsarbeid og yrkesarbeid, og seks timers arbeidsdag for småbarnsforeldre er viktige krav for Kristelig Folkepartis Kvinner. Dette understreket nestleder May Grimdalen da hun la fram det kvinnepolitiske manifestet "Kvinner og økonomi" på KrFKs landsmøte i Bergen lørdag. Dagens ledighets-situasjon har gjort valfriheten mer illusorisk enn noen gang tidligere, slo May Grimdalen fast i sitt innlegg.
-Fra KrFKs side har vi lagt vekt på at småbarnsforeldrene selv skulle ha anledning til å velge om begge skulle være utearbeidende, eller om en av dem skulle kunne være hjemmearbeidende. Mange har følt at denne valgfriheten var nokså illusorisk ved at økonomien tvang begge til å være utearbeidende. Nå har denne tvangsskruen blitt dreiet enda noen hakk: Mange våger rett og slett ikke søke permisjon fordi de er redde de ikke har noen jobb å gå tilbake til når permisjonstiden er over, sa May Grimdalen i sitt innlegg.
-Altfor mange av de som rammes av ledighet og gjeldskrise er familier med barn. Ofte er det barna som blir de største taperne i slike situasjoner, slo May Grimdalen fast, og utfordret både samfunn og enkeltpersoner til å være med og "bære hverandres byrder".
