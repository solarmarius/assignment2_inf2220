
Tirsdag 7. april 1992
John Tveit (KrF) om Televerket:
MÅ BLI AKSJESELSKAP NÅ
Etter min vurdering er tiden nå inne til å vedta at Televerket senest 1. januar 1995 blir etablert som et 100 prosent statlig aksjeselskap. Jeg beklager at det ikke ser ut til å være flertall i denne sal for et slikt vedtak. Det sa lederen i Stortingets samferdsels-komité, John S. Tveit (KrF, Rogaland) da Stortinget behandlet Telemeldingen tirsdag.
John Tveit mente at ikke minst behovet for en effektiv beslutningsprosess taler for at Televerket blir omdannet til et statlig aksjeseslskap. Som eksempel henviste han til den meldingen Stortinget nå hadde til behandling: Den var svaret på signaler som Televerkets styre ga for to år siden.
-Etter min vurdering understreker dette hvor håpløst tungvint dagens ordning er, sett i forhold til behovet for å kunne handle raskt og effektivt, slo John Tveit fast i sitt innlegg. Han erklærte samtidig at dersom "A/S-forslaget" ikke ble vedtatt, ville han subsidiært stemme for et forslag som ga Televerket utvidede fullmakter innen forvaltnings-bedriftens ramme.
-Men jeg må spørre hvorfor Norge skal være et av de siste land som vedtar fri-stilling fra forvaltningsmodellen, og hvorfor flertallet er redde for å gi Televerket en frihet som tilsvarer den konkurrentene har, sa John Tveit. Han minnet om at det bare er Island og Østerrike igjen som i tillegg til Norge har beholdt forvaltningsmodellen for sitt televerk, og i Island står denne modellen nå for fall, sa lederen for Stortingets samferdsels-komité til slutt i sitt innlegg.
