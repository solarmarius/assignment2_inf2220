
Onsdag 22. desember 1993
Stortingsrepresentant Hilde Frafjord Johnson:
Pressestoff fra Kristelig Folkeparti
KRISTELIG FOLKEPARTI MÅ PRIORITERE SØSTERPARTIET I RUSSLAND
Å videreutvikle samarbeidet med det kristen-demokratiske partiet i Russland, bør ha førsteprioritet i Kristelig Folkepartis strategi overfor søsterpartiene i øst-Europa. Det sier stortingsrepresentant Hilde Frafjord Johnson etter å ha vært med i den parlamentariske observatørgruppen fra Norge til valgene i Russland. I forbindelse med Russland-besøket, hadde hun også møter med det kristendemokratiske partiet.
-Russland er Norges nabo, og det kristendemokratiske partiet er i en meget viktig utviklingsfase. Foreløbig er antikommunisme partiets viktigste fellesnevner, og det er i tiden framover at partiets politiske profil blir formet. Jeg tror ikke noen er tjent med et mørkeblått kristendemokratisk parti i Russland, sier Hilde Frafjord Johnson. Hun legger til at det russiske partiet er interessert i et samarbeid med KrF i Norge, og hun tror en slags sentrumsorientert profil vil være riktig for det russiske søsterpartiet.
-Kristendemokratene deltok i Russlands Valg-blokken, som er Jeltsins fremste støttespillere, i de fleste regionene. Et sted deltok de i den såkalte Javlinsky-blokken innen den demokratiske bevegelsen. Disse blokkene ligner på ordninger med såkalt listesamband eller felleslister, sier hun.
MULIGHET FOR TI MANDATER
Foreløbig har kristendemokratene fått tre plasser i parlamentet, men de ligger an til å få to til. I tillegg har man vært i kontakt med flere av de som er blitt valgt inn som uavhengige kandidater, og fem av dem kan tenkes å slutte seg til den kristendemokratiske gruppen. Dermed kan kristendemokratene ligge an til å få i alt ti mandater i parlamentet.
-Den mest markante politikeren deres er den ortodokse presten Fader Gleb Jakunin, som er valgt fra Moskva. Det er også Valery Borshov, mens Vitaly Savitsky er valgt fra St. Petersburg, der partiet har sitt hovedkvarter. Han gjorde et kjempevalg, og det var stor stemning i partihovedkvarteret da jeg besøkte dem, sier Hilde Frafjord Johnson.
De to siste mandatene vil etter all sannsynlighet komme fra Kuzbas-regionen og Irkutsk-regionen i Sibir.
SJIRINOVSKIJ - ET PROTESTSYMBOL
Hilde Frafjord Johnson mener det er tre årsaker til den store oppslutningen om nasjonalisten Vladimir Sjirinovskij og hans Liberal-Demokratiske parti.
-Den første er en ren protest mot tingenes tilstand. Vi traff flere ansatte i offentlig sektor som ikke hadde fått lønn siden august. Sjirinovskij derimot har klare svar på det meste. Vi traff også noen unge liberaldemokrater i forbindelse med observatøroppgaven i Arkhangelsk-regionen, og de var til forveksling lik unge FpU-ere, slik vi så dem for noen år siden. Den andre årsaken er nostalgi. Imperiet er rast sammen. Russerne er vant til å ha tilhørt en stormakt som hadde sterk innflytelse på verdenspolitikken. Sjirinovskij spiller på den russiske identitetsfølelsen. Han vil neppe ekspandere til Det Indiske Hav rent bokstavelig, men han vil gjenreise den russiske selvrespekten. Den tredje grunnen tror jeg er at det har vært drevet lite valgkamp i tradisjonell forstand foran dette valget. Stands, folkemøter, debattmøter og flyveblader var det lite av utover på landsbygda og i de mindre byene. Valgkampen har stort sett foregått via fjernssynsskjermen, og det mediet behersker Sjirinoivskij, sier Hilde Frafjord Johnson.
At valgkampen i så liten grad foregikk på grasrotnivå, betrakter Hilde Frafjord Johnson som en etterdønning av den tidligere nomenklatura-kulturen, der politikerne var for "opphøyde" til å blande seg med vanlige folk. I tillegg hadde folk negative følelser for alt som smaker av parti og partiaktivitet fra kommunistiden.
FINANSIERINGSKILDER
Det har vært spekulert mye i hvem som kan ha finansiert liberal-demokratenes meget kostbare valgkamp, med utstrakt bruk av kjøpt sendetid på fjernsynet.
-Dessuten har nok enkelte medier gitt ham gratis PR i en slags vanvare. Dagen før valget, da ingen partier hadde lov til å sende valgpropaganda i fjernsynet, sendte en av de største fjernsynsstasjonene et timelangt portrettprogram om Sjirinovskij. Det skulle være et satireprogram, men fungerte som ren PR, sier Hilde Frafjord Johnson.
UREGELMESSIGHETER, MEN IKKE JUKS
Rapporten fra observatørgruppen som var i Arkhangelsk konkluderer med at valget der ble gjennomført på en fri og rettferdig måte. Det betyr ikke at det ikke forekom uregelmessigheter, men disse var ikke tilsiktet.
-Igjen er det arven fra kommunisttiden som slår inn. Den gang var det suspekt å bruke stemmeavlukkene. Valget skulle skje i åpenhet. Man hadde bare ett parti, og man krysset for de "riktige" kandidatene i alles påsyn. Det gjorde mange nå også, og det foregikk åpne diskusjoner om de forskjellige partiene og kandidatene mens stemmegivningen pågikk. Vi så også flere tilfeller av at hele familier, eller ektepar, gikk i avlukkene sammen, og at mannen la begges stemmesedler i urnen. Dette er et klart brudd på prinsippet om hemmelig valg, noe som bør rettes foran senere valg, understreker hun.
- Mange var også usikre på prosedyren, hvor de skulle krysse av, og hva de skulle levere. I alt var det fem forskjellige typer lister å holde styr på, og at forvirringen kunne være stor, så man blant annet ved at på enkelte stemmesteder ble så mange som hver tiende stemme forkastet på grunn av prosedyrefeil, sier Hilde Frafjord Johnson (KrF-Press).
