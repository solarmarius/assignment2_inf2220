
23.7.2003
Knut Arild Hareide, nestleder i KrF
KrF støtter etisk petroleumsfond
KrF vil at Petroleumsfondet skal fremme en bærekraftig utvikling. Det viktige arbeidet for å styrke menneskerettighetene bør reflekteres i forvaltningen av Petroleumsfondet.
Graver-utvalget la nylig fram forslag til hvordan man kan gå fram for å sikre et etisk grunnlag for Petroleumsfondet. SV-leder Kristin Halvorsen har i mediene uttrykt glede over dette. Denne gleden deler KrF. Mer beklagelig er det at Halvorsen hevder at regjeringspartiene i fjor stemte imot å sette ned et slikt utvalg. Hun skriver endog i Dagens Næringsliv at "hvis noen er tvil om at denne Bondevik-regjeringen er høyredominert kan de bare sjekke denne saken". Vel, de som sjekker saken, vil oppdage at virkeligheten er motsatt av det Kristin Halvorsen hevder. Forslaget om å sette ned utvalget ble vedtatt av et enstemmig Storting!
Graver-utvalgets forslag er et nyttig bidrag i arbeidet med å videreutvikle retningslinjene for Petroleumsfondet. Erfaringene viser at når slike etiske retningslinjer innføres, er det svært viktig å ha rutiner og prosedyrer som sikrer en grundig praksis. Gjennom arbeidet som nå gjøres, ligger vi i tet i å møte problemstillingen om etiske retningslinjer i fondsforvaltning på en grundig og forsvarlig måte. Finansdepartementet vil nå sende utvalgets innstilling ut på høring, deretter vil saken bli fremmet for Stortinget.
Retningslinjene departementet fastsetter bør ha en demokratisk forankring. Norges Bank bør rapportere om hvordan retningslinjene praktiseres, slik at dette kan bli gjenstand for offentlig debatt. Med disse retningslinjene vil Norge være langt framme i arbeidet med å ansvarliggjøre store institusjonelle investorer etisk, og bidra til å fremme en bærekraftig utvikling. En slik utvikling er viktig for KrF.
