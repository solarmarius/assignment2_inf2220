
16.07.02
Av Morten Lund (Sp):
Husbankens lånerammer snart oppbrukt: Regjeringa svikter i boligpolitikken
- Husbankens rammer må styrkes og den sosiale boligbyggingen i landet må gjenreises, sier Morten Lund, finanspolitisk talsmann fra Senterpartiet. Vi opplever en stadig vanskeligere situasjon i boligmarkedet der særlig ungdom, aleneboere og småbarnsfamilier med lav inntekt kommer uheldig ut. Dette må vi gjøre noe med.
- Regjeringens boligpolitikk svikter dessverre fundamentalt i forhold til disse gruppene. Det at man blant annet ikke har sørget for tilstrekkelige lånerammer for Husbanken fører til at boligbyggingen blir langt lavere enn det er behov for. Alt for få studentboliger fører på sin side til at studentene må konkurrerer i det samme markedet som alle andre, med økte leiepriser som resultat, sier Lund.
- Vi trenger nå en offensiv boligpolitikk hvor vi tar i bruk en rekke virkemidler, ikke minst for å hindre de uverdige forhold mange mennesker bor under. Regjeringen må sørge for at lånerammene i Husbanken utvides, slik at boligbyggingen ikke stopper opp. Vi må også få en grundig gjennomgang av virkningen av omleggingen i bostøtten, som har ført til at mange mennesker i kommunale leiligheter har fått dramatiske husleieøkninger de siste par år.
- Senterpartiet foreslo ved behandlingen av Revidert Nasjonalbudsjett å øke husbankens låneramme med 2 mrd. kroner. Det samme foreslo Ap og SV. Regjeringspartiene og FrP mente dette ville øke presset i norsk økonomi, men ber nå folk med byggeplaner om å låne i andre banker. Dette viser at Regjeringen ønsker å svekke Husbanken som boligpolitisk virkemiddel, sier Lund.
- Gjennom å bygge ned de boligpolitiske virkemidlene, bidrar Regjeringen til å gjøre situasjonen enda vanskeligere for unge mennesker i etableringsfasen og andre grupper som har problemer i boligmarkedet. Dette kan ikke fortsette, sier Lund.
