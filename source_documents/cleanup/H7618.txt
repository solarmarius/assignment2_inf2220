
5.9.2003
Morten Lund, Senterpartiet
Spørsmål til næringsministeren etter Argentums investering i utlandet: GRÜNDER-MILLIARDENE MÅ IKKE FLAGGES UT
-Like meningsløst som at SND og SIVA har subsidiert utflagging av norske bedrifter, sier Senterpartiets finanspolitiske talsmann Morten Lund til meldingen om at Argentums styreformann Tormod Hermansen nå har investert 400 millioner i den finsk-svenske fondsgiganten CapMan uten å sikre at dette kommer norske nyskapingsbedrifter til gode.
-Det var en klar forutsetning fra Stortingets side at disse milliardene skulle komme norske bedrifter til gode, og at de skulle investeres via regionale investeringsfond som i hovedsak skulle operere innafor bransjer eller næringsklynger med særlige vekstmuligheter. Vi har i dag en rekke slike fond som mangler risikokapital, men som har god tilgang på søknader fra bedrifter av den type som Stortinget har hatt i tankene da ordningen ble opprettet i 2001, sier Morten Lund.
-Det er nødvendig at næringsministeren instruerer Argentums ledelse til å operere slik Stortinget har forutsatt, samt å justere sine avkastningskrav slik at den statlige egenkapitalen kan spleises med privat risikokapital til beste for nyskaping i hele Norge, avslutter Morten Lund som en kommentar til dagens spørsmål til næringsministeren.
[Spørsmålet følger under]
------------------------------------------------------------------------------------------------------------------------------------
Stortinget, 4. september 2003
Stortingets President
Jeg tillater meg å stille følgende spørsmål til skriftlig besvarelse til Nærings- og handelsministeren:
Da investeringsselskapet Argentum ble opprettet i 2001 ble det fra Stortinget lagt stor vekt på at den statlige kapitalen på 2.5 milliarder kroner skulle finne veien til norske bedrifter via en rekke regionale investeringsfond med tilknytning til virkemiddelapparatet og til operative regionale nærings- og utviklingsmiljø. Det er i dag stor mangel på risiko-kapital i mange av de etablerte fond. Er selskapets investering av 400 millioner kroner i finsk-svenske CapMan i samsvar med de føringer som Stortinget har lagt?
Begrunnelse:
I Innst.S.nr 308(2000-2001) ble det fra flertallet pekt på følgende fire målsettinger for selskapets virksomhet:
" -Styrke norsk næringsliv sin konkurranseevne og framtidige verdiskaping.
-Å utløyse nye moglegheiter innan bransjer og næringsklynger kor Noreg allereie står sterkt.
-Mobilisere privat kapital til investeringar i nyskapande og forskningsbasert næringsliv.
-Byggje verdifulle nettverk mellom eigarar, forvaltarar, FoU-miljø og verksemnder."
Det ble i komiteens merknader lagt stor vekt på at det enkelte fond som Argentum skal investere i, må være forankret i et regionalt fagmiljø også i de tilfelle der et fond skulle få et nasjonalt virkeområde.
Både fra Regjeringen og i komiteens innstilling ble det forutsatt at de fond det skulle investeres i skulle være rettet mot bransjer eller næringsklynger, men med åpning for å investere i mindre fond som dekket ett fagområde i en enkelt region.
Ut fra medias beskrivelse er det i dag stor mangel på kapital i etablerte regionale investeringsfond. Det finnes mange gründere og selskaper som forespør slik kapital som her er stilt til disposisjon. Og det finnes mange eksempler på at investering i slike selskaper gir god avkastning. Særskilt for et statlig investeringsselskap som må forventes å regne nye arbeidsplasser og ny kompetanse som en del av avkastningen, må mulighetene for lønnsomme fondsplasseringer i Norge anses som meget gode.
Det er vanskelig å se at Argentums investering i stort fondsselskap notert på den finske børs og kun med planer om å etablere et kontor i Norge, skal kunne samsvare med de målsettinger som Stortinget har nedfelt.
Morten Lund
