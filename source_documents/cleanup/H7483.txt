
12.08.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
Behov for en ny eldrereform
- Det er behov for en ny eldrereform i Norge. Nå er det på tide å rette fokus mot kvaliteten og innholdet i eldreomsorgen, sier Arbeiderpartiets sosialpolitiske talsmann Bjarne Håkon Hansen.
Hanssen viser til uttalelser fra avdelingsoverlege Kjell Martin Moksnes ved alderspsykiatrisk avdeling på Ullevål sykehus, som er gjengitt i Dagsavisen i dag. I følge Moksnes er det forskningsmessig belegg for å si at om lag 15 prosent av de som er over 65 år, er deprimerte, og at halvparten av dem ønsker å dø.
- Eldre må få et mer meningsfylt liv, og det er behov for å øke tallet på ansatte i eldreomsorgen. Hvis du sliter med psykiske lidelser, handler det om at du må ha mennesker omkring deg som har tid til å snakke med deg. I dag ser vi at de ansatte jobber under et sterkt press for å kunne gi helt nødvendig medisinsk hjelp, og det blir dessverre liten tid for den gode samtale, og altfor lite rom for meningsfylte aktiviteter. Mange eldre føler seg overlatt til seg selv og blir ensomme og deprimerte, sier han.
Hanssen peker på at handlingsplanen for eldreomsorg som ble gjennomført fra 1997 og fram til i dag har ført til høyst nødvendige investeringer i omsorgsboliger og i sykehjem. - Dette var viktig, men det er likevel ikke nok. Vi har sikret de eldre noe å leve i, men like viktig er det å ha noe å leve for. Da trenger vi flere ansatte, flere varme hender, og et meningsfylt aktivitetstilbud, sier han.
- Løsningen på denne utfordringen er i hvert fall ikke mer konkurranseutsetting og anbudsrunder. Dette handler i stor grad om å styrke kommunenes økonomi, slik at kommunene blir i stand til å ansette flere, understreker Hanssen.
