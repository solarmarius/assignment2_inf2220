
Oslo, 9.desember 2005
Pressemelding frå sentralstyret i Venstre
- Mandatet til IAEA må fornyast
Venstre gratulerer Det Internasjonale Atomenergibyrået (IAEA) med fredsprisen, men er uroa over dobbeltrolla til IAEA og meiner det er viktig å rette søkjelys mot IAEA sitt 50 år gamle mandat om å fremje auka bruk av kjernekraft til sivile føremål.
Det er vel fortent at IAEA, og generaldirektøren deira Mohamed El Baradei, no får fredsprisen for den innsatsen dei har lagt ned for å hindra at kjernefysisk energi blir nytta til militære føremål og for at kjernefysisk energi til sivile føremål vert nytta på sikrast mogelege måte.
Venstre vil bruke noko av merksemda rundt fredspristildelinga til å få fram at IAEA sitt viktige arbeid mot kjernekraft til militære føremål står i sterk kontrast til byrået sitt mandat om å fremje auka bruk av kjernekraft til sivile føremål. Venstre meiner det er samanheng mellom det å ha atomkraftverk og det å skaffe seg atomvåpen dersom vilja er til stades. Når IAEA skal fremje forsking på, og bruk av, kjernekraft til sivile føremål, så fremjar dei samstundes den kunnskapen som trengs for å produsere kjernefysiske våpen.
Mandatet til IAEA vart utforma i 1956 og ber preg av det. Det er på tide å endre mandatet slik at byrået si klåre oppgåve blir å hindre at kjernekraft blir brukt til militære føremål og å betre tryggleiken på eksisterande atomkraftanlegg.
