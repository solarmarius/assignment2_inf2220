
Mandag 25. januar 1993
Valgerd Svarstad Haugland (KrF):
UAKSEPTABELT Å KUNNE "BESTILLE" BARNETS KJØNN
Det at man har åpnet for å kunne "bestille" barn av det ene eller andre kjønn i England, er ikke noe argument for at man skal åpne for det samme i Norge. Om ett land har åpnet for slik praksis, er ikke vi forpliktet til å gjøre det samme. Bare det at en lege står fram og sier han kan tenke seg å gi slik behandling, bekrefter hvor stort behovet er for klare regler som hindrer det. Det sa Valgerd Svarstad Haugland under årsmøtet i Kolbotn KrF mandag. Hun er førstekandidat på Akerhus KrFs liste til stortingsvalget.
-Jeg synes det er groteskt å tenke på at man skal kunne bestille barn av det ene eller det andre kjønnet. Det gir meg en følelse av å være på full fart inn i et sorteringssamfunn som bygger på en rasehygienisk filosofi som vi må tilbake til nazismen for å finne paralleller til. Sier vi ja til dette, er bestillinger ut fra helsetilstand, arveanlegg, hår- og øyenfarge de neste trinnene. Stemmer ikke dette med våre ønsker, kan fosteret bare fjernes, sa Valgerd Svarstad Haugland.
Hun minnet om at naturen selv regulerer kjønnene i et tilnærmet 50-50-forhold, og spurte hva slags samfunn man ville få dersom man skal kunne tukle uhemmet med dette.
-Jeg tror denne naturlige reguleringen er en del av det guddommelige skaper-verket, som fungerer slik fordi Skaperen selv har satt oss inn i verden som menn og kvinner, sa hun.
Svarstad Haugland berømmet Helsedirektoratet for å ha gitt klare signaler om hvordan man ser på dette.
-Det finnes slik kunnskap allerede, og det er teknisk mulig å gjøre slike under-søkelser i Norge idag. Dette krever at vi får et lovverk som setter bom for slik tukling med skaperverket. Dette handler i stor grad om menneskeverdet, og om et barn har menneskeverd utfra sine egenskaper, eller rett og slett utfra at det er til. Den beste måten å komme til rette med dette på, er at vi får en abortlov som har vern om livet som målsetting, og ikke overlater til irrasjonelle menneskelige vurderinger å avgjøre om barnet skal få leve. Den debatten må vi få nå, konkluderte Valgerd Svarstad Haugland.
