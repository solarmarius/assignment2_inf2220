
Stortinget, 19. juli 2001
Per-Kristian Foss
Stat og kommuner kan spare 45 milliarder kroner
Stat og kommuner kan spare 45 milliarder på effektivisering. Slik konkluderer Statskonsult i en rapport om offentlig sektor bestilt av statsråd Jørgen Kosmo.
Høyres finanspolitiske talsmann Per-Kristian Foss stiller seg svært positiv til rapportens konklusjon.
­ Rapporten bekrefter det vi har hevdet lenge; at det er et betydelig effektiviseringspotensial i norsk offentlig sektor, sier Foss. - Dette viser at det er mulig å forbedre kvaliteten på det offentlige velferdstilbudet, og samtidig redusere skatter og avgifter.
Han trekker paralleller til privat sektor og viser til aluminiumsindustrien som er slanket ansettelsesmessig, men produserer mer nå enn for 20 år siden.
­ Også offentlig sektor må regne med at folk må flytte på seg, men ingen skal bli borte av den grunn. Det er jobber nok i offentlig sektor, mener Foss.
Eksempelvis fastslår rapporten at blant annet pleie- og omsorgstjenester kan bli 20 prosent mer effektive, eller spare inn 20 prosent. For videregående skoler er det beregnet en mulig innsparing på 25 prosent, og i grunnskolen 20 prosent.
Rapporten er en oppfølging av Regjeringens program for fornyelse av offentlig sektor.
­ Nå gjelder det å sette i gang dette arbeidet. Jeg synes offentlig sektors ansatte skal ta dette som en utfordring. Surmuling vil bare bekrefte fordommer mot offentlig ansatte, hevder Per-Kristian Foss.
Rapporten fra Statskonsult er utført på oppdrag av Jørgen Kosmo og Fornyelsesenheten i Arbeids- og administrasjonsdepartementet.
Den tar for seg både statlig, fylkeskommunal og kommunal virksomhet.
Ifølge rapporten er det gjennomsnittlig mulig å spare 20 prosent av utgiftene per sektor, noe som tilsvarer en sum på 45 milliarder norske kroner.
"Det synes å være et stort potensial for forbedringer, ikke bare i sum, men også i enkeltsektorer", heter det i rapporten.
