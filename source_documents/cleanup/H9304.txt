
Dato: 10. juni 2005
Stortingsrepresentant Per Sandberg (FrP)
FrP sikrer 1,5 milliarder mer til kommunene
Kommunalpolitisk talsmann i Fremskrittspartiet, Per Sandberg er meget fornøyd med at FrP sikrer et nytt økonomisk løft for landets kommuner. - Satsningen som regjeringen la til grunn var ikke tilstrekkelig for å bedre balansen mellom pålagte oppgaver og tildelte økonomiske rammer, sier Sandberg.
Stortingets kommunalkomité avga i dag Kommuneøkonomiproposisjonen. FrP sikrer at kommunene får 1,5 mrd ekstra i 2006, betinget at Ap og SV gir dette nødvendig støtte i stortingssalen. Den totale veksten i kommunens inntekter for 2006 vil da bli på ca. 4,5 milliarder kroner. - En svært gledelig og nødvendig satsing på kommuneøkonomien, kommenterer Sandberg.
FrP sikret også flertall for full kompensasjon til kommuner og fylkeskommuner som har tapt på momskompensasjonsreformen. - Dette betyr at kommuner og fylkeskommuner som har tapt på momskompensasjonsreformen nå er sikret full kompensasjon i ny-salderingen av budsjettet for 2005.
Sandberg også er fornøyd med at et flertall reddet de øremerkede tilskudd til bedrifter som tar inn lærlinger, driver leirskoleopplæring og diverse rusmiddeltiltak. -Dette er oppgaver som er svært viktige, og som i en presset kommuneøkonomi dessverre vil kunne bli nedprioritert ved en rammefinansiering, sier han.
Per Sandberg er derimot skuffet over at FrP ble stående alene bak forslaget om øremerkning av tiltak for unge rusmiddelmisbrukere fra 2006, slik at organisasjoner som Tyrilistiftelsen kan gå en sikrere tid i møte. -Dette er et viktig tilbud til mange unge mennesker som har kommet skjevt ut og som trenger hjelp og oppfølging, avslutter han.
