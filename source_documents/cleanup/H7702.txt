
Fylkesvalgprogram 2003-2007
Oppland SV
Valgprogram for Oppland SV 2003
GRUNNSYN OG PLATTFORM
Norge er et av verdens rikeste land, og vi har aldri vært rikere enn nå. Likevel er det store forskjeller blant folk. Vi strever også med offentlig fattigdom i kommuner og fylkeskommuner. Dette gjelder også for Oppland. Mye fungerer bra, men det forsvarer ikke at tilbudet blir stadig dårligere innenfor helse og omsorg, at skoler forfaller, at virkemidler til nærings- og distriktsutvikling er småpenger, at ledigheten øker, at miljøproblemene får et større omfang og at likestillingen i samfunnet ikke har særlig framgang. Økte krav til effektivitet skrur opp tempoet i dagens samfunn og truer folks helse.
Oppland er et fylke med store og ubrukte ressurser. Vi er på vei til å få en høyere utdannet befolkning. Deler av næringslivet drives godt. Kommuner og annen offentlig forvaltning har godt kvalifisert personale. Viljen til forbedring og omstilling er til stede. Likevel ser vi en skeiv utvikling både når det gjelder ny næringsutvikling, arbeidsplasser, grunnleggende velferdsytelser og at forskjellen mellom folk blir større.
Ta tida tilbake
Hverdagsstresset, jaget på jobben og følelsen av å ikke strekke til ødelegger livskvaliteten for mange. Vi vil ta tida tilbake. Tid for familie og venner blir det mindre av i et stadig mer krevende samfunn. Effektivitet og inntjening er blitt viktigere enn menneske og miljø.
Tidsklemma er en trussel mot det beste i og rundt oss. Vi må gis tid til vekst og utvikling, fritid og avkobling. SV vil ha et samfunn hvor folk kan gå på jobben uten å bli syke av den.
Ta makta tilbake
SVs politikk vil styrke det lokale og regionale demokrati. Med mer makt følger større ansvar. Flere vil engasjere seg og bidra til en god samfunnsutvikling.
Lokaldemokratiet er under press fra markedskrefter med stigende krav til profitt, av sterk detaljstyring fra statlige kontorer og av overnasjonale organer som EU, EØS og WTO. En endring av dette er mulig, og flere veier fører fram. SV vil gi folk bedre muligheter til engasjement gjennom åpne høringer og rådgivende folkeavstemminger i viktige saker.
Behov og rett til offentlig hjelpetiltak skal ikke medføre at råderetten over eget liv tas fra deg. Vårt samfunn har mye å rette på i så måte og SV vil, sammen med interesseorganisasjoner, kjempe for økt egeninnflytelse og medbestemmelse for brukere av slike tjenester.
Velferd for alle
Velferdsstaten skal være støtten under deg, ikke henge over deg. Velferdsstaten skal gi muligheter uten overvåkning og detaljkontroll. Allmenne velferdsgoder med plikter og rettigheter er grunnsteinen i et godt samfunn. Likeverd og respekt for mangfoldet er forutsetning for en videre utvikling. Oppland SV vil ha et samfunn som sikrer sosial og økonomisk trygghet for alle.
Vi vil stadig jakte på forbedringer! Kommuner og fylkeskommuner har nærhet til eget distrikt og miljø og dermed et bedre utgangspunkt for å se muligheter, løsninger og nye utfordringer enn det statlige myndigheter kan. Verken statlige myndigheter sentralt eller markedskreftene kan gi svar på Opplands utfordringer. Innbyggerne og folkevalgte organer i vår region må få større handlingsrom og økte fullmakter, samtidig som at fellesskapet sikres full innsikt i det som foregår. SV godtar ikke at politiske beslutninger blir flyttet fra lokalt og regionalt nivå til statlig nivå, eller at viktige politiske beslutninger tas i lukkede rom av et lite ledersjikt.
Privatiseringsbølgen undergraver demokratisk styring og bidrar til at folk mister innflytelse over eget liv. Markedet kan selge varer som sko og biler, men vår velferdsstat kan ikke bygges på profittjaget fra private aktører.
 SV vil ha bedre tilpassing av helse- og sosialtjenester etter den enkeltes behov
 SV vil ha en offentlig og gratis skole
 Skolen må i sterkere grad lytte til lokalsamfunnets behov. Foreldre, barn og unge må sikres medbestemmelse
 Offentlige tjenester skal være underlagt folkevalgt kontroll og styring.
Politikernes oppdrag er å sikre en utvikling som gagner den enkelte i fellesskap
 SV vil ha offentlige tjenester i et omfang og med en kvalitet som gir rom for et verdig og meningsfylt liv
 SV godtar ikke at mange barn og unge stenges ute fra aktiviteter fordi for-
eldrene ikke har råd. Det må tas et krafttak for å komme funksjonshemmedes behov i møte
Fylkeskommunen og fylkestingspolitikk
SV mener at Norge, i likhet med alle andre land i Europa, trenger et mellomnivå som er underlagt direktevalgt politisk styring: stat er for stort og kommune er for lite. Oppland SV vil derfor arbeide mot høyresidas AS-ifisering, privatisering, liberalisering og ordninger med tilsynelatende offentlig eierskap for å styrke fylkeskommunen, både i forhold til den nasjonale staten og den regionale staten (Fylkesmannen). Den nye fylkeskommunen skal ha økt handlefrihet og evne og virkemidler til å inngå i forpliktende samarbeid med andre. Skal fylkeskommunen overleve, må den bevise at den er liv laga først og fremst som en regional utviklings-aktør. Det betyr at samfunns- og næringsutvikling er hovedstikkordene.
Oppland fylkeskommune har fortsatt ansvaret for kollektivtrafikken (unntatt tog), tannhelsetjeneste, kultur, planlegging, næringsutvikling og ikke minst videregående skole, som alle inngår den regionale utviklingspolitikken. Fylkeskommunen kan bare makte å være regional utviklingsaktør ved å inngå i et effektivt samarbeid med staten, kommunene, næringslivet og folk i Oppland for øvrig. Slikt samarbeid må foregå i størst mulig åpenhet. Å lykkes som regional utviklingsaktør betyr også å samarbeide med Hedmark om å styrke Innlandet.
Ei gledelig endring som bidrar til å styrke fylkeskommunen er at Kommunal- og regionaldepartementets regionalpolitiske virkemidler er overført til fylkeskommunene. Dette i tillegg til forsøksprosjektet Fritt Fram, gjør at fylkeskommunen har fått tilbake en mulighet til å påvirke samfunnsutviklinga i Oppland. Næringslivet og øvrig samfunnsliv i Oppland skal møte et fylkeskommunalt apparat som er lett tilgjengelig, oversiktlig, ubyråkratisk, og som kan sette penger og handlingskraft i sine ulike tiltak og støtteordninger. Det er ikke god SV-politikk å holde liv i statlige og fylkeskommunale administrative apparat som bare har makt og myndighet på papiret, og ikke i virkeligheten!
Oppland SV vil åpne opp igjen styringsdebattene når det gjelder sykehusene våre. Helse er for viktig til å bli utestengt fra den offentlige og fylkespolitiske debatten. Oppland SV vil arbeide for at alt samarbeid mellom fylkeskommunen og kommune-Oppland skjer i åpenhet og med reell mulighet til innflytelse fra både kommunestyrerepresentanter og fylkestingsmedlemmer.
Oppland fylkeskommune har i stor grad apparatet, evnen og viljen til å gjøre et skikkelig stykke arbeid for Opplandssamfunnet.
SV-gruppa i fylkestinget skal bidra til å gi staten beskjed om hva som trengs, og ikke minst vise at vi er tilliten verdig med hensyn til å i større grad bestemme over eget ve og vel.
ARBEID FOR ALLE
Arbeid er et gode som må deles. Arbeidsledigheten er stigende, vi ser også at mange blir skjøvet ut av arbeids-livet av ulike grunner og mange må arbeide i uønskede deltidsstillinger. Arbeidsledighet er en skam for samfunnet. I tillegg er det dyrt og dumt. Dagpenger og arbeidsmarkedstiltak må i stedet brukes til å skape varige arbeidsplasser. Oppgaven er å koble ledige hender med uløste oppgaver.
 SV vil arbeide for at alle bedrifter slutter seg til avtale om inkluderende arbeidsliv, og at denne ordningen fortsetter
 SV støtter ressurs- og opplæringssentra i regionene for å gi voksne uten videregående skole bedre muligheter i arbeidslivet
 SV vil arbeide for et rasismefritt arbeidsliv med mangfold blant arbeidstakere i offentlige og private bedrifter i Oppland
 SV mener at heltidsarbeid skal være en rettighet. Deltid skal være en mulighet
LIKESTILLING
SV er et feministisk parti. Vi ser at det eksisterer systematiske forskjeller mellom kjønnene i dagens samfunn, og SV jobber for å fjerne kjønnsbaserte forskjeller og urettferdighet. Feminisme er først og fremst en kamp for rettferdighet.
Kvinner undertrykkes politisk, økonomisk og sosialt. På alle de viktigste samfunnsområdene har kvinner mindre makt enn menn. Særlig i finansverdenen er kvinner klart underrepresentert. Selv om likestillinga er kommet et stykke på vei er det fortsatt langt igjen. Særlig på arbeidsmarkedet ser vi kvinnediskrimineringen tydelig. Vi er fortsatt langt unna målet om likelønn, dvs. lik lønn for likeverdig arbeid. Dette er et viktig virkemiddel i kampen for likestilling. Arbeidstidsforkortelser er en av hovedutfordringene. Oppland SVs kamp for en sterk og god offentlig sektor, med gratis skole- og helsetilbud, henger nøye sammen med kvinnekampen.
Fraflytting truer mange bygder i Norge, og det er særlig jentene som flytter. Særlig viktig for innflytting og tilbakeflytting er mulighetene for å få jobb i distriktene etter endt utdanning. Oppland SV vil legge til rette for at de som ønsker det skal ha muligheten til å bosette seg i distriktene.
Tradisjonelle distriktsnæringer er i dag svært mannsdominert. Oppland SV ønsker å styrke tiltak som støtter jenter som ønsker å etablere seg innen jordbruk- og skogbruksnæring. For å oppnå full og reell likestilling er det viktig å analysere hvor pengene havner, og hvorfor de havner der. Oppland SV vil derfor bestille kjønnstest av kommunene og fylket. En slik test vil vurdere kommunenes og fylkets virksomhet i et kjønnsperspektiv, med kartlegging av representasjon og ressursfordeling. Hensiktene er å avdekke uønskede forskjeller, og at kunnskap om forskjellene videre skal gi grunnlag for en mer rettferdig fordeling mellom kjønnene og et hensiktsmessig tjenestetilbud som tilfredsstiller brukernes behov.
Oppland SV vil arbeide for:
 At fylkets og kommunenes ressurser blir rettferdig fordelt mellom kjønnene
 Å bestille kjønnstest av kommunene og fylket
 Å ha kjønnsperspektiv på fylkets og kommunenes budsjetter
 Å starte prosjekter rundt sekstimersdagen og likelønn
 Gode utdanningsmuligheter i distriktene
 At helsetjenesten i den videregående skolen styrkes
EN OFFENSIV MILJØPOLITIKK
Oppland SV vil arbeide aktivt for en sterk miljøpolitikk på alle sektorer (se også andre poster i programmet), og vi vil:
 At miljøhensyn skal styre all planlegging og virksomhet i samfunnet
 Mer ressursvennlig arealbruk
 Begrenset framtidig hytteutbygging innenfor ei mest mulig bærekraftig ramme
 Bevare det biologisk artsmangfoldet i Opplandsnaturen ved;
- mer bærekraftig skogbruk for å verne om de utrydningstruede og sårbare dyre- og planteartene som i stor grad har tilhold i skog
- å bevare bærekraftige bestander av rovdyr i Oppland med fokus på rovfugl-, fjellrev- gaupe- og jervbestandene
- å stanse inngrep og kommersiell utnytting av nasjonalparkene
 Ha økt fokus på utarbeidelse / revidering av lokale og fylkeskommunale klimaplaner
 At kommunene og fylkeskommunen tar større ansvar for å komme videre med lokal Agenda 21-prosessen for bærekraftig samfunnsutvikling
EN AKTIV OFFENTLIG SEKTOR
- sats på fellesskapet
Det er på det lokale nivået det er enklest å knytte ledige hender med uløste arbeidsoppgaver. SV vil arbeide for at en større del av samfunnets ressurser går til kommuner og fylkeskommuner.
SV sier nei til mer privatisering og konkurranseutsetting. Vi vil ha en god, gratis offentlig skole og en kommunalt drevet pleie- og omsorgssektor.
Bedre og mer effektive tjenester får vi gjennom godt samarbeid mellom de ansattes organisasjon og kommunens politiske ledelse.
SV vil arbeide for å innføre lakmustester for å sikre likestilling, god miljøpolitikk, integrering og etiske retningslinjer for innkjøp og fondsplasseringer, som for eks;
 Kjønnstesting av kommuner og
fylkeskommune for å sikre likestilling og iverksette tiltak der det er skjevheter
 Inkluderingstesting av kommuner og fylkeskommune for å sette søkelys på hvordan vi lykkes med å inkludere innvandrere sosialt, kulturelt og på arbeidsmarkedet
 Etisk regnskap for de kommunale og fylkeskommunale fondsplasseringer og innkjøp av varer og tjenester
 Sikre at kommuner og fylkeskommune bare kjøper varer og tjenester fra leverandører som følger arbeidsmiljøloven, tariffavtaler m.m.
 Miljø- og energiregnskap for å sette søkelys på energibruk og miljøspørsmål i kommuner og fylkeskommune
EN MÅLRETTA DISTRIKTS- OG REGIONALPOLITIKK
SV vil arbeide for at fylkeskommunen og kommunene fortsatt skal være aktive i bedriftsretta næringspolitikk. SV går inn for at en større del av den offentlige næringsstøtten skal gå til lokale næringsfond, helst organisert i regionale næringsfond. Slike lokale næringsfond må styrkes kraftig, fordi de er viktig for de små bedriftene. Rammebetingelsene for små og mellomstore bedrifter må styrkes. Særlig må det motiveres og satses mer målorientert mot kulturbasert nærings-utvikling og reiseliv. Her har Oppland store muligheter til både videreutvikling og fornyelse.
Vi må også:
 Satse på kompetanse -
ikke konkurranse om lavpris
 Utvikle god samarbeidsånd mellom ledelse og ansatte
 Utvikle offentlige forskningsmiljøer i innlandet
 støtte planene om å etablere et innovasjonssenter på Raufoss. Staten må vise ansvar, og sørge for at sentret får mulighet til å fylle de forventninger som stilles. SIVA må komme inn i nyskapningsarbeidet
 arbeide for en økning i SND-virkemidlene, både de områderetta og de landsdekkende, som nå er skåret ned til et minimum
 arbeide for at en større andel kvinnelige etablerere skal få støtte og opplæring
 kjønnskvotere kvinner til styreverv også i privat sektor
 arbeide for å opprette et SND-ungdomskontor i Oppland etter modell fra Tinn, Vinje og Tokke kommuner i Telemark
LANDBRUK
SV vil arbeide for et bærekraftig og livskraftig landbruk i alle deler av landet. Vi vil ha et desentralisert og et miljøvennlig landbruk. Landbrukets styrke er det allsidige ressursgrunnlaget. WTOs forslag til regler for landbruket vil undergrave hele det norske landbruket og landbruksbasert industri.
 SV støtter en omlegging av landbrukspolitikken med vekt på å utnytte resursene i skog, utmark, vann og bygningsmasse. Da blir det viktig å legge forholdene til rette for den store mengden med kombinasjonsbruk som er i Oppland
 SV vil styrke arbeidet med å utvikle tilleggsnæringer, gjennom bl.a. BU- ordningene, for å opprettholde tallet på bruk, og bosetting i distriktene.
Vi må sikre at en eller flere kan ha garden som arbeidsplass
 SV vil støtte arbeidet med opplæring og bevisstgjøring av odelsjenter, slik at flere av dem overtar garden
 SV vil støtte økt økologisk og dyre- vernfokusert småskalaproduksjon av skogs-, landbruks- og håndverksprodukter
 SV vil ha støtte til markedsføring av økologiske produkter
 SV vil ha økt lokal matproduksjon.
Mat bør i størst mulig grad produseres der forbrukerne bor i stedet for å transporteres unødvendige lange avstander
SKOLE OG UTDANNING
- Lære for livet
Den offentlige skolen skal romme mangfold og gi plass til forskjellige læringsformer, der ansatte og elever skal i større grad få bestemme sin egen skolehverdag. Elevene må videre få et reelt ansvar, slik at de får de ferdigheter de trenger for å delta i utviklingen av et demokratisk samfunn. Raske endringer i samfunnet stiller krav til kompetanse og omstillingsevne. Både yrkesutdanning/ fagopplæring og studiekompetanse må derfor gjøre den enkelte elev mer robust i forhold til et stadig mer fleksibelt nærings- og arbeidsliv.
Oppland SV vil i perioden arbeide for:
 Et nært samarbeid mellom skole og arbeidsliv, slik at både elever som tar yrkesutdanning og elever som tar studiekompetanse kan få utvidet sitt læringsgrunnlag
 At offentlig sektor oppfyller sine for-pliktelser når det gjelder læreplasser
 Å styrke oppfølgingstjenesten for ungdom som velger arbeid framfor utdanning etter ungdomsskolen
 At elever med behov for tilrettelagt undervisning får den støtten de trenger. Dette gjelder også tospråklige elever
 At allmennfagene i yrkesfag i større grad yrkesrettes
 At rådgivningstjenesten styrkes.
 At lærlinger gis studentstatus i forhold til offentlige transportmidler
 At forsøkene med nye arbeids- og vurderingsformer videreføres
 At allmennfag styrkes og videreutvikles for å stimulere til høgere utdanning, bl.a. ved at det opprettes et rent engelskspråklig tilbud (IB-linje)
 Et nært samarbeid med høgskolene i Gjøvik, Lillehammer og Hedmark for å sikre utvikling av allsidig og høy kompetanse i Innlandet
 At det legges til rette for voksne som ønsker å ta fagbrev eller allmennfag
 At lærere i den videregående skolen får tilbud om etterutdanning og oppfrisking av sin kompetanse
 At det opprettholdes et allsidig skoletilbud i alle regionene i Oppland. I praksis vil dette bety at det stilles mindre krav til oppfylling av antall elever per klasse i utkantregionene
HELSE OG SOSIAL TRYGGHET
- God livskvalitet for alle
SV vil ha et trygt samfunn som gir borgerne frihet og mulighet til utfoldelse og engasjement både fysisk og psykisk. Dette legger grunnlaget for god livskvalitet. God livskvalitet er det beste forebyggende tiltaket mot alle former for fysisk og psykisk sykdom for alle aldersgrupper. God livskvalitet er like viktig for innvandrere og flyktninger som kommer hit med mange vonde erfaringer. Forebygging av problemer er på lang sikt det beste og billigste, og det bør skje så nær hjemmet som mulig.
SV vil ha et offentlig helsevesen uten stadige krav om betaling for tjenester. Tilbudene skal være godt utbygd for alle aldersgrupper og alle helseplager, og være så likeverdige som mulig uavhengig av hvor du bor.
SV vil støtte alle initiativ til:
 At helseforetakene skal få ei demokratisk styring
 Å rekruttere tannleger til Oppland
 Gratis tannlegetjeneste for alle
 Å beholde fødeavdelingene ved Lillehammer og Gjøvik sykehus og å bygge ut fødestuene i Nord- Gudbrandsdal og Valdres
 Styrking av spesialisttjenesten innen rusomsorgen spesielt med tanke på trygg avrusing
 Å styrke barnevernet og omsorgen for barn og unge
KULTUR
- For kulturvekst
Deltakelse i kulturaktiviteter bidrar til å utvikle identitet og til å skape samhørighet og fellesskap mellom generasjoner og miljøer. Derfor må den regionale og lokale kulturaktiviteten styrkes, både innenfor tradisjonelle kulturaktiviteter og innenfor idrett. Dette bør skje gjennom samspill mellom profesjonelle og amatører, mellom frivillige organisasjoner, næringsliv, kommuner og fylkeskom-munen. Kunstuttrykk og kulturaktivitet er viktige brobyggere, ikke minst mellom ulike nasjoner, etniske og politiske grupper og mellom ulike aldersgrupper.
Oppland SV vil i perioden arbeide for å:
 Støtte kulturtiltak for barn og unge
 Støtte amatørmusikk og amatørteater i regionene
 Ta vare på kulturarven og styrke museenes muligheter til å fungere som arenaer for kulturopplevelser, kunnskapsformidling og identitetsskaping
 Styrke flerkulturelle tiltak og møteplasser og hjelpe innvandrere slik at de med ryggstø i egen kultur, kan gjøre det samla kulturlivet rikere
 Styrke den regionale bibliotektjenesten slik at fjernlån blir en reell mulighet innenfor hele Oppland
 Støtte profesjonell kulturformidling i Oppland, eks. gjennom fortsatt satsing på den kulturelle skolesekken til alle kommuner i Oppland, musikerordningene og kunstnerstipend
 Gi idrettslagene offentlig støtte til aktiviteter direkte knyttet til barn og unge
 Gi særlig støtte til lag som driver allsidig idrettsarbeid for barn og unge og til prosjekt der ungdommen selv er med på å styre aktivitetene
 Gi særlig støtte til tiltak der funksjonshemmede er viktige målgrupper
SAMFERDSEL
Oppland er et spredt bosatt fylke som gjør at mange er avhengige av bil. Det er derfor viktig med et godt utbygd vegnett med størst mulig trafikksikkerhet.
Det er også viktig å legge til rette for myke trafikanter med bl.a. gang- og sykkelveger. Samtidig er dagens transportmønster og transportutvikling ikke særlig miljøvennlig. Samferdselssektoren bidrar totalt med 24% av utslippene av farlige klimagasser i Norge. Og den øker. Det må derfor være ei viktig politisk målsetning å arbeide for ei utvikling i mer positiv retning.
Oppland SV vil derfor styrke kollektivtransporten særlig mellom Mjøsbyene, men også når det gjelder transport over lange avstander.
Oppland SV vil arbeide for at, kollektivtrafikken
 jernbanen blir utbygd med to spor, eller lengre og flere kryssingspunkter mellom Oslo og Lillehammer, som muliggjør høyere hastigheter, raskere transport og flere avganger
 Gjøvikbanen blir opprettholdt med tilstrekkelig materiell og avganger til Oslo, og at det blir arbeidet for å knytte denne sammen med Dovrebanen
 tilbudet over lengre strekninger blir styrka ved at det blir flere togavganger
 nattogtilbudet på Dovrebanen blir opprettholdt
 Raumabanen blir opprettholdt og lagt til rette for kombinasjon med turistsatsing
 fylkeskommunen kan kjøpe togtjenester eller drive lokaltog på utvalgte strekninger
 busstilbudet blir opprettholdt og styrka
 busstilbudet/jernbane blir bedre koordinert ved skysstasjonene, slik at det er lettere å kombinere mellom transportformer
 mer av langtransporten av gods kan bli overført fra veg til jernbane
Veger
 Trafikksikkerhetstiltak på E6 med 3-felts veg (brei skulder for forbikjøringer) og midtskiller i utbygging av E6 fra Hamar til Otta
 I tillegg til ei riksvei 4-utbygging trenger vi ei opprusting av Rv 33 som en av de viktigste transportrutene for industrien i vest-Oppland
 Arbeide for 10t helårs akseltrykk på fylkesveger med betydning for primærnæring - og reiselivsnæring
 Satsing på gang- og sykkelveger
Annet
 Opprettholde og sikre Fagernes Lufthavn, Leirin som en regional flyplass
 Opprettholde og forsterke TT-ordningen (transport for forflytningshemmede)
LEGG ENERGI I ENERGIBRUKEN
Ved å spare energi, oppruste dagens anlegg og ta i bruk nye energiformer har vi nok energi. Energisparing og energiøkonomisering er et fortsatt viktig satsingsområde for SV. Oppland er et fylke der alt ligger til rette for å utnytte lokale bioressurser som treavfall og oljevekster, til produksjon av energi som alternativ til oljeprodukter og fortsatt vannkraftutbygging. Slike energianlegg må dimensjoneres og plasseres slik at det blir minst mulig transport av bioressurser til anlegget. I tillegg kommer aktualiserte løsninger som varmepumper.
 SV vil ha fortsatt sterk satsing på energisparing og energiøkonomisering (ENØK), ved utstrakt bruk av varmepumper og vannbåren varme
 SV vil ha fortsatt økt innsats for å ta i bruk fornybare energikilder som egen produsert biobrensel, sol- vind- og geovarme
 SV vil arbeide for å anlegge biodieseltanker på bensinstasjoner i Oppland
 SV vil arbeide for å øke den demokratiske kontrollen med produksjon og distribusjon av vannkraftsressursene
 SV vil at krafteksporten skal begrenses til utveksling av overskuddskraft
 SV vil arbeide for opprusting av eksisterende kraftverk og distribusjonsnett
 SV vil arbeide for etablering av flere anlegg for å omdanne metangass fra søplefyllinger til energi
Oppland - EN DEL AV VERDEN
SV har i hele partiets levetid vært internasjonalt orientert. Mye av engasjementet vårt springer ut av en sterk interesse for det som skjer utenfor landets grenser. Men samtidig er jo Oppland ikke avskåret fra resten av verden. Avstander har blitt mindre, verdens land og regioner blir mer og mer knyttet til hverandre og avgjørelser som blir tatt ett sted på kloden kan få store følger for et sted på andre siden av kloden. Dette skyldes en rekke samfunnsprosesser som vi gjerne samler under begrepet globalisering. Det som skjer ute virker avgjørende inn på hva vi i Oppland kan få til av arbeidsplasser, utdanning og forskning, miljøvern osv.
EU og EØS
En rekke internasjonale organisasjoner har makt og vilje til å gjennomføre ting som har betydning også for oss i Oppland. EU er blant de organisasjonene som gjennom EØS-avtalen har særlig stor innvirkning. Oppland SV har alltid ment at EØS-avtalen er en dårlig avtale. Ved å godta alle pålegg som har kommet fra EU har ja-politikerne gjennomført en snikinnmelding av Norge inn i EU. EØS-avtalen har fungert som en husmannskontrakt. Dette har nei-siden påpekt siden avtalen ble satt i verk. EØS-avtalen begrenser vår handlefrihet på viktige samfunnsområder. Utenfor EØS kunne vi for eksempel videreført ordningen med gradert arbeidsgiveravgift, sluppet EØS-reglene for offentlige innkjøp og byggeoppdrag, opprettholdt konsesjonslovene våre, og på fritt grunnlag opprettholdt vår egen alkoholpolitikk. Utenfor EØS kunne vi også ha utformet regler for kjønnskvotering og likestilling som ingen EU-regler kunne sette til side. Det alvorligste er likevel at det norske samfunnet gjennom EØS-avtalen knyttes til en markedsorientert vekstøkonomi som øker miljøproblemene. Men alternativet til EØS-avtalen er ikke å melde Norge inn i EU. Oppland SV sitt EU-nei står ved lag: Verden er ikke tjent med å bli delt mellom et knippe
økonomiske og politiske unioner. Vår visjon er en verden som først og fremst er preget av et aktivt, forpliktende og demokratisk mellomstatlig samarbeid.
WTO og GATS
Det siste året har vi igjen sett en økende trussel fra liberialiseringsforkjemperne i WTO, verdens handelsorganisasjon, gjennom forhandlingene om den såkalte GATS-avtalen. Et slikt avtaleverk vil ha enorm innflytelse for Opplands-samfunnet. GATS omfatter alle typer tjenester og griper direkte inn i arbeidet til folkevalgte organer fra nasjonalt til lokalt nivå. GATS har som overordnet mål å innføre frihandel og internasjonal konkurranse på stadig flere områder. GATS kan derfor etter hvert frata oss viktige politiske virkemidler som mulighet for å gi forrett til sosial boligbygging, mulighet for å foretrekke lokalt næringsliv når en tjeneste skal utføres, rett til å bestemme hva arealer skal brukes til, lisenser for å kjøre drosje, hvordan avfall skal hånd-teres og miljøbestemmelser. Forsvinner kontrollen med disse spørsmålene inn i en avtale som skal fremme mest mulig frihandel, vil privatisering og avregulering øke. Lokaldemokratiet blir rent i senk.
Krig og terror
Etter angrepene på USA 11. september har mange følt at verden har blitt et mindre tryggere sted å være på. Mange har heller ikke følt at tryggheten har blitt noe særlig større etter at amerikanske politikere med allierte har gått til krig mot både Afghanistan og Irak. Hvem som er neste land ut vites ikke. SV i Oppland har aktivt vært med å arrangere antikrigsmarkeringer i Oppland og dermed vært med på å gi den enkelte i Oppland muligheten til å vise sin krigsmotstand. Terrortrusler har også blitt framsatt mot norske interesser i utlandet. Enkelte maktfolks begrunnelse for å være en så nær og ukritisk alliert med USA som vi er, er at det er for å øke vår egen sikkerhet. Dette har vist seg å være en feilslått politikk. Oppland SV mener derfor at vi må legge om utenrikspolitikken i Norge til en mer uavhengig og FN-basert strategi der fredsarbeid er det sentrale. Ei slik omlegging vil bare kunne skje hvis vi alle i fylket vårt, også de folkevalgte politikerne, presser på nedenfra.
