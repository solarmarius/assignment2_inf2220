
08.05.2002
Dramatisk for distrikta
Kommunalministeren sin utgreing om regionalpolitikken var både nedslåande og dramatisk. Vi kan slå fast at denne Regjeringa gjev opp distrikta. Eg hadde ikkje venta noko anna av Høgre, men når Venstre og Krf. er med på dette, har dei halde veljarane sine for narr, seier stortingsrepresentant, Torstein Rudihagen
Kommunalministeren sin utgreing om regionalpolitikken var både nedslåande og dramatisk. Vi kan slå fast at denne Regjeringa gjev opp distrikta. Eg hadde ikkje venta noko anna av Høgre, men når Venstre og Krf. er med på dette, har dei halde veljarane sine for narr.
I Statsbudsjettet vart midlane til regional næringsutvikling kutta med milliardbeløp. Rammene til Statens nærings-og distriktsutviklingsfond, det viktigaste instrumentet for næringsutvikling i distrikta, vart dramatisk redusert og kommunale næringsfond vart fjerna. Det same gjeld fraktutjamnigstilskotet, noko som førte til dyrare bensin, diesel og matvarer i distrikta. Overføringane til landbruket vart kutta med 300 mill.kr. på halvårsbasis.
Kommunalministeren sin utgreiing understrekar dette mønsteret. Nå blir det sagt med klare ord at det ikkje lenger er noko mål å oppretthalde bosettinga i regionane. I staden uttrykkes det at det skal vera ein balanse mellom landsdelane. Det betyr at om veksten i søre, sentrale delar av Oppland og Hedmark kompenserer for folkenedgangen i Gudbrandsdal, Valdres og Østerdalen, så er Regjeringa tilfreds.
Dette kan vi ikkje godta. Det må vera eit mål at vi skal oppretthalde bosettinga, kulturlandskap og levande bygder rundt i Norge. Det har ein verdi i sjølv, men og ein føresetnad for å utnytte naturressursane våre og skape naudsynte verdiar i dette landet. Eit land som ikkje satsar på levande bygder, blir fattigare på alle måtar.Vi ser resultata av manglande distriktspolitikk i andre land, der vi møter attgrodde lokalsamfunn og hus som råtnar ned. Så langt har vi klart å hindre dette i Norge. Nå ser vi likevel at mange kommunar og regionar er komne inn i ein negativ sirkel, med folketalsnedgang og bortfall av private og offentlege tilbod. I ei tid med sterke urbaniserings-og sentraliseringstrekk, treng vi derfor sterke mottiltak. Ei utgreiing om distrikts-og regionalpolitikken burde derfor på ein offensiv måte drøfta korleis vi skal snu dette og kva verkemidlar som trengs. Her er nok av tema:
Heilt avgjerande er ei god regional næringsutvikling. Nye verksemder og nye arbeidsplassar må skapast som erstatning for reduksjon i det eksisterande næringslivet. Kysten har m.a. eit potensiale i marin sektor. Innlandet har mogelegheiter innafor det andre vekstpotensiale, dei kunnskapsintensive og teknologibaserte verksemdene. Reiselivsnæringa er i vekst, men den er ogsåavhengig av levande bygder. Vi har ein ressurs i vannkrafta, energien om den blir rett forvalta, og vi har mogelegheiter med ein langt meir offensiv industripolitikk. Eg er samd i at vekstkraften må kome nedenfra, men skal ein lykkast må statleg politikk spela på lag.Vi må satse på forsking og utdanning som ei drivkraft og ei langt betre samhandling mellom forsking, utdanning og lokalt næringsliv. Vi må skape utviklingsmiljø rundt høgskulane og universitet, og desse utviklingsmiljøa i byar og regionsentra må vera motorar i regionane, men vi må i tillegg ha desentraliserte utdanningstilbod og utviklingsmiljø.
Det er mange gode produktideear som aldri blir realisert som forretning, fordi ein manglar kapital og kompetanse.Derfor trengs det å styrke både kapitaltilgangen og veiledningsapparatet.I ein slik situasjon blir det meiningslaust å byggje ned SND som nettop kan bidra med det.
Det er og grunn til å minne om at vi har eit distriktspolitisk mål med landbrukspolitikken. Vi ønskjer eit landbruk ikkje berre for å produsere mat i dette landet, men også for å oppretthalde bosettinga, kulturlandskap og levande bygder. Dette målet vil ein aldri nå med ein stor strukturrasjonalisering. Skal bosettinga vera målet, må vi ha eit småskala landbruk og tiltak for å betre lønssemda i dette landbruket.
En føresetnad for levande distrikt, er gode kommunikasjonar. Da må vi vera viljuge til å satse på kollektivtilbod også der det ikkje er bedriftsøkonomisk lønsamt.Breidbånd må byggjast ut over heile landet. Da kan ein ikkje berre basere utbygginga på lønsemd og konkurranse, slik det heiter i utgreiinga, men Staten må enten gjennom konsesjonsvilkår eller eigen finansiering sørge for at dei ulønsame områda også blir dekka. Kulturtilbod og tilgang på offentlege tilbod er også avgjerande for bosettinga. Ja, her er nok tiltak å gripe fatt i.Utfordringane i fråflyttingsområda er nå så store, at vi treng ein medviten strategi og konkret handling framfor vage mål og fagre ord.Vi treng ein nasjonal handlingsplan. Regjeringa sin distriktspolitikk så langt,skaper neppe optimisme og framtidstru på bygdene.
