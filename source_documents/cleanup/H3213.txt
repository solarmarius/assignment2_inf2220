
01.12.00
Fra stortingsrepresentant Hilde Frafjord Johnson (KrF)
Reelt løft for miljøet
- Sentrumspartiene har fått til et reelt løft for både fornybare energikilder og naturvern i budsjettforliket med Arbeiderpartiet. Ikke bare har sentrumspartiene fått til et løft for ENØK og nye fornybare energikilder på 60 millioner. Vi har også fått til 20 millioner kroner til bruprosjektet på Tautra, der et viktig fuglereservat trues av utryddelse. Dette uttaler miljøpolitisk talskvinne for KrF på Stortinget, Hilde Frafjord Johnson.
- Sammen med samferdselskomiteen har Energi- og miljøkomiteen klart å løfte Tautra inn i budsjettet, slik at man nå kan begynne på bruprosjektet som kan redde et fuglereservat med en sentral internasjonal status.
- For å styrke de ville laksebestandene har sentrumspartiene også fått gjennomslag for en økning på 5 mill. kr. som øremerkes Steinkjervassdraget til bekjempelse av parasitten gyrodactylus salaris. Av hensyn til laksebestandene i våre vassdrag har vi også fått til en økning på over tre millioner til kalking.
- Dessuten har man gjennom budsjettforliket fått til en økning for vern og sikring av fredete og bevaringsverdige kulturminner og kulturmiljøer med 6 mill. kr, som fordeles på blant annet fartøyvern og industrimuseet i Tyssedal.
- Sentrum har ved siden av et løft for ENØK og fornybare energikilder gått inn for etablering av et nasjonalt senter for gass i Haugesundsområdet. Dette vil skille mellom ENØK og omlegging av energibruk til gass, samtidig som det kan bidra økt satsing på naturgass til oppvarming, mener stortingsrepresentant Frafjord Johnson.
