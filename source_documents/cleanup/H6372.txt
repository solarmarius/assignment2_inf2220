
22.11.02
Stortingsrep John I. Alvheim (FrP)
FREMSKRITTSPARTIET REDDER FRIINNTEKTEN FOR UFØREPENSJONISTER!!
Avtalen mellom regjeringspartiene og Fremskrittspartiet om budsjettet for 2003 gir uførepensjonister rett til å tjene 1 grunnbeløp - 54 170 kr - også i fremtiden! Fremskrittspartiet nektet å godta at disse pensjonistene skulle miste sin mulighet til å gjøre en innsats på egne premisser uten å miste deler av pensjonen.
Stortingsrepresentantene John I. Alvheim og Harald T. Nesvik har lagt sterk vekt på at avtalen måtte inneholde fortsatt rett til friinntekt for uføre. "Jeg er glad for at vi nå har klart å stoppe Regjeringens planer om å frata uføre retten til en liten inntekt ved siden av pensjonen" sier Harald T. Nesvik.
John I. Alvheim mener at for mange uføre, som har en liten inntekt ved siden av pensjonen, er denne friinntekten viktig. "Jeg tror at for mange uføre er den sosiale kontakten de får gjennom mulighet til å gjøre en begrenset arbeidsinnsats, vel så viktig som pengene. Jeg er glad for at vi klarte å beholde denne ordningen" sier Alvheim.
"I tillegg klarte vi å få stoppet begrensningen i fradrag for store utgifter til helse. Til sammen er det vi har oppnådd for store og viktige grupper av befolkningen gledelig" sier begge stortingsrepresentantene.
