
05.11.02
Åslaug Haga (Sp)
Gratis frukt og grønt til alle elever
Gratis frukt og grønnsaker til alle elever er en billig investering i befolkningens helse, sier Åslaug Haga som på vegne av tre Senterpartirepresentanter i dag fremmet et privat forslag om utdeling av gratis frukt og grønt til alle elever i grunnskolen.
Bakgrunnen for forslaget er forskning som viser at riktig kosthold har stor betydning for helsen og det å kunne forebygge sykdom. Kostholdet kan blant annet ha betydning for utvikling av alvorlige sykdommer som hjerte- og karsykdommer og enkelte typer kreft. Dessuten vil et riktig sammensatt kosthold redusere overvekt, og dermed sykdommer og belastningslidelser relatert til fedme.
Resultatene fra kostholdsundersøkelsen UNGKOST som nylig ble publisert, viser at kun 6% av elevene i 4. klasse og 10% av elevene i 8. klasse hadde et tilfredsstillende inntak av frukt og grønnsaker. - Når 13 år gamle gutter drikker en halv liter brus daglig og setter til livs 40g. godteri må noe gjøres, sier Haga.
- Gode kostvaner etableres lettere tidlig i livet. Det er derfor viktig å legge til
rette slik at barn og ungdom kan innarbeide inntak av frukt og grønnsaker som et naturlig del av kostholdet, sier Haga. Tilgang på frukt og grønnsaker vil bidra til at barn og ungdom lettere foretrekker disse matvarene framfor å kjøpe matvarer med såkalte tomme kalorier som vi vet er alternativet for mange elever i dag.
Haga viser til at det ved de skoler som har etablert en abonnementsordning for frukt og grønt som foreldrene betaler for, deltar gjennomsnittlig 40-50% av elevene. På skoler der det er gjennomført gratis prøveordning deltar hele 90% av elevene.
- Helsesektoren har potensiale til å bli et svart hull i økonomisk forstand hvis vi ikke får bukt med livsstilssykdommene, fortsetter Haga. Senterpartiet mener en i helsepolitikken må legge til rette for en livsstil som gir forutsetninger for god helse livet igjennom. Haga viser i denne sammenheng til partiets forslag om 1 time fysisk aktivitet daglig i grunnskolen, som også er et initiativ for et lystbetont forebyggende arbeid blant barn og ungdom.
