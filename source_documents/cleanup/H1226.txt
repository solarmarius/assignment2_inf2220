
26. februar 2001
Høyres Stortingsgruppe
Per-Kristian Foss om OECD's rapport om norsk økonomi:
God støtte til Høyres politikk!
"OECD's rapport gir en god, faglig begrunnelse for å velge Høyres løsninger," sier Per-Kristian Foss i en kommentar til OECD's rapport om norsk økonomi som ble lagt frem i dag.
På de fleste av områdene der OECD peker på problemer og behov for endringer i norsk politikk, har Høyre allerede løsningene klare:
- OECD mener det bør vurderes å fondsbasere folketrygdens ytelser. Høyre har dette programfestet, og har fremmet forslag om dette flere ganger i denne stortingsperioden.
- OECD mener det er nødvendig å snu trenden med stadig tidligere pensjonering, økende uførepensjonering og økende sykefravær. Høyre har allerede fremmet en rekke forslag for å oppnå dette, bl.a. annet endringer i skattesystemet som gjør det mer lønnsomt å arbeide enn å gå på trygd, innstramninger i AFP- og uførepensjonsreglene, innføring av egenandeler i sykelønnsordningen etc.
- OECD mener Norge har et høyt skattenivå, og at skatteøkningene for 2001 står i skarp kontrast til utviklingen i andre europeiske land. Høyre har påpekt dette gjentatte ganger, og fremmet forslag for å bringe det norske skattenivået i retning av EU-landene.
- OECD mener det statlige eierskapet i næringslivet må reduseres mer enn det nå ligger an til. Høyre har gjentatte ganger foreslått konkrete tiltak for mindre statlig eierskap.
- OECD mener arbeidsmarkedet bør liberaliseres, blant annet regelverket knyttet til midlertidige ansettelser og overtid. Høyre har fremmet forslag om dette flere ganger.
- OECD advarer mot at konkurranseutsatt sektor vil bli mindre, på bekostning av en sterkt voksende offentlig sektor. Høyre har lenge pekt på det samme, og fremmet forslag for å snu trenden.
- OECD understreker behovet for strukturreformer, særlig i sektorer der EØS-avtalen ikke presser frem reformer. Landbrukssektoren trekkes frem som et viktig eksempel. Høyre arbeider aktivt for avregulering og strukturendringer på alle områder i norsk økonomi. For landbrukssektoren har Høyre flere ganger fremmet forslag om å gå over til mer produksjonsnøytrale støtteordninger, slik OECD anbefaler.
- OECD mener det er stort rom for ytterligere konkurranseutsetting i offentlig sektor. Høyre har vært en forkjemper for dette i en årrekke.
