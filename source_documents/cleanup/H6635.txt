
27.03.02
Vegard Martinsen, (DLF)
Skattesystemet blir - og må bli - mer og mer absurd
«Må ligningsfunksjonærer løse kryssord på jobb, før de går på dansetilstelninger og avslutter dagen med å vurdere et knippe tatoveringer?» spør Aftenposten idag.
Og svaret er selvsagt Ja. Dette er resultat av dagens momsregler. Disse sier at produkter som har kunstnerisk verdi er fritatt for moms; ligningsfunksjonærene må altså vurdere om nevnte produkter har kunstnerisk verdi.
Slik må resultatet av ethvert skattesystem - og også alle støtteordninger - bli: det må bli absurd. Vi kunne listet opp tusenvis av eksempler, men la oss kun gi ett eksempel til: systemet med støtteordninger i landbruket var lenge så komplisert at kun Gud og superbyråkraten Per Harald Grue (departementsråd i Landbruksdepartementet) hadde oversikten. Det ble også fortalt at Gud ga opp å forstå ordningen en gang på 80-tallet, men pressen fortalte i forrige uke at nå har selv Grue gitt opp.
Skattesystemet - og også de offentlige støtteordninger - må gjennomgå en kraftig forenkling, og skattesatsene må settes sterkt ned. DLF er det eneste partiet som arbeider for dette. Og vi må huske på at pengene tilhører de som tjener dem, pengene tilhører ikke staten.
