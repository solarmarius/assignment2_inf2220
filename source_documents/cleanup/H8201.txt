
12.03.2004
Heikki Holmås, innvandringspolitisk talsperson for SV
- Regjeringen sår tvil om tiltak mot sosial dumping
Kommunalkomiteen på Stortinget avga i natt sin innstilling om overgangsordninger og tiltak mot sosial dumping i forbindelse med EØS-utvidelsen. I innstillingen går regjeringspartiene langt kortere enn hva statsminister Bondevik tidligere har varslet når det gjelder innføring av overgangsordninger.
- Regjeringen følger ikke opp Bondeviks løfter om å innføre krav til norske lønns- og arbeidsvilkår, samt bolig og registreringsplikt fra første dag for nye EØS-borgere, sier Heikki Holmås, stortingsrepresentant for SV. - I tillegg er regjeringen tafatt til å innføre tiltak mot sosial dumping, fortsetter han.
SV, AP og SP sto sammen om alle hovedpunkter i innstillingen med forslag til overgangsordninger som stiller krav til videreføring av dagens regelverk om norske lønns- og arbeidsvilkår, krav til registrering av de som søker arbeid i Norge og krav til bolig for de som søker arbeidstillatelse.
- Både fagbevegelsen og flere av arbeidsgiverne i konkurranseutsatte bransjer har fremmet forslag om tiltak mot sosial dumping som er fulgt opp av opposisjonen, påpeker Holmås. - Da er det skuffende at regjeringen ikke vil tilslutte seg ett eneste av tiltakene som må være på plass før 1. mai når EØS- området utvides, men nok en gang utsettes regelverket som skal være på plass og kjent om under to måneder, fortsetter Holmås.
Flere tiltak som innsynsrett for tillitsvalgte, begrensninger på muligheten for innleie av arbeidskraft, krav om norske lønns- og arbeidsvilkår for offentlig anbudsutsetting, opprettelse av regionale verneombudordninger i flere bransjer og koordinering av arbeidet mot sosial dumping fikk SV, AP og SPs støtte.
- Fremskrittspartiet har stilt seg helt på sidelinjen i denne saken og krever bare at personer fra de nye medlemslandene skal stenges ute i inntil 7 år. De er ikke opptatt av hva som skjer med lønns og arbeidsvilkårene verken for dem som kommer hit som gjestearbeidere eller for norske arbeidere, avslutter Holmås.
