
16.12.2004
Karoline Bjerkeset, politisk nestleder, Senterungdommen
Breibandskløfta
Muligheten for å få breiband blir stadig bedre for flere av oss. Likevel går utviklinga sakte, og forskjellen mellom de som har tilgang og de som ikke har, blir større.
Tall lagt fram fra SSB viser at tre av ti husstander har breiband, mens skillet er stort om man ser på kommuner i sentrale strøk og kommuner i utkantene.
At kommuner legger ut saksdokumenter på nett, er positivt ved at innbyggerne lettere kan få informasjon om hva som foregår i kommunen. Problemet er at for de som ikke har tilgang på breiband, vil nedlasting av slike dokumenter ta uforholdsmessig lang tid og gjøre at de i større grad faller utenfor lokaldemokratiet.
Breibandsteknologien gjør det også mulig for folk å bo og jobbe i distriktene gjennom å starte egen bedrift eller gjennom hjemmekontor hvor arbeidsplassen ligger et annet sted i landet. Dette er imidlertid ikke mulig ved at markedskreftene styrer utbyggingen. Ved at markedet bestemmer, blir breibandet kun utbygd der hvor det er lette penger å tjene, altså der hvor geografien er enkel og folk bor tett.
Senterungdommen har lenge påpekt at breiband er viktig både for demokratisk og næringsmessig utvikling. Politikere må ta ansvar for at breiband blir en mulighet for alle uansett hvor du bor. Ungdom skal ikke falle utenfor den teknologiske utviklinga bare fordi de bor utenfor byen. For at ungdom kan bosette seg i distriktene trengs det arbeidsplasser og muligheter for å skape egne arbeidsplasser. Det må være en selvfølge i en offensiv næringspolitikk at det satses på breibandutbygging slik at folk får muligheter til å realisere egne idèer. Det må være en selvfølge at ungdom over hele landet skal få ta del i den teknologiske utviklinga og skape egne arbeidsplasser og ta del i lokaldemokratiet på nett.
Senterungdommen vil at breiband skal bygges ut i hele landet og at bosted ikke skal få avgjøre hvorvidt du er en del av det digitale samfunnet. Vi ønsker at politikere skal ta makta over markedskreftene og at utbygging av breiband skal bli en bevisst del av en helhetlig næringspolitikk.
