
Oslo, 7. september 1999
- Lei av usannheter fra Arbeiderpartiet!
- Jeg er kraftig lei av påstanden fra Ap om at barnehageutbyggingen har stoppet opp. Denne usannheten har blitt gjentatt gang på gang i valgkampen. Stadig flere barn får tilbud om barnehageplass og stadig flere kommuner melder om full behovsdekking. Det skjer en utbygging i kommunene og innføringen av kontantstøtten frigir plass til de som ønsker barnehage. Dette uttaler KrF-leder og barne- og familieminister Valgerd Svarstad Haugland.
- Andelen kommuner som melder om full behovsdekking har økt kraftig. I Arbeiderpartiet sin handlingsplan for full barnehagedekking som ble lagt frem i 1997 skrev de at det var 22% av kommunene som meldte om full behovsdekking eller nær full behovsdekking. Foreløpige tall som er kommet inn fra kommunene i 1999 viser at over 40% av kommunene melder om full behovsdekking eller overkapasitet for 1-2 åringene. Langt over halvparten av kommunene melder om tilsvarende situasjon for 3-5 åringene, sier Svarstad Haugland.
- Tre viktige grunner til denne økningen er at 6-åringene har gått inn i skolen, at kontantstøtten er innført for 1-2 åringene og at kommunene fortsatt bygger barnehager. Tall fra Husbanken viser at det for første halvår i 1999 er søkt om lån til over dobbelt så mange barnehageplasser som i hele fjor, sier Valgerd Svarstad Haugland.
- Dersom Ap får støtte for sitt forslag om å fjerne kontantstøtten vil det føre til en dramatisk situasjon for de foreldrene som har planlagt å gjøre bruk av ordningen, og barnehagekøene vil øke kraftig, sier KrF-leder Valgerd Svarstad Haugland.
