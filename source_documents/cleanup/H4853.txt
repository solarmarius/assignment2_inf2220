
3. mai 2001
Ap
Takk til Yngve på frokostmøtet
Yngve Hågensen har deltatt på sitt siste fagligpolitiske frokostmøte som LO-leder. Selv holdt han et personlig og engasjert innlegg om betydningen av fagligpolitisk samarbeid. Statsminister Jens Stoltenberg takket Hågensen for han store innsats med gode ord og 12 roser for hvert år som LO-leder i Folkets Hus 3. mai 2001.
Fagligpolitisk frokostmøte den første torsdagen i hver måned er en av de få formaliserte instansene i det fagligpolitiske samarbeidet. Og denne torsdagen i mai var spesiell fordi det var siste gang Yngve Hågensen stilte der som LO-leder.
Han var da en selvfølgelig innleder og tok for seg utviklingen og betydningen av det fagligpolitiske samarbeidet mellom LO og Arbeiderpartiet. Dette har han selv deltatt i siden 1964 da han ble tillitsvalgt ved Saugbruks i Halden, og han har derfor opplevd dette både på forskjellige nivåer og i skiftende tider.
- I mediene framstilles det ofte som om det fagligpolitiske samarbeidet er noe som foregår mellom sjefene på toppen. Men det egentlige samarbeidet foregår på grunnplanet det, sa Hågensen.
- Det er nyttig for tillitsvalgte som i det daglige er mest opptatt av bedriften og arbeidsplassen å få delta i et større miljø, få innsikt i andre problemstillinger og saker, bryne egne meninger og standpunkter, sa han.
Solidaritetsalternativet
Selv er Hågensen mest stolt av resultatene som ble oppnådd gjennom samarbeidet i 1993 - 94 da man fikk kurven til å peke nedover etter at antall arbeidsledige hadde vært oppe i 180.000. - Dette skyldes ene og alene det fagligpolitiske samarbeidet. Dette var ingen dans på roser, men hardt arbeid og tøffe tak. Vi turde ta fighten, vi var uenige, men kampen mot arbeidsledighet er på mange måter sjela i rørsla.
Yngve Hågensen var opptatt av de endringene som har skjedd i samarbeidet. - Både Arbeiderpartiet og LO skal være selvstendige og uavhengige og åpne for medlemmer av forskjellige meninger og tilknytninger. Selv om bare tre prosent av LOs medlemmer var kollektivt innmeldt i partiet , og det bare var i Oslo og Østfold det hadde stort omfang, ble det skapt et feil bildet gjennom stadig fokusering. Derfor måtte ordningen avvikles.
- Vi droppet det kollektive medlemskapet og formelle samarbeidsorganer. Nå er samarbeidskomitéer både lokalt og sentralt det som står igjen ved siden av frokostmøte, og i dag fungerer det fagligpolitiske samarbeidet bedre for flere. Vi er selvstendige og uavhengige, men flinkere til å stå sammen. Vi må bli enda flinkere til å erkjenne saklig uenighet. Det er viktig å kunne stå fram med dette. Noen ganger må vi ha selvstendige standpunkter. Vi har forskjellige roller, understreket Hågensen.
Samarbeidskomitéen
Han framholdt at samarbeidskomitéen sentralt har en helt avgjøerende rolle. Der er det møte hver mandag morgen, og noen ganger "går det ei kule varmt". Det kreves fortrolighet, ærlighet og åpenhet. Og alle må kunne stole på at det som blir sagt, ikke lekker ut.
Statsminister Jens Stoltenberg så fram til å høre Yngve Hågensen på mange talerstoler selv om han går av som LO-leder. Når jeg tenker på deg (og det gjør jeg ofte selvfølgelig, men jeg har omsider sluttet å reise meg opp av stolen når du ringer!) så er det ett begrep som står fram: Den kollektive fornuft. Du har alltid slåss for fellesskapsløsninger, og har i tillegg veldige faktakunnskaper. Det beste og viktigste ved denne fornuften er Solidaritetsalternativet. Du er Solidaritetsalternativet. Det var en historisk bragd.
- Jeg må innrømme at det er ikke alltid jeg gleder meg til mandag morgen, men jeg kommer til å savne deg, sa Jens Stoltenberg.
