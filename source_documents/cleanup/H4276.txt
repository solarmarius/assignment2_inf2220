
lørdag 6. mars 1999 15:38:06
VENSTRES LANDSSTYRE:
Nye grep for kollektivtrafikken
Utviklingen med årlige kutt i statlige overføringer til kollektivtrafikken i kommunene må nå opphøre. I 5 år har staten redusert dette med nye 50 mill kr hvert år ut fra en forventet automatisk effektivisering i bransjen. Fortjenesten ved en slik mulig effektivisering må heller gi et utvidet tilbud til passasjerene.
Kollektivtrafikken må nå gis et løft for å bedre luftkvaliteten i byene.
Dersom de samlede utslipp fra bilene i en av våre store byer hadde kommet ut av én fabrikkpipe i byens sentrum, - hadde SFT stengt fabrikken på dagen. Stortinget har vedtatt at det skal utvikles en plan for økt satsing på kollektivtrafikken i Oslo («Oslopakke 2») og tilsvarende for de andre større byene. Den forrige samferdselspakken for Oslo gjaldt veiutbygging («Oslopakke 1»). Venstre er glad for at Storinget med dette erkjenner at vi ikke kan fortsette å bygge veier for å bedre trafikksituasjonen i byene. Venstres landsstyre vil understreke at det er avgjørende at denne forståelsen følges opp når statsbudsjett skal utarbeides.
Flere undersøkelser bekrefter at folk er veldig positive til å bruke kollektivtrafikken selv om de har ulike krav til den. Særlig interessant for politikere og beslutningstagere er en undersøkelse som viser at disse har samme holdning til kollektivtrafikken som folk flest. Det oppsiktsvekkende er imidlertid at de samme politikere og beslutningstagere tror at folk er mindre positive enn de i virkeligheten er! Venstre oppfordrer de andre partiene til å fremme konstruktive forslag for å styrke kollektivtrafikken, - til å handle som folk flest ønsker.
Oslo, 6. mars 1999 kl. 10:00.
