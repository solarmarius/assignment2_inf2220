
Tirsdag 30. november 1993
Sosialpolitisk talskvinne Valgerd Svarstad Haugland (KrF):
HELSEDIREKTORATETS ABORT-INFORMASJON
FOR ENSIDIG
-Den informasjonen Helsedirektoratet gir til unge mennesker om abort, er ganske ensidig. Den handler stort sett om prevensjon. Hva med å informere om en alternativ livsstil også? Det sa Kristelig Folkepartis sosialpolitiske talskvinne Valgerd Svarstad Haugland da Stortinget tirsdag behandlet sosialkomiteens innstilling til statsbudsjett for 1994.
Valgerd Svarstad Haugland sa seg glad for at flertallet i komiteen vil øke støtten til Alternativ til Abort i Norge, AAN, med én millioner kroner.
-Helsedirektoratet kritiserer at ett av AANs hovedmål er at så få som mulig skal ta i bruk abort ved uønsket svangerskap. Jeg synes dette er en stor styrke. Det krever faktisk en god innsats både i forhold til informasjon, til hjelp til å skaffe leilighet, til opplysning om rettighetene, stønader og til å skaffe weekend-avlastning og barnevakter. Samtidig synes jeg Helsedirektoratet også burde kunne understreke litt sterkere for de aller yngste at det vil bære en fordel for alle å vente med et aktivt seksualliv til de er kommet i et forhold som er forpliktende, og til de selv er voksne mennesker som kan ta ansvar både for seg selv og for eventuelle barn som måtte komme. Jeg er ikke så naiv at jeg tror alle unge vil leve etter en slik tankegang, men jeg er likevel så optimistisk at jeg tror en del ville gjort andre valg i ung alder dersom de hadde fått informasjon om en alternativ livsstil, sa Valgerd Svarstad Haugland i Stortinget tirsdag.
