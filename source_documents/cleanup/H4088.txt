
søndag 3. mars 1996 14:35:42
PRESSEMELDING FRA VENSTRES KS-GRUPPE
"
VENSTRES KS-GRUPPE ADVARER MOT HASTVERKSARBEID I OMLEGGING AV INNTEKTSSYSTEMET
Til redaksjonen !
I forbindelse med landstinget i Kommunenes Sentralforbund (KS) i Bergen 17. - 20. mars -96, har Venstres gruppe vært samlet til drøftinger i Stjørdal 2. - 3.mars.
Her følger en uttalelse fra KS-gruppen. Gruppen har tilsammen 11 medlemmer fra fylkene Akershus, Hordaland, Møre og Romsdal, Sogn og Fjordane, Sør-Trøndelag, Nordland, Troms og Finnmark:
"Venstres KS-gruppe ser det som viktig at det nå foretas en helhetlig vurdering av inntektsgrunnlaget for kommuner og fylkeskommuner. Dette er et særdeles omfattende arbeid med store konsekvenser for bl.a. likeverdige tjenestetilbud, distriktspolitiske målsettinger, kommunestrukturen og det lokale sjølstyret.
Venstres KS-gruppe advarer derfor mot for stort hastverk med omleggingen av inntektssystemet, og anbefaler at det ikke gjøres omfattende endringer før andre delinnstilling fra Rattsø-utvalget foreligger.
Det må også gjennomføres nærmere utredninger for å finne fram til bedre kriterier for bosetting, samferdsel, teknisk sektor, kultur og klima.
Venstres KS-gruppe vil videre understreke at dersom kommunesektoren skal kunne gjennomføre de lovpålagte oppgaver på et tilfredsstillende nivå, må sektoren få beholde mer av verdiskapingen og sine skatteinntekter.
Det må også være en målsetting at nødvendig økning av nivået i kommuner og fylker som er blitt hengende etter, blir gjennomført uten å svekke tilbudene i andre deler av landet. "
