
04.03.2005
Hill-Marta Solberg (AP), Øystein Djupedal (Sv) og Morten Lund (Sp)
- Felles politikk i Perspektivmeldingen
- Arbeiderpartiet, Sosialistisk Venstreparti og Senterpartiet har i innstillingen til Perspektivmeldingen oppsummert bred enighet om felles politikk på mange viktige områder, sier de tre partienes finanspolitiske talspersoner, Hill-Marta Solberg, Øystein Djupedal og Morten Lund.
- De tre partiene mener det er nødvendig med en ny politisk kurs i Norge. En fortsettelse av dagens politikk med økt vekt på privatisering og svekket samfunnsansvar gir et samfunn med mindre rettferdighet, større utrygghet og større forskjeller mellom grupper og mellom distrikter og sentrale strøk, sier de tre talspersonene.
- Vi vil ha en langt sterkere innsats for å redusere arbeidsledigheten, som nå er på om lag 100 000. Vi vil satse mer på forskning og nyskaping gjennom å øke forskningsandelen til OECD-nivået og øke bruken av statlige forsknings- og utviklingskontrakter. Vi vil ha en aktiv og målrettet næringspolitikk. Støtten til næringsutvikling gjennom Innovasjon Norge, SIVA og de regionale utviklingsmidlene skal økes. Staten må aktivt utnytte det nasjonale handlingsrommet som gis innenfor WTO- og EØS-avtalen, for å legge til rette for et bærekraftig landbruk over hele landet. Vi vil arbeide aktivt overfor EU for å gjeninnføre ordningen med differensiert arbeidsgiveravgift i Norge. Vi vil opprettholde hjemfallsordningen og ivareta målet om offentlig eierskap i kraftsektoren og nasjonal kontroll over vannkraftressursene, sier de tre talspersonene.
- Vi vil oppfylle Norges forpliktelser i følge Kyoto-avtalen til reduksjon i utslipp av klimagasser. Det skal satses mer på kollektivtrafikk, særlig i og rundt de store byene. Vi vil legge til rette for en kraftig økning av ny fornybar energiproduksjon, sier de tre talspersonene.
- Arbeidstakernes rettigheter i sykelønnsordningen skal opprettholdes. Vi vil gå imot økt adgang til midlertidige ansettelser, og vi vil reversere svekkelser av arbeidstakernes vern. Det må opprettes flere tiltaksplasser for arbeidsledige, kutt i dagpengeordningen skal rettes opp og vi vil innføre en ungdomsgaranti som sikrer alle under 25 år en rett til arbeid, utdanning eller arbeidsmarkedstiltak, sier de tre talspersonene.
- Vi vil øke de frie inntektene og utarbeide en helhetlig plan for å rette opp den økonomiske ubalansen i kommunesektoren. Vi går imot konkurranseutsetting og privatisering innenfor viktige velferdsområder som utdanning, helse og omsorg, sier de tre talspersonene.
- I skolen vil vi legge forholdene bedre til rette for tilpasset opplæring, blant annet gjennom å begrense gruppestørrelsen. Gratisprinsippet i skolen skal styrkes. Endringene i privatskoleloven skal reverseres slik at bestemmelsene om krav til alternativ pedagogikk eller religion for rett til statstøtte skal gjeninnføres. Vi vil videreføre og forsterke utlånsordningen for oppussing av skolebygg, og gjøre skolefritidsordningen bedre og billigere. Alle foreldre som ønsker det skal sikres gode og trygge barnehageplasser til barna, og vi vil innføre en ny maksimalpris på 1750 kroner (2005 kroner), sier de tre talspersonene.
- De tre partiene vil ha et tilstrekkelig bevilgningsnivå i sykehussektoren. Vi vil sikre et desentralisert sykehustilbud. Føde- og akuttavdelinger skal ikke legges ned av økonomiske årsaker. Den folkevalgte innflytelsen over sykehussektoren må styrkes, sier de tre talspersonene.
- Vi vil ha et skattesystem som sikrer inntekter til finansiering av fellesoppgavene, bidrar til utjevning av inntekt mellom personer og stimulerer til produksjon og produkter som ikke skader helse og miljø. Skattesystemet skal bedre enn i dag bidra til en jevnere inntektsfordeling i samfunnet, sier de tre talspersonene.
- Vi har som mål at den norske bistanden skal trappes opp til minst 1 prosent av bruttonasjonalinntekten (BNI). Vi vil bidra til å innføre nye globale finansieringskilder som kan medvirke til omfordeling og styrke FN-institusjonene, avslutter de tre talspersonene.
