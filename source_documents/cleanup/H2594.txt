
Torsdag 24. februar 1994
KrF-leder Kjell Magne Bondevik i Stortingets flyktningedebatt:
FOR RESTRIKTIV POLITIKK UNDERBYGGER FREMMEDFRYKT
-Vi må være klar over at en for restriktiv politikk overfor flyktninger og innvandrere underbygger fremmedfrykten i befolkningen. Det gir næring til oppfatningen av inn-vandrere og flyktninger som en trussel. Innvandringsfrykten rammer de som er mest sårbare, nemlig asylsøkere og krigsofre. Det må være et tankekors! Det sa Kristelig Folkepartis leder og parlamentariske leder Kjell Magne Bondevik i Stortinget da regjeringens flyktningepolitikk ble drøftet. Bondevik anbefalte justisministeren å satse på dialog framfor trusler i håndteringen av kirkeasylproblematikken.
Kjell Magne Bondevik etterlyste en internasjonal og solidarisk flyktningepolitikk som hadde som utgangspunkt at flytting over landegrenser skal være mulig.
-Uønskede kulturkonflikter unngås ikke ved å stanse innvandringen, men ved å bli mer bevisst vår nasjonale og kristne kulturarv. Ut fra en sikkerhet om vår egen identitet skal vi møte nye kulturer med toleranse og respekt, sa Kjell Magne Bondevik.
Bondevik minnet også om at flyktninger og innvandrere er en ressurs.
-Innvandring var en viktig forutsetning for den økonomiske utvikling i Europa fram til 1970-tallet. Vest-Europa og Norge har profitert på innvandring, slo han fast, og minnet om at innvandringen til Vest-Europa utgjør tre promille av befolkningen. Dette er også nivået i Norge.
-Det er den kristne forpliktelsen til å vise barmhjertighet i praktisk handling, forebygge konflikter, fattigdom og sosial nød og arbeide for fred, trygghet og menneske-rettigheter som ligger i bunnen for KrFs engasjement og tilnæring til flyktningepolitikken, sa Bondevik, som beklaget den restriktive linjen regjeringen har slått inn på. Han mente den ros regjeringen får fra Carl I. Hagen for sin flyktningepolitikk, må være både pinlig og påfallende.
-Norge kan selvsagt ikke løse alle verdens flyktningeproblemer. Men å bruke dette faktum som argument for en mer restriktiv politikk overfor flyktninger og asylsøkere her i landet, er en moralsk sett håpløs tilnæring. Vi har et spesielt ansvar for dem som banker på vår dør, slo Kjell Magne Bondevik fast i sitt innlegg i Stortingets flyktningsdebatt torsdag.
