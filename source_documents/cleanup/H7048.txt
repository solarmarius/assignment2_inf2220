
09.05.03
Karl Eirik Schjøtt-Pedersen (Ap)
- TOM STORBYMELDING TAR IKKE TAK I PROBLEMENE TIL FOLK FLEST
- Storbyene må være en motor i utviklingen av de ulike regionene i Norge. Det er det bred enighet om. Men det er overraskende at Regjeringen ikke tar tak i problemene folk flest opplever i byene, sier Arbeiderpartiet kommunalpolitiske talsmann Karl Eirik Schjøtt-Pedersen i en kommentar til Storbymeldingen som ble lagt fram i dag.
- Vi vet at høye boligpriser i byene gjør det svært vanskelig for mange i storbyene å få et godt sted å bo. Derfor er det viktig at vi bidrar til at unge mennesker kan etablere seg med egen bolig. Regjeringen mangler fullstendig en politikk for å bygge flere hus og dermed dempe prispresset på boliger i storbyene, sier Schjøtt-Pedersen.
Schjøtt-Pedersen mener derfor det er både underlig og overraskende at boligpolitikk nærmest er fraværende i meldingen.
- For Arbeiderpartiet er det viktig at vi får fart på boligbygginga. Vi må bygge flere utleieboliger for ungdom i byene med lav leie for beboerne. Dessuten må vi styrke bostøtten slik at vi setter folk i stand til å takle de høye bokostnadene. Vi må være nytenkende og offensive for å kunne gjenreise den sosiale boligbygginga. Det er god storbypolitikk, sier Schjøtt-Pedersen.
