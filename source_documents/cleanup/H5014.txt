
Oslo, 26. juli 2001
Per-Kristian Foss
Ap må avklare avgiftspolitikken
"Desperasjonen i Arbeiderpartiet har tydeligvis nådd statsministerens kontor. Når statsministeren nå kommer etter og foreslår å kutte el-avgiften er det gledelig, men jeg tviler på at velgerne tror ham. Stoltenberg slår samtidig i hjel sin egen argumentasjon om at skatte- og avgiftslettelser vil true velferden. Det er heller ikke troverdig at det er de høye strømprisene som får AP til å sette ned el-avgiften. Så sent som 15. juni foreslo Høyre å sette ned el-avgiften med 2,5 øre/kWh. Da stemte Arbeiderpartiet i mot. Det er ikke siden 15. juni kraftprisen har økt!", sier Høyres finanspolitiske talsmann Per-Kristian Foss i en kommentar.
Det siste døgnet har flere sentrale Arbeiderparti-politikere gjort helomvending i avgiftspolitikken og tatt til orde for å redusere og fjerne flere avgifter. APs avgiftspolitiske talsmann Erik Dahlheim vil fjerne sjokoladeavgiften, campingvognavgiften og kullsyreavgiften. Standpunktet er nytt. Da Høyre høsten 1999 fremmet forslag om en avviklingsplan for flere av disse "Molbo-avgiftene" stemte Arbeiderpartiet mot. APs medlem av finanskomiteen på Stortinget, Grete Fossum, vil ha alkohol- og tobakksprisene ned på svensk nivå. Så sent som i juni fremmet Høyre forslag om å redusere alkoholavgiftene med 15 pst. Arbeiderpartiet og Fossum stemte mot. Tidligere energiminister Ranveig Frøiland nøyer seg ikke med Stoltenbergs varslede el-avgiftskutt, men vil halvere el-avgiften etter at AP og sentrum har sørget for å doble den de to siste årene. Til sammen summerer avgiftsløftene som er gitt det siste døgnet seg til mer enn 11 mrd. kroner.
"Stoltenberg må avklare om også disse løftene nå er Regjeringens offisielle politikk. I så fall må statsministeren også anvise hvilke velferdsgoder Arbeiderpartiet vil kutte for å finansiere lettelsene. Statsministeren har ved en rekke anledninger hevdet at Høyres ønske om lavere skatter og avgifter vil føre til kraftige kutt i velferdsgodene. Han skylder derfor å gjøre folk oppmerksom på hvilke velferdskutt Arbeiderpartiet vil gjennomføre. Dersom Arbeiderpartiet i stedet vil dekke regningen ved å øke skattene og avgiftene på andre område, bør folk få vite hvilke. Legger vi sammen avgiftsutspillene med Arbeiderpartiets gigantiske gass-satsing og de andre milliardløftene partiet har gitt den siste måneden, må mer enn 100 mrd. kroner dekkes inn." sier Per-Kristian Foss
