
2001.10.25
stortingsrepresentant Arne Sortevik (FrP)
Vil holde Bondevik-regjeringen i ørene
I den kombinerte Trontalen/debatten om Regjeringens tiltredelseserklæring understreket FrPs nye stortingsrepresentant Arne Sortevik at dette blir en regjering som FrP skal holde i ørene.
- Både Sem-dokumentet og tiltredelses-erklæringen er full av gode ønsker og runde målformuleringer. Det er når virkemidlene skal taes i bruk at prioriteringer og synlig veievalg blir tydelig for velgerne, sier Sortevik, og påpeker at det er da FrP skal gjøre sin innflytelse gjeldende.
Stortingsrepresentant Arne Sortevik etterlyster tydeligere og sterkere visjoner fra Bondevik-regjeringen på et par viktige felt.
- Her er ingen visjon om ansvaret for å forvalte den enorme oljerikdommen slik at dagens innbyggere får merkbar glede av rikdommen på kort sikt, mye penger må kunne brukes til det som sannsynligvis er mest lønnsomt av alt, nemlig investeringer i infrastruktur. Det er jo særlig i kystregionene at slik investering er ekstra nødvendig og ekstra lønnsom; det er jo her vi finner den store verdiskapningen, sier hordalendingen Sortevik. - Visjonen til Bondevik om å øke vei-investeringene med 600 mill.kr. pr. år mangler en 0; vi trenger 6000 mill.kr.
Arne Sortevik er også fraksjonsleder for FrP i Kirke-, Utdannings- og Forskningskomiteen.
- Også norsk skole er overmoden for strukturendring, sier han. - Igjen er det skuffende og visjonsløst at det eneste den nye regjeringen kan love er raskere saksbehandling innenfor eksisterende og sterkt restriktive lovverk. Vi trenger samme endring som i Sverige; fritt frem for private skoler. Elever og foreldre vil ha glede av at den offentlige skole opplever reell konkurranse.
- Bondeviks ønsker om gode oppvekstvilkår for alle barn må også gjelde barn som er omfattet av barnevern og barnefordeling, sier Sortevik, og fremmer forslag om at til Stortingets kommende behandling av barnevernslov og barnelov skal bruk av politi utredes i tillegg til utredning av samordning av norsk lovverk med FNs konvensjon om barnets rettigheter.
