
Stortinget, 29. mai 2001
Børge Brende
      
Sikkerhetsventil for lavere ligningstakst
Høyre gikk i går imot et nytt landsdekkende takseringssystem fordi Høyre ønsker å fjerne "fordelsbeskatningen" av egen bolig og formuesskatten.  Boligskatten er og blir en urimelig husleie til staten, og bør fjernes raskest mulig. Dessverre viste gårsdagens behandling i Stortinget at det ikke er flertall for hverken å fjerne "fordelsbeskatningen" av bolig eller formuesskatten.
Derfor fremmet Høyre forslag om en sikkerhetsventil i boligskatten, for å gjøre noe konkret med de mest urimelige utslagene av dagens system i påvente av at "fordelsskatten" kan fjernes fullstendig.
Det er dette som er bakgrunnen for at Høyre foreslår at Regjeringen instruerer ligningskontorene til å legge til grunn for behandling av klager at ligningstakst skal settes til 30 pst. av husets tekniske verdi eller observerbar markedspris. Det er kun de som klager til ligningskontoret som får endret takst, og den kan bare settes ned.  De andre må vente på at Høyre får fjernet boligskatten før de får redusert boligskatt
Finansministeren hevder at det vil være ressurskrevende for likningsforvaltningen å innføre adgang til å kreve taksten nedjustert. Til det bemerker Brende at det for boligeiere er svært ressurskrevende å betale boligskatt etter en takst som ligger over, og ofte langt over, det som er normalt. Det bør ikke tillegges vekt at det vil påføre likningsmyndighetene merarbeid å rette opp et system som er grunnleggende urettferdig og gir så tilfeldige utslag. Samtidig er det påfallende at Finansministeren synes det er helt greit å bruke 338 millioner kroner på å etablere sitt eget system, og deretter 22 millioner kroner ekstra i året på å drive det, mens han mener det blir for dyrt å fjerne de mest urimelige utslagene når dagens system dessverre blir videreført. Hvis det er slik at Høyres forslag om sikkerhetsventil er omfattende og ressurskrevende, så dokumenterer det bare behovet for en slik ordning. Da er det altfor mange som ligger for høyt i dag.
