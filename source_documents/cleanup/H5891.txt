
16.05.2002
Vil ikke legge ned flyplassene i Vardø, Narvik og Fagernes
Regjeringen Bondevik foreslo å nedlegge flyplassene i Vardø, Narvik og Fagernes i stortingsproposisjonen om det regionale flyplassnettet. Arbeiderpartiet la torsdag fram forslag om å utsette behandlingen av saken til Nasjonal transportplan skal opp til fornyet behandling i 2005. - Det er uaktuelt for Arbeiderpartiet å legge ned flyplasser uten at det etableres fullverdige alternative samferdselsløsninger, sier partiets samferdselspolitiske talskvinne Oddbjørg Ausdal Starrfelt.
Regjeringen Bondevik foreslo å nedlegge flyplassene i Vardø, Narvik og Fagernes i stortingsproposisjonen om det regionale flyplassnettet. Arbeiderpartiet la torsdag 16. Mai 2002 fram forslag om å utsette behandlingen av saken til Nasjonal transportplan skal opp til fornyet behandling i 2005.
- Det er uaktuelt for Arbeiderpartiet å legge ned flyplasser uten at det etableres fullverdige alternative samferdselsløsninger, sier partiets samferdselspolitiske talskvinne Oddbjørg Ausdal Starrfelt.
Arbeiderpartiet avviser derfor å nedlegge flyplassene nå, og Bondevik-regjeringen får eventuelt komme tilbake med helhetlige løsninger som del av en revidert Nasjonal transportplan, uttaler Starrfelt. Dette vil gi mulighet for en forsvarlig behandling av en viktig sak, og for å se flyplasstilbud i sammenheng med et totalt samferdselstilbud.
- Arbeiderpartiet mener det er uakseptabelt å svekke samferdselstilbudet for befolkning og næringsliv i distriktene, og denne saken føyer seg inn i rekken av distriktsfiendtlige tiltak fra den høyredominerte Bondevik-regjeringen, sier Starrfelt. Starrfelt uttaler videre at en forutsetning for at Arbeiderpartiet eventuelt kan være med å endre flyplasstilbudet på et senere tidspunkt, er at det kommer på plass tilfredsstillende alternative transportløsninger for de lokalmiljøer det gjelder.
