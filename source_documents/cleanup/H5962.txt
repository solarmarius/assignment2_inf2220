
Stortinget, 6. juni 2002
Oddvard Nilsen
Beklager bruddet i barnehageforhandlingene
Det er brudd i forhandlingene mellom de parlamentariske lederne på Stortinget, om et bredt forlik om barnehager. De parlamentariske lederne for regjeringspartiene beklager bruddet, men innser at det dessverre er for stor avstand mellom regjeringspartiene på den ene siden og opposisjonspartiene, Ap, SV, FrP og Sp.
- Det er ingen uenighet om målene i barnehagepolitikken, full behovsdekning og lavere foreldrebetaling. Vi har strukket oss langt i forhandlingene og har lagt frem en offensiv, realistisk og forpliktende skisse for å nå disse målene, sier regjeringspartienes parlamentariske ledere.
Vi opplever at opposisjonspartienes bastante krav om rask innføring av maksimalpris ikke kan forsvares så lenge ingen kan forutsi konsekvensene av en slik ordning. En rigid maksimalpris uten slingringsmonn kan føre til at mange private barnehager går konkurs og at kvaliteten svekkes. Regjeringspartiene har vist vilje til å diskutere og utrede ulike modeller for tak på foreldrebetalingen, men vi må da vite hvilke konsekvenser en slik ordning kan få.
Norske småbarnsforeldre har opplevd for mange brutte løfter barnehagepolitikken. Vi kan ikke være med på vedtak som nok en gang gjør at man kaster blår i øynene på småbarnsforeldrene. Det vi trenger er realisme og resultater.
For regjeringspartiene har det vært viktig at ønsket om maksimalpris ikke skal være til hinder for målet om full barnehagedekning. Dette er også i tråd med de undersøkelser som er gjort ­ folk flest synes det er viktigst å få en barnehageplass og ikke lavere pris til de som allerede har fått plass.
Regjeringspartienes fokus i forhandlingene har vært:
- full behovsdekning
- likebehandling av offentlige og private barnehager
- lavere foreldrebetaling
