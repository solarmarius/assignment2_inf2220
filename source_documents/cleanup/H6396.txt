
20.11.02
Arbeiderpartiet, stortingsgruppa
Tomtefesteloven må endres
Stortingsrepresentantene Anne Helen Rui, Grethe Fossli og Knut Storberget har levert inn forslag i Stortinget hvor de krever at tomtefesteloven evalueres og at Regjeringen så fremmer sak om endringer av loven vedrørende tomtefesteavgiften, innløsningsadgangen og muligheten for fremtidig tomtefeste.
Siden tomtefesteloven trådte i kraft 1.januar i år har mange boligeiere fått en kraftig økning av tomtefesteleien. Det har blitt århundrets avgiftsøkning for mange, opptil 70 000 kroner. Vi vet i dag nok om virkningene av loven, sier Knut Storberget som påpeker at Arbeiderpartiet alltid har vært imot slike store avgiftsøkninger særlig på et nødvendighetsgode som bolig.
Tomtefesteloven må endres på flere områder. Den nye loven gir adgang til å regulere tomtefesteleien i tråd med markedsverdien. Arbeiderpartiet mener regulering i takt med prisstigningen må gjeninnføres. Videre må festeren få et klart rettskrav på innløsning etter et bestemt antall år til et rimeligbeløp. Muligheten til å avtale nye tomtefestekontrakter må opphøre, slik det er i Sverige.
Arbeiderpartiet ønsker på sikt å avvikle tomtefesteordningen. I dag er den blitt en usosial og usikker ordning.
