
Dato: 25.02.05
Stortingsrepresentant Øyvind Korsberg (FrP)
- Kulturminnemeldingen er for lite forpliktende
FrPs miljøpolitiske talsmann Øyvind Korsberg er skuffet over Regjeringens kulturminnemelding. - Den har mange gode formuleringer og ønsker, men er for lite forpliktende, sier Korsberg.
FrP er fornøyd med at det endelig kommer en kulturminnemelding.
- Bevaring av et representativt utvalg kulturminner er viktig for samfunnet. Regjeringen mangler ikke ambisjoner i meldingen, men den er dessverre ikke veldig forpliktende, sier Korsberg. Han mener meldingen er for svak innen flytende kulturminner og kulturminner i privat eie.
Regjeringen lover nå 175 millioner kroner ekstra årlig til privateide kulturminner.
- Det høres selvsagt positivt ut, men legg merke til at Regjeringen viser til at "den årlige oppfølgingen vil avhenge av budsjettsituasjonen". Det er nok å se på hvordan Regjeringen forsøkte å kutte i bevilgningene til fartøyvern i inneværende budsjett, så ser vi hvor troverdige slike løfter er, konstaterer Korsberg. Han viser til at FrP vil foretrekke at man får gode fradragsmuligheter i skattesystemet for vedlikehold av kulturminner. Da sikres private eiere langt bedre forutsigbarhet.
Korsberg er også avventende til Regjeringens løfter om bedre dialog med private eiere i saker om kulturminnevern.
- Tilsvarende løfte har vi fått mange ganger i forbindelse med naturvernekonflikter, men vi merker lite til at noe konkret faktisk gjøres. Jeg håper selvsagt at Regjeringen mener det de skriver, men erfaringer gjør at tvilen ikke lenger kommer Regjeringen til gode, avslutter Korsberg.
