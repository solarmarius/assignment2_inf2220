
3.8.2005
Malthe Thomassen, nasjonal talsperson, Miljøpartiet De Grønne
60 år siden skammens dag
Det er idag 60 år siden atomkappløpet ble innledet med tilintetgjørelsen av Hiroshima - og tre dager senere Nagasaki. Roosewelt utviklet atombomben under et fullstendig hemmelighold og i en tilsynelatende konkurranse med Hitler. Men da seieren i 2. verdenskrig var sikret, utpekte man seg snart en ny fiende, slik at utviklingen av atomvåpnene kunne fortsette.
Etter at den kalde krigen er over og vi er gått over i en fase av varm blodig krigføring, står vi igjen overfor en ny retning i utviklingen av atomvåpnene. Den nye fienden er ikke lenger kommunismen og i samme grad begrenset til spesielle geografiske områder. Fienden er tilsynelatende overalt og midt iblant oss. Den kommende generasjon atomvåpen begrunnes ikke med en avskrekkende effekt; president Bush vil utvikle små atomvåpen som er ment å brukes. Erfaringene fra Hiroshima og Nagasaki, og i en mildere variant fra Kosovo og Midt-Østen - der det har vært, og blir brukt ammunisjon med utarmet uran - burde være nok til å avholde en fra videre eksperimentering. Allikevel er det fare for at Bush når frem med planene. Om Jan Petersen skulle lykkes i å få fart på Ikke-spredningsavtalen, er det derfor høyst påkrevet å legge stor vekt på nedrustningsdelen.
Vi kan lett føle oss maktesløse mot de utfordringer sterke politiske krefter stiller oss overfor. Men det er viktig å være klar over den makten som finnes i hver stemme og hver handling. Iblant har vi grunn til å undre oss over hvor mye ett enkelt menneske kan bety i en større sammenheng. Jeg vil her bare nevne Mordechai Vanunu og Wangari Maathai som på svært forskjellig vis har gjort en uvurderlig innsats for fredsarbeidet. Norge, gjennom Nobel-komiteen, har visst å belønne Wangari Maathai for å ha rettet oppmerksomheten mot miljøvern som et vesentlig hinder for konflikter. Mordechai Vanunu derimot, tør ikke regjeringen gjøre noe for, av redsel fra å støte vår allierte.
Mordechai Vanunu er en av vår tids store helter. Han har trosset den verste mentale virus-sykdommen som herjer verden i dag; nemlig angsten. Han har vist at ærlighet og mot fremdeles er egenskaper menneskeheten kan rose seg av. Den norske regjeringen burde kunne vise at den også har et snev av disse egenskapene, ved å gi Vanunu opphold i Norge.
Et nærliggende spørsmål er imidlertid om vi er noe bedre enn regjeringen. Er regjeringen bare engstelig på egne vegne? Eller speiler den vår kollektive angst? Regjeringen har to forhold å engste seg for. På den ene side represalier fra våre allierte, på den annen side represalier fra befolkningen, om terroren skulle slå til i vårt land. Angsten for terrorhandlinger, og ikke minst terrorhandlingene selv, synes fullstendig å lamme vår vurderingsevne. Den får oss til å akseptere nye krigskonsepter og nye våpen, og stadig strengere overvåking og rettsløshet. Vi søker trygghet for nær sagt enhver pris og ser ikke at det er en falsk trygghet. Prisen er for lengst blitt for høy. Vi kan derfor hjelpe regjeringen gjennom en bearbeidelse av vår egen angst. Vi må spørre oss selv hva vi er villig til å tåle. Ønsker vi et åpent demokratisk samfunn, med individuelle rettigheter? Ønsker vi å heve stemmen i NATO? Eller å si opp medlemskapet, fordi vi ikke vil være medskyldige i bruken av atomvåpen? Ja, så må vi tåle konsekvensene av slike valg. Vi kan ikke i ettertid komme løpende til regjeringen som den store far som skulle ha beskyttet oss. Problemet med å komme frem til en konsensus ved slike avgjørelser, er det hemmelighold og den mangel på offentlig diskurs som preger våre internasjonale forbindelser. Det er en absolutt svakhet ved vårt demokrati, en svakhet med vidtrekkende betydning for vår medvirkning til krig og fred i verden i dag.
I tillegg til tvillingene angst og hemmelighold er økonomi en viktig faktor for krigsføring. For dem som ønsker å redusere Norges bidrag til krigsinnsats i NATO- og EU-regi, kan deltakende budsjettering være et egnet demokratisk virkemiddel. Deltakende budsjettering på nasjonalt plan vil kunne øke bevisstheten om reelle samfunnsbehov, fremfor behov skapt på bakgrunn av angstskapende propaganda eller lobbyvirksomhet.
Et annet tiltak er rett til å nekte militær skatt. Pasifister bør gis rett til å overføre sin andel av skatt til militære formål til et fredsfond. Det norske Kvekersamfunnet har tatt initiativ til opprettelsen av et slikt fond og ønsker utredning av en lov som gjør det mulig å overføre den prosentandel av skatten som forvaltes av Forsvarsdepartementet til et fredsfond. Miljøpartiet De Grønne støtter dette tiltaket og oppfordrer andre partier til å gjøre det samme.
