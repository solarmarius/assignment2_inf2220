
6. april 2001
Gunhild Øyangen
- Sykehusreform mot privatisering
- Nå kan ingen lenger tro at statlig overtakelse av sykehusene betyr privatisering eller manglende demokratisk styring, sier Gunhild Øyangen, etter at helseministeren fredag 6. april 2001 la fram stortingsproposisjonen om statlig overtakelse av sykehusene. - For første gang blir det lovfestet at staten skal eie sykehusene hundre prosent. Regjeringen foreslår i tillegg presise lovparagrafer om folkevalgt innflytelse og pasientrepresentasjon i sykehusstyrene.
- Nå kan ingen lenger tro at statlig overtakelse av sykehusene betyr privatisering eller manglende demokratisk styring, sier Gunhild Øyangen, etter at helseministeren la fram stortingsproposisjonen om statlig overtakelse av sykehusene.
- For første gang blir det lovfestet at staten skal eie sykehusene hundre prosent. Regjeringen foreslår i tillegg presise lovparagrafer om folkevalgt innflytelse og pasientrepresentasjon i sykehusstyrene, sier Øyangen.
- At staten overtar både eierskap og finansiering av sykehusene, gir klarere ansvarsforhold og bedre organisering. Slik kan vi få bukt med lange ventelister, korridorpasienter og forskjeller i behandlingstilbud, påpeker hun.
Sykehusene og sykehusforetaket i regionene blir nå pålagt å samarbeide både med hverandre og med kommunehelsetjenesten. De kan samarbeide ved deltakelse i A/S om støttetjenester til sykehusdrift, som f. eks. vaskeri eller kiosker. Samarbeid med private spesialisthelsetjenester, som ofte er eid av frivillige organisasjoner, skal kunne fortsette som i dag.
- Men vi får for første gang et presist lovvern mot privatisering. Styringen med spesialisthelsetjenestene blir på statens hånd, presiserer Øyangen.
Regionale folkevalgte skal få sitt eget råd. Årlige planer for sykehusene og spesialisthelsetjenester kan ikke behandles i foretaksstyrene før rådsorganet har uttalt seg. Dersom et sykehus skal kunne legges ned eller selges, må saken avgjøres ved et stortingsvedtak.
I sykehusstyrene og foretaksstyrene skal det være representanter for pasientorganisasjonene.
- Det er pasientene som får styrket sine interesser mest ved foretaksetableringen. I private selskaper er ikke kundene med i styrerommet der alle viktige beslutninger treffes, men i sykehusforetakene blir pasientenes talspersoner med. Dette viser at det er stor forskjell på en vanlig bedrift og et sykehus som er til for pasientene. Også lokalbefolkningen sikres sterkere direkte innflytelse over sine sykehus, understreker Øyangen. Hun påpeker at sykehusreformen derfor ikke bare blir et eierskifte, men at den gir befolkningen en styringsmodell med reell innflytelse over styring og utvikling av sykehusene.
- De ansatte får også reell medinnflytelse ved å bli representert ut fra bedriftsdemokratiske rettigheter i foretaksstyrene og sykehusstyrene. Ingen ansatte skal miste etablerte rettigheter, verken når det gjelder lønn eller pensjon ved statlig overtakelse, presiserer Øyangen.
