
28.02.2005
Lena Jensen, SV og medlem av utdanningskomiteen på Stortinget
- Bare SV vil satse på entreprenørskap i skolen
Stortinget behandlet i dag et lovforslag fra SV om å gjøre entreprenørskap til et tverrfaglig emne- og opplæringsmetode i grunnopplæringa. Stortingsrepresentant for SV og medlem av utdanningskomiteen, Lena Jensen er svært skuffet over at samtlige partier på Stortinget bare kom med fagre ord om viktigheten av entreprenørskap i skolen, men ingen konkrete løfter.
- Hadde SVs forslag blitt vedtatt ville den praktiske læringen i skolen bli betydelig styrket. Mye kunnskap fester seg bedre om gjennom praktisk læring, ikke bare gjennom å se og høre. Tilrettelagt opplæring, som tar utgangspunkt i hver enkelt elevs evner og behov, ville det dermed blitt mer av, sier Jensen.
Organisasjonen Ungt Entreprenørskap har vært drivkrafta i utviklinga av ungdomsbedrifter i Norge. SV har hele tiden arbeidet for å gi stabil finansiering til disse elev- og ungdomsbedriftene som i realiteten er en miniatyr av det arbeidslivet som elevene senere vil møte. Her blir skillet mellom praktiske og teoretiske evner blir utvisket, og elevene oppdager at det er behov for et mangfold av kunnskap og ferdigheter i samfunnet. Lena Jensen mener dette arbeidet fortsatt må styrkes, men mener dette ikke er nok for å få en offensiv satsning på entreprenørskap i grunnopplæringen.
- Mener en at verdiskaping, nyskaping og innovasjon er nødvendig for utvikling av norsk nærings- og arbeidsliv, må en satse på å styrke interessen og ferdighetene for dette tidlig i utdanninga. Dette er dessverre bare SV som er villig til, avslutter Lena Jensen.
