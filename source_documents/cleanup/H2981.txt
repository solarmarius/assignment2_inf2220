
Onsdag 26. februar 1997
Forsvarspolitisk talsmann Are Næss (KrF):
BESØKSREISER FOR BEFAL SKAL IKKE SKATTELEGGES
-Jeg er svært glad for at det ikke blir noe av skattemyndighetenes ønske om å skattlegge de besøksreisene Forsvarets befal får til sine familier. Slik skattlegging vil være dårlig familiepolitikk og dårlig personalpolitikk. Det sier stortingsrepresentant Are Næss (KrF, Hordaland).
Are Næss stilte onsdag et spørsmål til forsvarsminister Jørgen Kosmo om dette i Stortingets spørretime. Å skattelegge besøksreiser for befal vil være en ny praksis, og vil oppleves som meget urimelig.
-Beordringssystemet i Forsvaret gjør at befal ofte må flytte, med eller uten familien. For å kompensere for ulempene ved dette både for befalet og familien, gis det tilbud om to besøksreiser årlig. Jeg er glad forsvarsministeren også finner skattlegging av disse reise urimelig, og for hans forsikring om at nåværende ordning blir opprettholdt, sier Are Næss, som er KrFs forsvarspolitiske talsmann på Stortinget.
