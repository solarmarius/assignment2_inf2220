
25. november 1999
Jan Petter Rasmussen
- Nyutdannete politifolk må sikres arbeid i etaten
- For Arbeiderpartiet er en helhet i straffesakskjeden av overordentlig betydning. Politiet har de siste år fått tildelt store ressurser. Vi trenger et sterkt politi. Men det er fremfor alt viktig at det stilles krav til at de tildelte midler brukes på en mest mulig effektiv og resultatorientert måte. Dette sa Arbeiderpartiets Jan Petter Rasmussen, som er medlem av justiskomiteen, i finansdebatten torsdag.
Rasmussen viste til at det for inneværende år er opprettet 275 nye politistillinger i forbindelse med det store kullet som ble uteksaminert fra politihøgskolen.
- Ap ønsker at også det høye antall nyutdannede politifolk neste år sikres arbeid i etaten. Disse to års økning av stillinger representerer en ytterligere kraftig styrking av politiet, sa han.
Ved økningen av dommerlønningene og tiltak for rekruttering og opplæring av nye dommere, mente Rasmussen at dette budsjettet legger til rette for at domstolene skal kunne utføre sin viktige funksjon på en bra måte. Men når det gjelder det siste leddet i kjeden, kriminalomsorgen, kritiserte han Regjeringen for manglende initiativ.
- Fra Regjeringens side har en ikke lagt til rette for at kriminalomsorgen skal kunne fungere i tråd med Kriminalomsorgsmeldingen som ble vedtatt senest i fjor. Ved det interne budsjettarbeidet i justiskomiteen greier vi å tilføre området mer midler, men på langt nær nok. Her ligger det store utfordringer til det kommende statsbudsjett, sa Jan Petter Rasmussen.
