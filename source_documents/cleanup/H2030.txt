
Mandag 25.mai 1992
Miljø-endring i Grunnloven
forplikter annen lovgivning
- En ekstra paragraf i Grunnloven om at alle har rett til et sunt miljø, vil forplikte annen lovgivning. Dessuten vil det virke holdningsskapende.
Dette mener Kåre Gjønnes, KrFs parlamentariske leder, i forbindelse med at Stortinget mandag drøftet en endring av Grunnloven. Denne fremholder at alle har rett til et miljø som sikrer sunnhet og til en natur der produksjonsevnen og mangfoldet blir bevart.
- Det viktigste er imidlertid at vi følger opp som lovgivere på andre områder. Her har vi allerede flere enkeltlover som kan brukes. Dagens grunnlovsendring forplikter oss enda sterkere.
Men Gjønnes ser egentlig ikke på endringen som en gla'melding.
-Den bekrefter jo at vi har mislyktes. Den forteller oss om belastningen vi har forårsaket på natur og miljø og som rett og slett setter enkeltmennesket i fare. Men når det først er blitt slik, er det positivt at innstillingen om å forandre Grunnloven er enstemmig, understreket han.
