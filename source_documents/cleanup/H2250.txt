
Fredag 19. februar 1993
Nestleder Valgerd Svarstad Haugland (KrF):
REGJERINGENS BIOGEN-MELDING SPRENGER GRENSER
Forutsatt at referatet i dagens utgave av Arbeiderbladet er korrekt, må vi desverre konstatere at regjeringen legger opp til å sprenge enkelte grenser i den biogen-meldingen som skal legges fram for Stortinget. Dette er spesielt beklagelig, siden meldingen også ser ut til å ha en del gode, skjerpende signaler i forhold til det som er dagens praksis. Det er nestleder Valgerd Svarstad Haugland i Kristelig Folkeparti som sier dette.
-Idag er det bare Norge og Tyskland som ikke tillater forskning på befruktede egg. Dersom det er riktig at regjeringen nå vil åpne for slik forskning, faller enda en skanse, og det er sterkt beklagelig, sier Valgerd Svarstad Haugland.
Hun er også sterkt kritisk til at meldingen legger opp til at såkalt "ufruktbare" kvinner skal kunne få satt inn egg som er blitt befruktet med ektemannens sæd i et laboratorium. Særlig kritisk er hun til at også eggdonorer skal få være anonyme.
-Dette vil kunne føre til at et økende antall personer får alvorlige identitets-problemer. Det finnes allerede en del mennesker som aldri vil få vite hvem deres biologiske far er fordi sæddonorer har fått være anonyme, og nå legges det altså opp til at andre grupper ikke skal få vite hvem deres biologiske mor er. KrF er imot både donasjoner av sæd og egg med tanke på kunstig befruktning, men skal slik praksis fortsette, må i hvertfall anonymiteten opphøre, sier Valgerd Svarstad Haugland.
-Det som er positivt i meldingen, er at man vil begrense bruken av ultralyd og fostervannsprøver. Den utstrakte bruken av slike prøver har skapt et sterkt abortpress mot mange kvinner. Når det kun åpnes for slike prøver for kvinner som risikerer å få barn med arvelige sykdommer, må regjeringen innskjerpe at man kun skal lete etter sykdommer som det går an å behandle eller helbrede, understreker Valgerd Svarstad Haugland. Hun utfordrer regjeringen til å ta opp en debatt om hvordan man vil håndtere det faktum at mens mange av de prøvene som skaper abortpress skjer tidligere og tidligere i svangerskapet, har vi fremdeles en lov som gir adgang til fri abort helt fram til 12. svangerskapsuke.
