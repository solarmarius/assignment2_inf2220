
Tirsdag 17.januar 1995
KrFs forsvarspolitiske talsmann Are Næss (Hordaland):
Skal forsvaret av Vestlandet fjernstyres?
-Jeg reagerer sterkt på meldingen i Bergens Tidende om at en arbeidsgruppe anbefaler at Vernepliktsforvaltningen på Vestlandet (VFV) legges ned og at oppgavene overføres til Trondheim og Kristiansand. Dette sier KrFs forsvarspolitiske talsmann Are Næss.
Næss mener Stortingsflertallet valgte en dårlig løsning da Distriktskommando Vestlandet i Bergen ble nedlagt. Han reagerer like negativt på at plasseringen av Distriktskommandoen i Kristiansand nå blir brukt som argument for nedleggelse av ytterligere en av Forsvarets funksjoner på Vestlandet.
-Hvis en fortsetter denne tankerekken, blir hver nedleggelse i sin tur et argument for den neste. Da havner vi i en situasjon der forsvaret av Vestlandet blir mer eller mindre nedlagt, eller i det minste fjernstyrt fra andre landsdeler. Dette er en utvikling som ikke kan godtas, hverken forsvarspolitisk eller distriktspolitisk. KrF vil motarbeide en slik svekkelse av forsvaret på Vestlandet, sier Are Næss.
