
Fredag 18. september 1992
Nestleder Valgerd Svarstad Haugland (KrF):
MOSTAND MOT ABORTPILLEN MÅ TRAPPES OPP
-Jeg vil på det instendigste oppfordre styret i Norske gynekologers forening til ikke å gå inn for at den såkalte abortpillen blir godkjent i Norge. Abortpillen vil bare bidra til at terskelen for å få foretatt provoserte aborter blir enda lavere enn den allerede er. Dette sier nestleder Valgerd Svarstad Haugland i Kristelig Folkeparti. Hun håper motstanden mot abortpillen trappes opp både blant helsepersonell og i oponionen.
Produsenten av abortpillen vil ikke gjøre noe framstøt mot Norge før det eventuelt kommer et initiativ fra medisinsk hold i Norge. Selv om det er Stortinget som til sjuende og sist tar avgjørelsen om hvorvidt abortpillen skal innføres i Norge, er det klart at en anbefaling fra styret i Norsk gynekologers Forening vil bli tillagt stor vekt, tror Valgerd Svarstad Haugland. Hun ønsker derfor å understreke at foreningens styre har et stort ansvar når denne saken blir behandlet.
Innførsel av abortpillen har vært drøftet tidligere, men på grunn av de sterke reaksjonene i oponionen, valgte produsenten den gangen å holde seg unna det norske markedet. Derfor bør oponionen mobilisere seg også denne gangen, mener Valgerd Svarstad Haugland.
-Ved siden av det betenkelige i en pille som alminneliggjør en abort, er jeg opptatt av det rent medisinke. Dette er ingen ufarlig abortmetode. I Frankrike har man allerede registrert det første dødsfallet etter at bruk av abortpillen ble tillatt der i 1990. At kvinner som røyker og kvinner over 35 år ikke får pillen på grunn av stor fare for blodpropp, forteller tilstrekkelig om at det er mange usikkerhetsmomenter knyttet til abortpillen, sier Valgerd Svarstad Haugland, som legger til at dette siste ikke er det som er avgjørende for hennes motstand mot abortpillen, selv om det i høy grad forsterker den.
