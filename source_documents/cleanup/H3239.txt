
Måndag 4. desember
Uttale frå KrF sitt sentralstyre:
Born bør ikkje få lenger skulereise
Strukturendringer i skuleverket lokalt gjer at mange born står i fare for å få urimeleg lang skulereise. Sentralstyret i Kristeleg Folkeparti ber regjering og Storting vurdere tiltak for å motverke dette ved handsaminga av stortingsproposisjonen om kommuneøkonomien for 2002. Dette kan t.d. gjerast ved å vekte busetnadskriteriet høgre i inntektssystemet eller ved å innføre skjønsmidlar til dette føremålet.
Mange kommunar vurderer i desse dagar skulestruktur for om mogeleg å spare på tronge budsjett. Dette treng ikkje alltid vere negativt, men Kristeleg Folkeparti vil åtvare mot at ein gjer endringar på skulemønsteret som vil gje born på små- og mellomtrinnet ei reisetid med buss eller båt på over 1,5 time kvar dag.
Landet vårt har mange stader ein vanskeleg geografi og topografi. I mange kommunar er det stor avstand mellom dei ulike bygdene. Det fører til at skulereisa blir lang for mange.
Det er korkje godt eller sunt for eit barn å måtte sitte i ro i ein buss opp til, og for somme lenger enn, 2 timar pr. dag.
Skulane er ein viktig møteplass og kultur- og trivselsarena i lokalsamfunnet, og såleis viktig for busetnaden. Kristeleg Folkeparti ynskjer å halde oppe busetnaden i heile landet, og meiner skulen er viktig for å nå dette målet.
