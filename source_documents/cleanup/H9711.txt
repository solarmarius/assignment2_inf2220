
5.11.2005
Senterungdommen
Senterpartiet med nytt tiltak: Lappen som valgfag!
Senterungdommen applauderer forslaget fra Kommunal og Regionalminister, Åslaug Haga, som vil sette i gang et prøveprosjekt for at ungdom skal kunne ta billappen i skoletida.
- Et strålende forslag som viser handlekraft i ungdomspolitikken. Dette vil redusere prisen, øke trafikksikkerheten og fjerne problemet med at distriktsungdom får fravær for å ta kjøretimer, sier Senterungdommens leder Erlend Fuglum i en kommentar.
Dagens kjøreopplæring har på grunn av nye regler og avgiftsøkninger blitt svært dyr. I følge NAFs medlemsblad Motor koster "lappen" nå i snitt nesten 23000 kr. - Vi lever i et land med store avstander, og vi må ikke stille oss slik at pengeboka avgjør hvem som har mulighet til å få førerkort eller ikke, sier Fuglum.
Han mener dagens prisnivå er en trussel mot trafikksikkerheten. - Vi vet at enkelte kjøreskoler spekulerer i dette og underbyr hverandre i pris ved å tilby pakker med et absolutt minimum av kjøretimer, forklarer Fuglum. han frykter at ferske sjåfører som har gjennomført et slikt opplegg vil ha farlig lite erfaring før de slippes ut i trafikken - Erfaringen fra skolene som har prøvd ut dette er svært positive. Redusert prispress gjør at ungdommene får skikkelig og nok kjøretrening i stedet for å måtte spekulere i færrest mulig kjøretimer.
- Når lappen tilbys som valgfag fjerner vi også dagens problem med at mange får høyt fravær for å ta kjøretimer. Akkurat som med prisen presser fraværsproblematikken elevene til å ta færrest mulig kjøretimer, sier Fuglum, som også peker på en geografisk urettferdighet.
- I dag får elever på små videregående skoler i distriktene større fravær enn byungdom etter som de bruker lang tid på å reise inn til kjøreskolene som stort sett ligger i byer og regionale sentra, avslutter en svært fornøyd Senterungdomsleder.
