
Oslo, 01/07 - 02
Fjern forbud mot investeringer i Afrika!
KrFU mener det er uforståelig at oljefondet har retningslinjer som forbyr investeringer i Afrika og de fleste andre u-land. Et av de største hindrene for utvikling er nettopp mangel på kapital og investeringer i de fattige land. Regjeringen må sørge for å få endret retningslinjene for oljefondet, krever Landsmøtet i Kristelig Folkepartis Ungdom.
Regjeringens egen utviklingspolitikk gjennom blant annet Handlingsplanen for fattigdomsbekjempelse legger stor vekt på behovet for å at også u-land kan ta del i den utviklingen som skjer gjennom handel og investeringer på tvers av landegrenser. I den sammenheng blir retningslinjene for oljefondets investeringer i utlandet en grell kontrast.
Retningslinjene for oljefondet begrenser investeringer til vestlige land og bare noen få utvalgte u-land i Latin-Amerika og Asia. KrFU mener reglene for det norske oljefondet bryter klart med det åpenbare behovet u-landene har for mer kapital enn den som kommer gjennom offentlig bistand. Næringsutvikling i Sør vil være helt grunnleggende for å kunne bekjempe fattigdommen. Særlig de fattigste landene i verden, som i all hovedsak befinner seg i sørlige Afrika, er helt ekskludert fra muligheten til å dra nytte av norske investeringer.
KrFU erkjenner at det er mer enn endringer i retningslinjer for oljefondet som må på plass for at Afrika skal kunne dra mer nytte av globaliseringen som vi bygger vår velferd på. Likevel er det nødvendig at pengene følger de politiske slagordene. Da er det skuffende at Norge utelukker hele Afrika fra investeringer fra oljefondet. Etter hvert er vi gjennom oljefondet en av verdens aller største kapitalforvaltere. Denne posisjonen gjør oss til en viktig trendsetter. Dette hjelper Afrika lite dersom hele dette kontinentet på forhånd skal være totalt ekskludert fra muligheten til investeringer. Regjeringen må våge å bringe fordelene ved globaliseringen til stadig flere. Et viktig skritt på denne veien vil være å åpne for investeringer gjennom oljefondet i Afrika, uttaler Landsmøtet i KrFU, samlet i Lindesnes 21. - 23. juni.
