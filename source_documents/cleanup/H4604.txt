
16. november 1999
Asmund Kristoffersen
Skadevirkninger av reduserte torskekvoter
Stortingsrepresentant Asmund Kristoffersen utfordrer fiskeriministeren om havforskernes forslag til kraftig reduserte torskekvoter og tar opp følgende spørsmål i spørretimen 16. november 1999:
Fiskerinæringen står for meget høy verdiskaping i det norske samfunnet og har svært stor betydning for bosetting og velferd i kystnorge. Dersom havforskernes forslag om å redusere torskekvoten fra 480 000 tonn til 110 000 tonn skal følges, vil dette få dramatiske følger både for fiskerne og samfunnet. Hvilke tiltak vil fiskeriministeren sette inn for å redusere skadevirkningen av reduserte fangstkvoter av torsk?
Asmund Kristoffersen sier at han er meget bekymret for hva virkninga av en så lav torskekvote vil få for fiskerne, næringa og kystnorge.
Han sier videre:
- Hvis havforskernes råd skal følges, så må fiskeriministeren omgående forberede tiltak. Det er svært uheldig at det er så liten forutsigbarhet i kvotestørrelser fra det ene året til det andre. Jeg vil minne om at det bare for 3 år siden var anbefalt hele 993 000 tonn, mens det nå anbefales 110 000 tonn, en reduksjon på nesten 90 %!
Fiskerinæringa kan ikke leve med så store svingninger. Nå må det tilstrebes mer langsiktighet både i havforskernes tilrådinger og fastsetting av kvotene.
