
12.03.03
Thorbjørn Jagland
Opprørt og preget av sorg
Leder av Stortingets utenrikskomite Thorbjørn Jagland sier han reagerer med sorg og vantro over meldingen om at den serbiske statsminister Zoran Djindic er blitt skutt og drept. Jagland hadde nær kontakt med Djindic og kjente han meget godt fra den tid det norske utenriksdepartementet i hemmelighet hjalp den jugoslaviske opposisjonen til å styrte Milosevic.
- Djindic var hovedmannen bak demokratiseringen og det blir et stort tap for alle som vil modernisere Jugoslavia og bringe landet inn i Europa, sier Jagland som inviterte Djindic til å holde tale på Arbeiderpartiets landsmøte for to år siden og han hadde et langt møte med Djindic i Beograd sist høst da utenrikskomiteen var på besøk i Jugoslavavia.
- Djindic var svært nervøs for mafiaen som hadde styrt Jugoslavia under Milosevic og som hadde klart å overleve og slå seg sammen med nasjonalistene som fortsatt er sterke i landet. Han ba i sitt siste møte med meg om at jeg skulle formidle til utlandet at det var nødvendig med mer hjelp og større forståelse for de politiske problemene han sto ovenfor, hvilket jeg har gjort, sier Jagland.
Djindic var en svært handlekraftig og bestemt politiker som skaffet seg mange fiender som hadde profitert på det gamle styret. Nå trenger de demokratiske kreftene i Jugoslavia all sympati og hjelp, appellerer Jagland.
