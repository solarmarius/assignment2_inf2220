
Torsdag 16. juni 1994
Stortingsrepresentant Ola T. Lånke (KrF) om kommuneøkonomien:
KOMMUNENE MÅ HA FORUTSIGNBARE FORHOLD
-"Forutsigbarhet" er et av de viktigste stikkordene når man skal drøfte kommune-økonomien i Norge. Det kommer stadig signaler fra kommuner og fylkeskommuner om at de føler frustrasjon over at det vedtas stadig nye reformer uten at den økonomiske inndekningen sikres. Det sa stortingsrepresentant Ola T. Lånke da Stortinget torsdag drøftet kommuneøkonomien for 1995.
Ola T. Lånke sa at spørsmålet om det kommunale selvstyre bare er noe man hyller ved festlige anledninger, må tas dypt alvorlig.
-Kommuner og fylkeskommuner kjenner avmakt over et storting og en regjering som til stadighet trffer vedtak og legger føringer som fratar dem handlefriheten og muligheten til å velge politiske løsninger til beste for sine innbyggere, sa Ola T. Lånke.
Lånke mente at de mange revisjonene som inntektssystemene til kommunene har vært utsatt for, forteller at det er umulig å lage et system som ivaretar alle hensyn i den sammensatte virkelighet som kalles "kommune-Norge", og at det ikke nytter å ta utgangs-punkt i gjennomsnittlige betraktninger når rammer og skjønsmilder skal fastsettes.
-Utfordringen ligger i å sørge for at alle kommuner og fylker gis tilnærmet samme mulighet når det gjelder å tilby befolkningen nødvendige tjenester, samtidig som budsjett-underskuddene skal reduseres, og uttaket av ressurser kontrolleres, sa Ola T. Lånke.
-En av forutsetningene for å kunne skape størst mulig utjevning ligger etter KrFs mening i en vektlegging av overføring gjennom inntektssystemet framfor å legge større vekt på finansiering gjennom skatt, sa han.
Han la til at en sterkere prioritering av skattefinansiering også vil øke inntektssvingningene og svekke stabiliteten, samtidig som det vil favorisere kommuner med et sterkt inntektsgrunnlag fra før.
Ola T. Lånke understreket at etter KrFs mening bør skjønsmildene fortsatt holdes på et høyt nivå, ikke minst for å bøte på den skjevfordeling og de uforutsette utslag som rammeoverføringene gir. Utfordringen måtte ligge i å bruke skjønsmidlene mer aktivt og målrettet, ikke i å redusere dem, sa Ola T. Lånke, som konkluderte med at skal tilliten til statlige organer i kommunesektoren gjenopprettes, må det skje gjennom samarbeid, og ved at man er villig til å lytte til de signalene som kommer fra kommuner og fylkeskommuner.
