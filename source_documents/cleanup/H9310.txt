
Stortinget, 12. juni 2005
Venstres Stortingsgruppe ved May Britt Vihovde, sosialpolitisk talskvinne i Venstres stortingsgruppe
Støtter liberalisering av krav til LAR
Sosial- og helsedirektoratet anbefaler i dag å droppe de strenge kravene til legemiddelassistert behandling av tungt heroinavhengige.
- Venstre støtter fullt ut direktoratets anbefaling om å droppe de strenge kravene til metadon- og subutexbehandling, sier sosialpolitisk talskvinne i Venstres stortingsgruppe May Britt Vihovde.
- Vi må innse at en del tungt heroinavhengige ikke klare å bli rusfri og derfor behandle sterk rusavhengighet som en sykdom. Målet i norsk narkotikapolitikk må derfor ikke bare være rusfrihet, men også et verdig liv og økt livskvalitet for dem som ikke klarer å bli rusfrie, sier May Britt Vihovde.
- Skal vi gi disse menneskene større livskvalitet og verdighet, må vi liberalisere vilkårene for å motta legemiddelassistert rehabilitering kraftig. Når det ikke lenger finnes gode medisinskfaglige argumenter for å opprettholde de strenge kravene og behandlingen påviselig reduserer antall overdosedødsfall ned mot null, må vi sette hensynet til heroinavhengiges livskvalitet og verdighet først og droppe de strenge kravene til LAR, sier Venstres Vihovde.
