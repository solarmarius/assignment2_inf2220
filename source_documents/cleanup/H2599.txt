
Fredag 25. mars 1994
KrF-leder Kjell Magne Bondevik om forslaget til bioteknologilov:
UFORSVARLIG FORSKYVNING AV GRENSER
-Regjeringens forslag til ny lov om medisinsk bruk av bioteknologi kjennetegnes ved en uforsvarlig forskyvning av grenser. Flere viktige prinsipielle skranker faller i dette forslaget, som er en sterk verdipolitisk utfordring. Jeg håper derfor at Høyre, som har varslet en mer verdikonservativ profil, vil være med KrF i arbeidet for å hindre at dette lovforslaget blir vedtatt. Det sier Kristelig Folkepartis leder Kjell Magne Bondevik i en kommentar til lovforslaget, som passerte statsråd idag.
-Selv om det heter i lovens formålsparagraf at hensikten med den er å sikre at medisinsk bruk av bioteknologi utnyttes til det beste for mennesker innenfor de etiske rammer som vårt samfunn legger til grunn, kommer man ikke utenom at loven i seg selv representerer en utvidelse og svekkelse av disse rammene, sier Bondevik.
Lovforslaget følger opp de signalene stortingsflertallet ga for ett år siden under behandlingen av stortingsmeldingen om mennesker og bioteknologi. I tråd med dette har ikke regjeringen foreslått at det skal gis adgang til dispensasjon fra forbudet mot eggdonasjon. Bondevik sier at dette er "det beste ved et ellers betenkelig lovforslag".
-Fra KrFs side er vi spesielt kritiske til at forslaget åpner for forskning på befruktede egg, og til at ordningen med anonyme sædgivere opprettholdes og forsterkes ved at man åpner for anonyme sædgivere også i forbindelse med prøverørsbefruktning. Hittil har man kun hatt lov til å bruke sæd fra ektemannen. Fra KrFs side beklager vi også at slik behandling nå også tilbys samboerpar, sier Bondevik.
Bondevik sier han er særlig bekymret over at lovforslaget åpner for behandling av sæd før befruktningen for å påvirke valg av barnets kjønn, og for undersøkelse av et befruktet egg for velge barnets kjønn. Selv om det i begge tilfeller heter at dette bare skal være mulig der en av foreldrene er bærere av en alvorlig, arvelig kjønnbundet sykdom, representerer en slik adgang at viktige prinsipielle posisjoner blir oppgitt. Behandlingen av lovforslaget blir den første virkelige prøven på om Høyre virkelig ønsker å skjerpe den verdipolitiske profilen sin, slik mange har bedt om, eller om de vil fortsette å fristille sine representanter i slike saker, sier Kjell Magne Bondevik.
-Blir denne loven vedtatt, kan konsekvensen bli at det menneskelige mangfoldet blir mye fattigere i løpet av en generasjon eller to. Jeg tror ikke vi får et bedre samfunn selv om vitenskapen ved hjelp av eliminasjonsmetoden klarer å oppnå at de Inger Hagerup i sitt dikt kaller "Våre små søsken", de med "mindre håndbaggasje", ikke lenger er blant oss, sier Kjell Magne Bondevik.
