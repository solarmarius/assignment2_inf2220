
28.11.99
Sosialistisk Venstrepartis Pressetjeneste
Forsvar folkets nei!
28. november er det fem år siden folkeflertallet sa nei til norsk medlemskap i Den europeiske union (EU). Det norske folk har sagt nei til unionen to ganger i historien  både i 1972 og 1994. Begge ganger skjedde det på tross av at våre motstandere hadde massemediene og storkapitalen på sin side.
Til tross for dette har vi sett at EU-tilpasninga fortsetter. Gjennom EØS-avtalen blir vi tvunget til å forholde oss til en rekke direktiver som undergraver folks interesser. Den såkalte "nei-regjeringa" bidrar til at Norge stadig tilpasser seg EUs mål om fri flyt og markedsøkonomi.
Folkets nei til norsk EU-medlemsskap gir oss likevel større handlingsrom enn vi ville hatt som medlem. Det er avgjørende at vi på flest mulig områder utnytter denne handlefriheten utafor EU. Samtidig må vi påvise konsekvensene av EØS-avtalen, bekjempe EØS-direktiv som rammer interessene til folk i Norge, og fortsette arbeidet for norsk utmelding av EØS.
