
Dato: 30.mai 2004
Stortingsrepresentant Morten Høglund, FrP
- Regjeringen er mer opptatt av å bruke penger enn å oppnå resultater
Regjeringen Bondevik har hittil økt bistanden med om lag 2,5 milliarder kroner. Nå ønsker regjeringen å øke bistanden ytterligere, uten å måle resultatene av bistanden, uttaler Morten Høglund, utenrikspolitisk talsmann i FrP.
Regjeringen ser det som et mål å gi 1 prosent av bruttonasjonalinntekten (BNI) til bistand. Norge ligger i dag på verdenstoppen i uhjelp med 0,94 prosent av BNI. Det vil koste ca 1 milliard kroner å komme opp i 1 prosent av BNI i bistandsmidler. EU har som mål å komme opp i 0,33 prosent av BNI.
- Det er bekymringsfullt å registrere denne iveren etter å gi midler, uten at man tar inn over seg hvilke tiltak som virker for å bekjempe fattigdom. Endringer av internasjonale rammebetingelser, ikke minst en friere verdenshandel, og nasjonal politikk er de primære endringsfaktorene.
Næringsliv og sivilt samfunn må mobiliseres i bekjempelsen av fattigdom. Regjeringen sier også at den norske utviklingspolitikken skal være helhetlig. Det er denne helheten FrP etterlyser, understreker Høglund.
- Erfaringer viser at det er svært viktig for disse landene å få tilgang til internasjonale markeder for å kunne selge sine produkter. Det er også viktig at landene blir en del av globaliseringen og den veksten man oppnår ved åpnere markeder og demokrati.
Regjeringens ensidige fokus på størrelsen på u-hjelps bevilgningen bidrar kun til å lette samvittigheten til norske politikere og lite til fattigdomsbekjempelse, avslutter Høglund.
