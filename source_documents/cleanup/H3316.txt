
Lørdag 19. februar
Fra parl.leder i KrF Einar Steensnæs:
- Stoltenberg tåkelegger med naturgass
-Arbeiderpartiets parlamentariske leder forsøker å tåkelegge Arbeiderpartiets snuoperasjon i gasskraftsaken med miljøargumenter. Han forsøker å skyve både SFT og NVE foran seg for å begrunne forslaget om å bygge sterkt forurensende gasskraftverk med konvensjonell teknologi. Men det holder ikke. Ikke en gang miljøforkjemperne i Arbeiderpartiets egen stortingsgruppe kjøper slike argumenter, og vil derfor stemme mot Stoltenbergs forslag i Stortinget, sa KrFs nestleder Einar Steensnæs på fylkesårsmøte i Sør-Trøndelag KrF på Ørlandet lørdag 19.02.2000.
-Regjeringen vil satse på økt bruk av naturgass både til samferdselsformål, til oppvarming og til ulike industriformål. Men vi ønsker å nytte ny moderne teknologi til å bygge gasskraftverk som ikke forurenser miljø. Denne teknologien kan være tilgjengelig når det blir lønnsomt å bygge gasskraftverk i Norge. Dette er ikke tilfellet i dag. Hvorfor ønsker da Arbeiderpartiet å presse frem et vedtak om gasskraftverk som ikke vil bli bygget før om flere år?
Steensnæs viste til Arbeiderpartiets program og til bakgrunnsnotatet til AP's stortingsgruppe om gasskraftverk:
- Her står det jo mye fornuftig om miljøpolitikken som burde gi et grunnlag for videre forhandlinger om en kompromissløsning.
Steensnæs anklaget også Stoltenberg for å ha forlatt viktige miljøprinsipper som han varmt støttet for bare ett år siden.
"Arbeiderpartiet vil holde fast på forurensingsloven". Det er bra. Men jeg begriper ikke hvilken betydning denne loven kan ha når Arbeiderpartiet kan tillate bygging av gasskraftverk som vil spy ut store mengder av CO2 i opptil 10 år fremover uten noen form for begrensninger eller kostnader for utbyggeren, sa Steensnæs på fylkesårsmøtet i Sør-Trøndelag.
