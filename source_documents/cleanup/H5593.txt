
21/2-02
Senterungdommen
LEVER VI I HVER VÅR VERDEN,- SOSIALMINISTER ?
Vi skal alle bli gamle, og ikke alle er så heldige å ha helsa i behold og klarer å ta vare på seg selv livet ut, eller har ektefeller/ pårørende til å ta vare på seg hjemme. Derfor har vi gamle- og sykehjem.
Mennesker som har levd et langt og strevsomt liv fortjener en verdig avslutning. Det å bli tatt vare på, ha ei hand å holde i, noen å prate med og følelsen av at noen bryr seg er vel noe av det viktigste behovet vi mennesker har. Derfor er det så viktig med et kommunalt tilbud som fungerer slik det skal!
At det finnes flere løsninger på problemer er kjent,- men Sosialministerens løsning får folk til å undres på om vi lever i samme verden.
I sosialminister Ingjerd Schou sin verden (støttet av Ap) , tror man at man løser problemer etter gammeldagse straffemetoder. Hun tror løsningen er å straffe de kommuner som ikke makter å gi beboerne på eldre/sykehjem det de har krav på ,ved å gi bøter.
I Senterpartiets verden løser vi slike problemer med menneskelige ressurser. Grunnen til at eldre ikke får spise, dusje, gå på do etc er nettopp fordi kommunene ikke har RÅD til å gi det tilbudet de eldre har krav på. Det vil si at kommunene trenger mer midler/penger til å ha råd til å ha folk på jobb.
Senterpartiet foreslo ved forrige budsjettforhandling 1 milliard mer penger til kommunene, men flertallet i Stortinget ønsket ikke å støtte dette.
Det virker som om det er viktigere å få igjennom nye store reformer, og mindre viktig å sette av penger til å få gjennomført disse. Det ser bare fint ut på papiret og i Sosialministerens verden, mens vi som lever i den virkelige verden og daglig opplever bestemors manglende stell ser hvor skoen trykker.
Senterungdommen krever at Sosialministeren kommer seg ut av sin drømmeverden,- og legger press på regjeringen slik at overføringene til kommunene er i samsvar med de oppgavene som skal løses.
La de eldre blomstre,- også på gamlehjemmet!
