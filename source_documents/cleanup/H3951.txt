
1.3.2001
Morten Lund,
Pressemelding fra
AP, H OG FRP VIL IKKE STOPPE IMPORT AV KUGALSKAP
Morten Lund, Senterpartiets stortingsrepresentant fra Sør Trøndelag, måtte i dag konstatere at Ap og de to høyrepartiene igjen slo seg sammen i en viktig sak og avviste Senterpartiets forslag om innføre forbud mot import av levende storfe og storfeprodukter. Næringskomiteen avsluttet i dag sitt arbeid med forslaget, og til tross for daglige rapporter om de store epidimiene i mange EU-land, så prioriterte de tre partiene hensynet til EØS-avtalen og EU-tilpasning. Lund er fullstendig oppgitt over den holdningen som nå avdekkes i de tre partiene som verdsetter unionstilpasning mer enn dyre- og folkehelsa i sak etter sak.
- Det er oppsiktsvekkende at både regjeringspartiet og de to høyrepartiene fullstendig velger å se bort fra alle de faglige rådene som ligger til grunn for vårt forslag. Til og med landbruksdepartementets eget faglige organ, Statens Dyrehelsetilsyn, har tilrådd at det blir innført et slikt importforbud som vi har foreslått, sier Lund i en kommentar fra Stortinget. Forbrukerrådet og en rekke organisasjoner som representerer forbrukerne har krevd importforbud. Det samme har et samla landbruk.-En rekke EU-land som selv har kugalskap-smitte har innført importforbud fra naboland med mer smitte.
Morten Lund mener også at kugalskapssaken ikke lenger kan sees isolert, men at den er en av en rekke sykdommer og skandaler i europeisk landbruk som i sum viser at industrialisert landbruk i et markedsliberalistisk system ikke fungerer i det hele tatt. Naturen slår tilbake som en boomerang og gir ufattelige kostnader for en rekke land, menneskelige tragedier, sykdommer som smitter over på mennesker, et fullstendig uetisk dyrehold og ødeleggelse av en rekke miljøkvaliteter.
- Europeisk landbruk er i alvorlig krise, og dette skyldes ene og alene industrialisering og en grenseløs frihandel. Vi må gjøre absolutt alt for å hindre at dette også blir situasjonen i Norge, avslutter Lund fra Stortinget.
