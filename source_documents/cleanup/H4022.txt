
16.5.2001
Odd Roger Enoksen,
Pressemelding fra
POSTEN HAR LURT FOLK I DISTRIKTENE
På de nye postkontorene »post i butikk» kan man ikke få kjøpt billetter til store kulturarrangement, bestilt polvarer og sendt uadressert c-post og pakker til utlandet. Mange i distriktene må dermed reise veldig langt for å få utført viktige posttjenester.
Postens satsing på post i butikk skulle gi en bedre tjeneste med lengre åpningstider og bedre tilgjengelighet for kundene. Nå viser det seg at man ikke vil få utført en hel rekke tjenester på »post i butikk». Senterpartiet tok dette opp med Samferdselsminister Terje Moe Gustavsen i Stortingets spørretime onsdag 16. mai. Samferdselsministeren kunne ikke gi et godt svar på i hvor stor grad Posten bryter konsesjonsvilkårene.
-Statsråden må gripe inn og sørge for et likeverdig tjenestetilbud til landets innbyggere. Det kan ikke være slik at folk i distriktene skal holde seg hjemme fra konserter og helst unngå å sende pakker til utlandet. Senterpartiet vil presse på for at hele landet skal få tilgang til viktige tjenester som billettservice, sier Enoksen.
Finansielle tjenester, filateliservice, og bedriftspakkeavtale er andre tjenester post i butikk ikke vil tilby. Når Postens omlegging er ferdig vil det bare finnes 330 fullverdige postkontor igjen, mot ca 2200 i 1996.
