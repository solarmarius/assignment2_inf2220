
Lørdag 8. februar 1997
Stortingsrepresentant Solveig Sollie i Grimstad:
BEDRE VILKÅR FOR FRIVILLIGE ORGANISASJONER
-Skattefritak for gaver til frivillige, humanitære og kristelige organisasjoner vil være en konkret og god håndsrekning til det frivillige arbeidet som skjer her i landet, og en logisk oppfølging av de godordene statsminister Torbjørn Jagland sa om disse organisasjonene i sin nyttårstale. Det sa stortingsrepresentant Solveig Sollie på årsmøtet i Aust-Agder KrF lørdag.
Solveig Sollie har sammen med partifelle Einar Steensnæs presentert et forslag i Stortinget om en endring i Skatteloven, slik at det kan kreves fradrag i selvangivelsen for gaver til frivillige humanitære og kristelige organisasjoner.
-Slike ordninger finnes i en rekke land, blant annet Danmark, Finland, Nederland, Belgia, Tyskland, Frankrike, Canada og USA. I Norge kan man kreve skattefritak for gaver til institusjoner som driver vitenskaplig forskning, som for eksempel Menighets-fakultetet. Det er ingen tvil om at slike regler betyr mye med tanke på å stimulere til økt giverglede, sa Solveig Sollie.
-Jeg tror de aller fleste er enige om at de frivillige organisasjonene representerer et verdifullt kulturarbeid, og er en positiv miljøfaktor i oppvekstmiljøene. Derfor bør samfunnet sørge for økonomiske rammebetingelser som gjør at organisasjonene ikke behøver å bruke så mye tid og krefter på å skaffe penger til å drive virksomheten. Skattefritak for gaver til slike organisasjoner er en effektiv og rasjonell måte å gjøre dette på. Jeg vil spesielt utfordre Arbeiderpartiet til å støtte dette. Da et liknende forslag var oppe i forbindelse med Langtidsprogrammet for perioden 1990-93, var det Arbeiderpartiet som sørget for at forslaget ikke ble vedtatt, sa Solveig Sollie på årsmøtet i Aust-Agder KrF lørdag.
