
Torsdag 27. oktober 1994
KrF-nestleder Valgerd Svarstad Haugland i Stokmarknes:
EU-MEDLEMSKAP TRUER SYSSELSETTINGEN
-Det er ganske urealistisk når president Svein Aaser i Næringslivets Hoved-organisasjon går ut og lover 100.000 nye arbeidsplasser i løpet av et par år dersom Norge blir med i EU. Særlig betenkelig er det at næringslivets fremste tillitsmann i Norge går ut med slike påstander. Det troverdighetsproblemet han dermed pådrar seg, kan lett komme til å følge både han og NHO i andre saker også. Det sa stor-tingsrepresentant og KrF-nestleder Valgerd Svarstad Haugland på et møte om EU i Stokmarknes torsdag kveld.
Svarstad Haugland sa at hun har stor forståelse for at NHO-presidenten ønsker å framstille et norsk EU-medlemskap i et så gunstig lys som mulig. Men samtidig må man kunne forlange at det legges på et strøk av realisme i skjønnmalingen, sa hun.
-Dette er i ferd med å bli ja-sidens største pedagogiske problem: Man er rett og slett blind for at et norsk EU-medlemskap også har sine problematiske sider. Selv om jeg er EU-motstander, har jeg for min del ingen problemer med å se at EU også har sine positive sider. Men sysselsettingseffekten ved et EU-medlemskap kan ingen garantere for, sa Valgerd Svarstad Haugland.
KrF-nestlederen sa at NHO-presidentens påstand om 100.000 nye arbeidsplasser kom i et spesielt underlig lys når Statistisk Sentralbyrå dagen etter offentliggjorde en rapport som viser at et norsk EU-medlemskap vil få den motsatte effekt, og føre til 25.000 færre arbeidsplasser i løpet av en fem-årsperiode, sammenliknet med situasjonen dersom man baserer seg på EØS-avtalen.
-Sett på bakgrunn av den høye arbeidsledigheten i EU under ett, er det en helt annen realisme i dette anslaget, enn i det Svein Aaser legger fram, sa hun.
Valgerd Svarstad Haugland sa at hun blir mer og mer forundret over frimodig-heten på ja-siden, der man i det ene øyeblikket forlanger at nei-siden skal slutte med "skremselspropaganda" og usaklige argumenter, og i det neste øyeblikket rosemaler en alt EU-medlemskapet fører med seg.
