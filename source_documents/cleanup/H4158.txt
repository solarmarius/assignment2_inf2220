
mandag 30. september 1996 13:29:46
Ett års langspurt for Venstre
Den klart mest realistiske sjanse for fornying av norsk politikk etter valget neste høst er at Venstre kommer inn på Stortinget med seks-åtte representanter. Det sa Venstres nestleder, Gunnar Kvassheim da han presenterte partiets valgkampstrategi på Venstres store landskonferanse i Oslo i dag.
Over 300 venstrefolk fra hele landet var samlet på konferansen, hvor også forslaget til stortingsvalgprogram for Venstre ble offentliggjort.
Gunnar Kvassheim mente utgangspunktet er mye bedre for Venstre denne gangen enn tidligere når partiet har ligget godt an foran et stortingsvalg. Velgerstabiliteten er mye større enn før, hvor Venstre har pleid å skifte ut mer enn halvparten av velgerne sine fra valg til valg.
- Det sier litt om utviklingen i Venstre at meningsmålinger på så mye som 4,7 prosent er grunnlag for depresjoner, sa han.
Mandatsjanser
Straks Venstre kommer over fire prosent får partiet mange flere representanter på Stortinget fordi en da vil ta en rekke utjevningsmandater. Gunnar Kvassheim sa at Venstre har klare sjanser til å få stortingsrepresentanter fra flere enn halvparten av fylkene. Selv ligger han an til å bli satt på førsteplass i Rogaland, og vil komme inn på Stortinget så sant Venstre holder seg over fire prosent.
Politiske regnskap
- Venstrefolk kommer til å møte motvind fra mange kanter samtidig fram mot valget, spådde Kvassheim. Dersom Venstre skal komme inn, er det også noen som må ut. Derfor får ikke partiet noe gratis.
Om kort tid kommer Venstre til å legge fram politiske regnskap fra kommunestyregruppene rundt omkring i landet. Dette er en måte å fortsette den direkte kontakten mellom velgerne og de som er valgt som Venstre forpliktet seg på ved kommunevalget sist høst.
Gunnar Kvassheim fortalte også at Venstre planlegger en stor aksjon i dagene foran valget neste år. 25.000 personer skal kontaktes direkte de siste dagene. Klarer partiet å skaffe seg så mange nye velgere vil målet om en større stortingsgruppe kunne lykkes.
