
7. juni 2000
Stortingsrepresentant Arne Lyngstad:
Lovfestet rett til grunnskole og videregående opplæring for voksne!
-Endelig har retten til grunnskole og videregående opplæring for voksne blitt lovfestet, sier saksordfører Arne Lyngstad. Dette betyr mye i et samfunn hvor kravene til stadig ny og mer kopmpetanse øker, sier en svært fornøyd Lyngstad, i en kommentar til Opplæringsloven som ble avgitt i dag.
-Det er ikke bare de voksne som får glede av lovendringene, også ungdom får nå større fleksibilitet i videregående utdanning. Elevene får rett til utvidet uttaksramme med ett år og rett til omvalg på samme nivå. Ved tilrettelagt undervisning, er det nå lovfestet rett til utvidet opplæringstid inntil to år. Dette gir elevene større muligheter for å bruke mer tid og større muligheter for omvalg i utdanningen, sier Lyngstad.
-Det åpnes også for økt mulighet til tilegnelse av delkompetanse. Det blir nå mulig å få bekreftet kompetanse, selv om man ikke ønsker eller oppnår fullt fagbrev. Dette betyr mye for videreutviklingen av Reform 94.
-Når det gjelder finansieringen, betyr dette ikke økte utgifter for fylkeskommunene, sier Lyngstad. Det er enighet om statlig fullfinansiering av merkostnadene knyttet til voksnes rett til videregående opplæring.
-Lovendringene er et viktig skritt for etterutdanningsreformen og muligheten for livslang læring. Utfordringen er å legge til rette for et fleksibelt tilbud, som gjør det mulig for voksne å ta etterutdanning, avslutter en fornøyd Lyngstad.
