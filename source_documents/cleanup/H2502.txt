
Fredag 14. oktober 1994
Kommunalpolitisk talsmann Ola T. Lånke (KrF) om arbeidsmiljøloven:
SKUFFENDE AT TURNUS-FORSKJELLEN BEHOLDES - BEDRE KONTROLL OVER MIDLERTIDIGE ANSETTELSER
-Det er skuffende at det ikke er flertall i kommunalkomiteen for å fjerne forskjellen mellom døgnkontinuerlig og helkontinuerlig skiftarbeid. Det er ingenting ved arbeids-situasjonen som tilsier at de i helsesektoren som arbeider i døgnkontinuerlig skift, skal ha to timer lenger arbeidsuke enn de som arbeider heltkontinuerlige skift i industrien. Samtidig er det bra at et flertall i komiteen går inn for å få bedre kontroll på bruken av midlertidige ansettelser. Dette er helt nødvendig. Det sier Kristelig Folkepartis kommunalpolitiske talsmann Ola T. Lånke i en kommentar til innstill-ingen til endringer i arbeidsmiljøloven. Kommiteen avga sin innstilling natt til fredag.
Ola T. Lånke har på vegne av KrF foreslått oppheving av denne forskjellsbehandlingen.
Forslaget fikk ikke flertall i komiteen, men Lånke sier han er glad for støtten fra Sosialistisk Venstreparti til forslaget. -Jeg beklager at Arbeiderpartiet og Senterpartiet ikke viste den samme solidaritet med de ansatte i helsesektoren, sier han.
Lånke sier at det har vært vanskelig å få noe klart svar på dette vil koste, men beregninger fra organisasjonene antyder mellom 120 og 130 millioner. -Jeg mener det er nødvendig å få gjennomført denne likestillingen nå, mens loven likevel er til revisjon, sier Lånke.
-Jeg er forundret over at en regjering og et parti med en såpass høy profil i like-stillingssaker som Arbeiderpartiet, ikke vil endre på et forhold som så åpenbart rammer kvinner sterkest, sier han.
Lånke sier at det etter hans syn er helt nødvending med en bedre kontroll over bruken av midlertidige ansettelser i arbeidslivet. -Den innstrammingen som et flertall i komiteen går inn for gir større trygghet for arbeidstakerne, og jeg tror ikke at det er grunn til å frykte noen problemer for en fornuftig bruk av midlertidige ansettelser. Når innstrammingen skjer nå, er det fordi vi har sett en flora av midlertidigheter som gjør tilværelsen utrygg både for enkeltmennesker og deres familier, sier Ola T. Lånke til slutt.
