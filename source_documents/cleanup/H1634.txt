
Stortinget, 26. oktober 2000
FREMSKRITTSPARTIETS
STORTINGSGRUPPE
fra Ursula Evje, forskningspolitisk talsmann
Feig Giske nekter debatt om forskning
- Forskningsminister Trond Giske nekter for andre gang å stille opp til debatt om norsk forskning! Er han redd for å bli konfronterte med Regjeringens manglende vilje til å følge opp sine tidligere fagre løfter?
Det er forskningspolitisk talsmann i Fremskrittspartiet, Ursula Evje som er svært forundret over at Giske nå for andre gang har sagt nei til å møte opp i debatter vedrørende Forskningsmeldingen og Statsbudsjettet, arrangert av fagmiljøene selv. - Verken i Bergen, eller nå på Rikshospitalet, i regi av det medisinske fakultet ved Universitetet i Oslo, møter det representanter for Regjeringen, departementet eller fra Arbeiderpartiet.
- Når en ser dette i sammenheng, ser det ut til å være et bevisst mønster at Regjeringen og Arbeiderpartiet ikke tør å møte grasrota i forskningsmiljøene til en åpen debatt. Dette må anses for å være beviset på at Giske og Arbeiderpartiet fører en forskningspolitikk som ikke tåler dagens lys, sier en opprørt Ursula Evje.
