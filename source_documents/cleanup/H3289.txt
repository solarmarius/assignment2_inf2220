
Fredag, 12. mai 2000
Frå finanspolitisk talskvinne Valgerd Svarstad Haugland
Ingen invitasjon til Sentrum
- Dette budsjettforslaget er ingen invitasjon til samarbeid med Sentrum, seier finanspolitisk talskvinne Valgerd Svarstad Haugland etter å ha sett Regjeringas framlegg til Revidert Nasjonalbudsjett.
Svarstad Haugland reagerer på fleire av dei kutta Regjeringa foreslår. -Det er ein provokasjon at dei kuttar refusjon for sjøfolk, noko dei veit det ikkje er fleirtal for på Stortinget.
Forslaget rammar og næringslivet hardt. Dette gjeld ikkje minst auken i arbeidsgjevarperioden i sjukelønsordninga. -Det er svært oppsiktsvekkjande at Regjeringa fremmar eit slik forslag no, berre nokre månader før Sandmannutvalget skal leggja fram ei utredning om reformar i sjukelønsordninga. Framlegget frå Regjeringa rammer utelukkande næringsliv, fylke og kommunar. -Vi kan alt no varsle motstand mot dette, seier Svarstad Haugland.
-Det er direkte oppsiktsvekkjande at Regjeringa faktisk svekker kommuneøkonomien etter dei signal kommunalminister Sylvia Brustad ga i si distriktspolitiske utgreiing i Stortinget nyleg.
Svarstad Haugland reagerer også sterkt på kutta i bistandsbudsjettet som var verre enn ryktene sa. Om internasjonal rettferd sa Stoltenberg i regjeringserklæringa at "Flertallet i Norge lever i velferd og trygghet. Det gjør ikke flertallet i verden. I dag lever halvparten av jordas befolkning i fattigdom.
Det er en skam. Verden kan bekjempe fattigdom. Verkemidlane finnes. Det kreves politisk vilje til å ta dem i bruk. Regjeringen vil styrke det norske bidraget." Dette budsjettforslaget er ingen auka av det norske bidraget, det er eit langt skritt i motsagt retning. Dei fattigste i verda, dei som ikkje lever i velferd og tryggleik, dei vert no ramma. Det er freistande å gjera Stoltenberg sine ord til mine "Det er en skam".
