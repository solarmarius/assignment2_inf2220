
10. oktober 2000
Grethe Fossli
- Internasjonalt engasjement viktigere enn noen gang
- Det er grunn til å understreke at Norges internasjonale engasjement er viktigere enn noen gang før. Regjeringen legger fortsatt opp til på flere måter å bidra til å stabilisere forholdene på Balkan, og alle som har sett de siste dagers TV-bilder fra Beograd ser nødvendigheten av et aktivt internasjonalt engasjement. Det understreket Arbeiderpartiets forsvarspolitiske talskvinne, Grethe Fossli, i trontaledebatten tirsdag 10. oktober 2000. Her følger presseutdrag av innlegget til Fossli.
- Det er grunn til å understreke at Norges internasjonale engasjement er viktigere enn noen gang før. Regjeringen legger fortsatt opp til på flere måter å bidra til å stabilisere forholdene på Balkan, og alle som har sett de siste dagers TV-bilder fra Beograd ser nødvendigheten av et aktivt internasjonalt engasjement. Det understreket Arbeiderpartiets forsvarspolitiske talskvinne, Grethe Fossli i høstens første dag av trontaledebatten i Stortinget.
Hun viste til at etter Milosevics fall og valget av Kostunica som ny president, er denne støtten viktigere enn noen gang.
- For første gang siden krigene i det tidligere Jugoslavia brøt ut på begynnelsen av 90-tallet, har de mulighet til å bygge et stabilt og demokratisk samfunn, sa hun og viste til at det norske Forsvaret fortsatt vil spille en sentral rolle i Kosovo, når vi til neste år skal lede hovedkvarteret til KFOR.
- Å lede en omfattende internasjonal operasjon vil selvsagt stille Forsvaret og militært personell overfor store utfordringer, sa hun
Fossli la også vekt på at det ikke er grunn til å tro at skiftet av leder i Beograd vil endre behovet for tilstedeværelse i Kosovo.
- Derfor vil det være nødvendig å regne med at Norge og de andre nasjonene som er tilstede i Kosovo, vil være der i lang tid fremover. I tillegg til Forsvarets innsats er det også viktig å nevne de som tjenestegjør i FN-politiet. Det må være en utfordring den ene måneden å være politimann på Hønefoss, den neste å være FN-politi i Mitrovica, slik politimann Per Aksel Lorentzen har gjort. I tiden fremover vil FN-politiet spille en viktigere og viktigere rolle med å etablere et lokalt politikorps, sa Fossli blant annet.
