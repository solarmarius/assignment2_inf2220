
15.03.2002
Sylvia Brustad, Arbeiderpartiets miljøpolitiske talskvinne
- Brende knebles av sine egne
Energi- og miljøkomiteen avga torsdag 14. mars innstilling til stortingsmelding om friluftsliv. Meldingen som ble lagt fram av Stoltenberg-regjeringen, og som BondevikII-regjeringen sluttet seg til, støttes av stortingsflertallet på de fleste punkt. Men på noen viktige områder går det borgerlige flertallet mot å styrke den frie tilgangen til naturen, slik meldingen legger opp til.
- Flertallet går i mot lovendring i 100-metersbeltet i strandsonen, og de støtter heller ikke forslaget om fri ferdsel langs 25-metersbeltet. Dermed gir regjeringspartiene sin egen statsråd en kraftig smekk over fingrene og undergraver Sem-erklæringen. Det er oppsiktsvekkende at Brende aksepterer dette, sier Sylvia Brustad i en pressemelding 14. mars 2002.
- Dette viser bare at det er langt fra prat til praksis for regjeringen. Så snart Brende møter motstand fra sine egne i Stortinget, må miljøet vike, sier Brustad. Hun mener dette viser at det er grunneierne Høyre er mest opptatt av, ikke folk flest og allemannsretten. - Og Kristelig Folkeparti har igjen latt seg overkjøre av Høyre, avslutter Brustad.
