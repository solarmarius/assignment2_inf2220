
28/11-01
Pressemelding fra Inger Enger, leder i Senterkvinnene og stortingsrepresentant
Prinsessen må få egen apanasje
- Det er uholdbart at prinsesse Märtha Louise ikke skal få egen apanasje. Allerede på 60-tallet hadde prinsesse Astrid et eget kapittel på statsbudsjettet, og dermed en personlig apanasje. Det er et langt skritt tilbake i kampen for kvinners selvstendighet at en 30 år gammel kvinne i 2001 skal være nødt til å be sin far om penger, sier leder i Senterkvinnene, Inger Enger.
Inger Enger vil i dag sende et brev til lederne for kvinnebevegelsene i de andre partiene, og be om at de nå legger press på sine respektive Stortingsgrupper for å sikre prinsessen en personlig apanasje. - Partiene kan ha ulike oppfatninger om Slottets økonomi, men jeg går ut fra at kvinnebevegelsene er enige om at alle voksne kvinner har rett på en selvstendig økonomi, sier Enger.
Senterkvinnene mener at prinsesse Märtha Louise gjør en viktig jobb for landet ved sine mange representasjonsoppdrag. Også som kulturformidler gjør prinsessen en flott innsats. Det er uverdig at det nå er foreslått et system som gjør at prinsessen er nødt til å gifte seg for å kunne få egen lønn.
