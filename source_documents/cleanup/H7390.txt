
Enebakk Arbeiderpartis
Kommunevalgprogram for perioden 2003 - 2007
Innledning
Enebakk Arbeiderparti vil arbeide for å bevare Enebakk som egen kommune.
Viktige virkemidler er å satse på et utbyggingsmønster som knytter Ytre Enebakk og Flateby sammen med Kirkebygda.
Enebakk Arbeiderparti vil slå ring om kommunale fellesskapsløsninger fremfor å overlate viktige offentlig oppgaver til private.
Vi mener at det kommunale tjenestetilbudet best ivaretas av de kommunale instanser. Førstelinjetjenesten må sikres. Dette betyr at administrative kostnader kan reduseres gjennom samarbeid med andre kommuner om felles innkjøpsordninger, datatjenester og annet interkommunalt samarbeid.
Våre innbyggere må gis mulighet til å føle tilhørighet til bygda. Da er det viktig å knytte båndene til fortiden og samtidig ta vare på særpreget vårt.
Ved å føre en målrettet miljøpolitikk vil vi gi bygdas innbyggere et kvalitativt godt bo- og oppvekstmiljø. Vi vil bevare og utvikle kommunens naturgitte fordeler, som tilgang til rekreasjonsområder, ren luft og rent vann.
Barn og unge skal gis et trygt og godt oppvekstmiljø. Gode fellesskapsløsninger for de av oss som trenger en hjelpende hånd i hverdagen er viktig for
Enebakk Arbeiderparti.
For å nå disse målene vil vi arbeide aktivt for at kommunen skal få gode rammevilkår fra sentrale myndigheter.
Barn og unge.
For å sikre at våre barn skal stå best mulig rustet til å møte kravene i samfunn og
arbeidsliv, vil Arbeiderpartiet arbeide for et godt offentlig skoletilbud.
Skolen er felles møteplass for alle barn.
Det skal være mangfold og valgfrihet i den offentlige skolen slik at en kan
forhindre utviklingen av et todelt skolesystem
Skolene bør få større frihet til å organisere skolehverdagen og skape et godt læringsmiljø for elever med ulike evner og anlegg, slik at lærerressursene kan brukes til beste for hver enkelt elev.
Vi ser også viktigheten av å stimulere til fysisk aktivitet blant barn og unge.
Arbeiderpartiet vil:
· sikre god kvalitet i skolen
· satse på kulturopplevelser i skolehverdagen
· arbeide for å beholde dyktige ledere og lærere i skolen
· sørge for funksjonelle og tidsmessige skolebygg
· sikre god dekning av barnehageplasser
· bevare og styrke skolefritidsordningen
· påse at foreldre og elever gis innflytelse og medbestemmelse i skolen
Helse og omsorg
Kommunens eldre innbyggere har krav på et godt og trygt omsorgstilbud. Sosiale aktiviteter er også en viktig del av eldreomsorgen. Derfor ønsker Enebakk Arbeiderparti å utvide dagtilbudene til våre eldre.
For oss er det viktig å legge til rette for at våre gamle kan få dekket sitt bistandsbehov i hjemmet så langt det er medisinsk forsvarlig.
Voksne mennesker med psykiske lidelser trenger et godt støtteapparat og boliger tilpasset deres behov. Vi vil fortsette å bygge ut tilbudene for å bedre livsstandarden for denne gruppen.
Barn som sliter med psykiske problemer må gis tett oppfølging på et tidligst mulig tidspunkt.
Enebakk Arbeiderparti vil:
· styrke tilbudene til mennesker med psykiske lidelser
· styrke hjemmehjelpsordningene
· gi trygghetsalarmer til de som trenger det
· utvide dagtilbudene til eldre
· gjennom bredt samarbeid styrke arbeidet mot rusmisbruk
· opprette legevakttjeneste i samarbeid med Romerike for de som sokner dit
· styrke barnevernet med vekt på forebyggende arbeid
· sørge for gode helse- og legetjenester til alle
Kultur, idrett og miljø
Arbeiderpartiets forankring i en bred folkelig kultur forplikter oss til, i samarbeid med kulturorganisasjonene, å føre en politikk som gir aktivitets- og utfoldelsesmuligheter for alle. Vi vil derfor opprettholde kulturavdelingen som egen etat.
De fleste som bor i Enebakk trives og føler tilhørighet til egen kommune. Skal vi lykkes i å ta vare på og videreutvikle dette, er det nødvendig med økt satsing på kultur og miljø.
En aktiv miljø- og kulturpolitikk er viktig for å sikre trivsel, helse og tilhørighet - og som virkemiddel i forebyggende arbeid.
Enebakk Arbeiderparti går mot salg av kommuneskogen.
Barn og unge i Enebakk skal få flere musikk-, danse- og teateropplevelser, møter med forfattere og billedkunstnere og mer kjennskap til sin egen kulturhistorie (Den kulturelle skolesekken)
Arbeiderpartiet vil:
· stimulere til samarbeid mellom frivillige organisasjoner og kommunens etater om forebyggende barne- og ungdomsarbeid
· at kommunale lokaler stilles gratis til disposisjon for lokale lag og foreninger
· opprettholde støtten til de funksjonshemmedes organisasjoner
· opprettholde støtten til barne-, ungdoms- og idrettsorganisasjoner
· øke tilbudet ved Enebakk bibliotek
· planlegge samfunnshus-løsning i Ytre Enebakk
· støtte etablering og vedlikehold av leke- og ballplasser i boligområdene
· gi ut Enebakk bygdehistorie hvor også småkårsfolks liv blir dokumentert
· fortsette tilrettelegging av turveier i ulike deler av kommunen og sikre god adkomst til marka
· øke antall elevplasser i kulturskolen
· arbeide aktivt med å rydde opp i forurensingen av Hobølvassdraget
Bolig- og næringspolitikk
Hovedmålet for Enebakk Arbeiderpartis boligpolitikk er å tilrettelegge for variert boligbygging tilpasset den enkeltes økonomi og behov. Vi ønsker spesielt å satse på å bygge to- og treroms leiligheter da behovet her er stort.
Kommunens bygningsmasse trenger oppussing og annet vedlikehold. Vi vil prioritere dette arbeidet, da det er vel så viktig å ta vare på de bygningene vi har som å bygge nye.
Som erstatning for uhensiktsmessige kommunale boliger som er solgt, vil vi investere i nye boliger tilpasset behovet.
Boligbygging og befolkningsvekst i kommunen må skje i et tempo som gjør at vi kan bygge opp nødvendig infrastruktur parallelt.
Vi ønsker å bidra til å styrke de to grendesentrene i Ytre Enebakk og på Flateby. I Kirkebygda vil vi tilrettelegge virksomhet som skal dekke hele kommunen -som for eksempel kulturvirksomhet.
Enebakk Arbeiderparti vil:
· prioritere vedlikehold av kommunens bygningsmasse
· stimulere til bygging av terrasseleiligheter og mindre boenheter
· tilrettelegge for boligbygging i alle kretser, med hovedvekt på bygging mot sentrum av kommunen
· etablere flere utleieleiligheter
· gjøre det enklere å benytte kollektivtransporten
· styrke de eksisterende sentrene i kommunen
· bidra til at næringsområdene ser innbydende ut
· næringsarealer selges til miljøvennlige bedrifter
· sørge for trafikksikre boligområder
