
Landsmøtet i Kristiansand 11.03.05
Sp-leder Åslaug Haga SpÅslaug Haga
Det store distriktsløftet
- Senterpartiet lanserer nå en tøffere distriktspolitikk. Nå har Samarbeidsregjeringen brukt snart fire år på å sentralisere og sløse bort de store mulighetene som finnes i distriktene. Nå trengs det en helt annen kurs, og den skal Senterpartiet sørge for, sa Åslaug Haga da hun presenterte Sp-rapporten "Det store distriktsløftet" på landsmøtet i Kristiansand i dag. Gjennom de siste par tiår har de regionale forskjellene økt kraftig i Norge. Utflyttingen i 2003 var særlig stor fra Sogn og Fjordane, Møre og Romsdal, Nordland, Troms og Finnmark (-4225). Hele 12 fylker opplevde en netto utflytting i 2003. Samtidig sentraliserer staten sin virksomhet. Antall statsansatte i Oslo har fra 1.3. 2002 til 1.3. 2004 økt med 4236. Den regionale kløften forsterkes ytterligere av andre elementer; Lønnsutviklingen bidrar til å forsterke forskjellene landsdelene imellom. Mens gjennomsnittslønnen i Norge har økt med 98.000 fra 1995 til 2002, har den i Nord-Trøndelag økt med bare 76.000 kroner og i Finnmark med 72.000 kroner. Til sammenligning har gjennomsnittsinntekten i Oslo økt med hele 125.000 kroner. En Osloborger tjente i gjennomsnitt 2002 110.000 kroner mer enn gjennomsnittsnordtrønderen. Rapporten "Det store distriktsløftet" inneholder blant annet forslag om:
Å innføre en servicegaranti - en garanti om økonomisk kompensasjon til innbyggerne dersom de grunnleggende velferdstilbudene uteblir. I første omgang skal vei, post, tele og elektrisitet og naturkatastrofer omfattes av denne servicegaranti
Å innføre en nærhetsgaranti for føde- og akutthelsetjeneste.
Å opprette 300 nye politistillinger i distriktene.
Å slette etterslepet på drift og vedlikehold på landets riks- og fylkesveier innen ti år (11 milliarder).
Å realisere den digitale allemannsretten - bredbånd til alle til lik pris innen 2007.
Å flytte 6000 statlige arbeidsplasser ut av hovedstaden kommende 4 årsperiode.
Å opprette et "Distriktenes ESA" som har som hovedansvar å utrede konsekvenser av statlige vedtak med betydning for distrikter og regioner, og bidra til en balansert regional fordeling/ utvikling.
Å regionalisere deler av Norges Forskningsråds virksomhet.
Å etablere en Gründerbank, som skal veilede og gi økonomisk støtte til gründerne, oppfinnerne, andre kommersielle fritenkerne og ildsjeler med gode prosjekter og ideer, men som faller utenfor andre eksisterende ordninger.
Å sette av 20 milliarder kroner i kapitalbase til regionale næringsfond.
Å fjerne formuesskatt på arbeidende kapital. Dette vil innebære en skattelettelse for næringslivet på 2,5 milliarder kroner.
Å fjerne arveavgiften på næringsformue. Samlet vil dette gi en skattelette på omlag 300 millioner kroner for næringslivet.
Å bruke skatte- og avgiftspolitikken aktivt og målrettet for å gi bedre lønnsomhet i jordbruket. Inntektsfradraget må økes til inntil 25 % fradrag i alminnelig jordbruksinntekt. Formuesskatt på næringseiendom må fjernes. All inntekt knyttet til utnyttelse av gårdens ressurser må regnes som jordbruksinntekt. Avskrivningssatsene for jordbruksbygg må heves til 6 % og for maskiner til 20 %.
Å doble den offentlige innsatsen til internasjonal markedsføring og profilering av Norge som reiselivsmål.
Å gjennomføre en 10 punkts plan for å gjøre distriktene attraktive for ungdom. Vi ønsker fokus på kulturtilbud for unge, styrke de unges deltakelse i samfunnet, satse på ungt entreprenørskap og bolyst på bygda.
Å gjennomføre en radikal desentraliseringsreform for desentralisering av makt, beslutningskompetanse og økonomiske virkemidler fra nasjonalt nivå til regionalt og lokalt folkevalgt nivå.
·
