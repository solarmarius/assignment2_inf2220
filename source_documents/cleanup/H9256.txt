
31.5.2005
Stortingsrepresentant Trond Giske, Ap
- LOV TIL Å KOPIERE TIL MP3
- Arbeiderpartiet er glad for at stortingsflertallet er enig med oss om endringer i Regjeringens forslag til lov, et forslag som ville gjort mange unge uten grunn til småkriminelle, sier Trond Giske, Aps kulturpolitiske talsmann. Og legger til at Ap under hele behandlingen av Åndsverkloven har gått inn for å tillate og legge musikk fra kjøpt CD plate med kopisperre over til Mp3 spillere for eget bruk. Han er også fornøyd med at regjeringspartiene ikke fulgte sin regjering i denne saken. - Vi mente at Regjeringen ikke godt nok hadde funnet balansepunktene mellom forbruker- og opphavsrettigheter i lovforslaget, sier han.
Stortingsflertallet bestående av Ap, SV, Sp og Fr.p, går nå inn for at musikk man selv har kjøpt, skal kunne kopieres med det som "i alminnelighet oppfattes som relevant avspillingsutstyr". Dette vil i praksis si at loven gir adgang for at alle som kjøper en CD, skal ha anledning til å kunne spille den over på sin egen mp3-spiller. - Det gjelder også hvis det er en kopisperre på CD-en, og man finner et program til å omgå kopisperren på, opplyser Giske som mener vedtaket er en seier for forbrukerne av musikk.
- Vi vil at bibliotekene skal gis mulighet til å tilby kopiering og utskrift av digitalt materiale. Og at bibliotekene også skal gis direkte tilgang, og ha mulighet til å kopiere materiale som har kopisperre til legitim bruk, sier Trond Giske, Aps kulturpolitiske talsmann. Dette innebærer at det fortsatt er en forutsetning at det enkelte bibliotek kun kan fremstille digitale kopier på bakgrunn av originaler som det enkelte bibliotek allerede har i sine samlinger, og at den digitale kopien fortsatt kun skal tillates brukt innenfor det enkelte biblioteks eget fysiske lokale. Ap går også inn for at dagens praksis med tilgang til åndsverk lagt ut lovlig på Internet av høgskoler og universiteter og deres ansatte skal videreføres.
- Ap mener det er riktig å endre åndsverkloven som følge av teknologiske endringer og tilslutning til internasjonalt regelverk. Opphavsmenn skal sikres inntekter fra sine åndsverk gjennom lov, og at ulovlig kopiering og distribusjon skal stoppes. Men regler som strider mot allmenn rettsoppfatning hos folk flest, og som avviker klart fra dagens praksis, vil ikke bli overholdt og nesten umulig å håndheve, sier Giske. - Brukerne har vanskeligheter med å forstå at det skal være ulovlig å kopiere musikk fra en CD med kopisperre som en selv eier, og har kjøpt lovlig til egen MP3 spiller.
Forslaget om lovendringer av Åndsverkloven springer ut fra EUs krav om å harmonisere visse aspekter av opphavsrett. - Ap har lagt vekt på mulighetene som finnes innenfor EU-regelverket for å unngå at en overføring fra CD til Mp3 skulle ansees som en kriminell handling. Jeg mener dette heller ikke er en sak for ESA, men et tolkningsspørsmål for oss her hjemme, sier Trond Giske.
