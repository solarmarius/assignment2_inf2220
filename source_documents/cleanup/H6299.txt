
26.10.02
Inger S. Enger, Sp
Rett pris på konsesjonskraft må gjeninnføres.
Stortinget har nå til behandling et såkalt dokument 8 forslag fra Senterpartiet, forslaget går ut på å gjennomgå reglene om konsesjonskraftpris med sikte på å fjerne de overskuddsbaserte skattene. Det er helt uaksepabelt at overskuddskatter regnes som en del av kostnadene ved produksjon av elektrisk kraft. Kraftbransjen er den eneste bransjen hvor dette skjer. Senterpartiet mener altså at bare skatter og avgifter knyttet til produksjon skal omfattes av selvkostbegrepet.
Konsesjonskraft var i utgangspunktet ei billig kraft for kommunene som de kunne tjene penger på. Bakgrunnen for det var at de kommunene som hadde stilt kraftressurser til rådighet , skulle få en kompensasjon for det. Men etter at det blei innført ny kraftbeskatning fra 1997, har overskuddsbasterte skatter vært regna inn i selvkostprisen for konsesjonskraft. De siste åra har konsesjonskraftprisen vært høyere enn markedsprisen på kraft. Det er ulogisk og urimelig, og forslaget tar sikte på å rette opp dette. Bare de reelle produksjonskostnadene bør regnes inn. Slik det nå er, drypper det mindre og mindre på kommunene jo mer kraftselskapa tjener.
Dersom dette forslaget får tilslutning, betyr det en årlig økning i inntektene for de aktuelle kommunene og fylkene på minst 100 mill. kroner. Det er naturligvis gode penger å få. og vil gi større mulighet for næringsutvikling samtidig som de kan sikre industribedrifter bedre rammevilkår enn de ellers ville hatt.
Olje- og energiministeren har kommentert forslaget med å si at tida er moden for å gjennomgå konsesjonskraftordningen med sikte på å oppnå forenklinger.
Senterpartiet håper på breiest mulig støtte til dette forslaget som vil gi mange kommuner og fylkeskommuner et løft i altfor trange økonomiske tider.
