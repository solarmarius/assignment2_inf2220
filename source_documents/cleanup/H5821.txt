
7. mai 2002
Venstres stortingsgruppe
Revidert nasjonalbudsjett 2002
Venstres finanspolitiske talskvinne May Britt Vihovde:
- Miljø, trygghet og kultur prioriteres
- Venstre er godt fornøyd med Regjeringens forslag til revidert nasjonalbudsjett. Budsjettet tar et krafttak for elev- og studentrabatter i kollektivtrafikken og styrker barskogsvernet. Venstre får også gjennomslag for fire saker vi fremmet i valgkampen. Opprettelse av kulturminnefondet, mer penger til rassikring, avvikling og forenkling av tollsatser og prinsippet om at fergemidler kan brukes til veginvesteringer der nye veier erstatter fergestrekningene. Samtidig økter vi innsatsen på en rekke andre viktige formål. Venstre vil spesielt framheve satsingen på miljø, trygghet og kultur, sier stortingsrepresentant May Brit Vihovde.
- Vi holder handlingsregelen for bruk av oljepenger og sikrer stramheten i budsjettet. Dermed legger vi til rette for å unngå renteoppgang. Ingen innstramming rammer mer usosialt enn høyere rente.
Regjeringen tar et krafttak for miljø og miljøvennlig samferdsel. Elever og studenter sikres 40 prosent rabatt på kollektivtrafikken . Det bevilges mer penger til rassikring, og til sikkerhet langs kysten ved elektroniske sjøkart. I tillegg trappes barskogsvernet og innsatsen for forurensningsfrie gasskraftverk opp. For folk langs kysten vil det også være en god nyhet at småbåtregisteret gjøres til et frivillig register, sier Vihovde.
- Det satses også på økt trygghet. Politiet, forsvaret og sivil beredskap får økte bevilgninger. Soningskøene kan reduseres, grensekontrollen forsterkes og innsatsen mot tvangekteskap og kjønnslemlestelse trappes opp. Det tas også grep for forenkling. 630 tollsatser fjernes, kampen mot skjemaveldet trappes opp, og det blir igjen mulig å fortolle over Internett.
Kommunene får en betydelig økning i frie inntekter, og det satses nærmere to milliarder mer til helse. Kulturen får også et betydelig opptrapping. Regjeringen sørger for at kulturminnefondet opprettes med en kapital på 200 millioner kroner, samtidig som en rekke andre kulturprosjekter prioriteres. Forskningen trappes opp og det blir mer til utdanningsformål bla. til landslinjene og læringeordningen, sier May Britt Vihovde.
