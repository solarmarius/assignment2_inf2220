
24.03.03
Terje Johansen, Venstre
Prinsippløs bankfusjon
Gjensidige NOR med Olav Hytta i spissen har lurt mange med sine forsikringer om at omdanning til aksjeselskap ikke ville innebære noen fare for at Gjensidige Nor skulle bli oppslukt av en forretningsbank. I offentlig debatt avviste han mine påstander om at et Sparebank AS ville være et oppkjøpsobjekt med argumentet om at de laget en stiftelse som gjorde dem til en uinntagelig bastion.
Mindre enn ett år senere er han til salgs!
Venstres argumentasjon mot omdanning til AS var at rasjonaliseringseffekten av en sammenslåing med for eksempel DnB er så formidabel at den ville tvinge seg frem.
Venstre mener riktignok at norsk næringsliv trenger fortsatt rasjonalisering, men at bankvesenet vårt er blodårenettet ut til bedriftene, særlig ute i distriktene, og derfor må underkastes andre prinsipper enn rent bedriftsøkonomiske. Min spådom var at konkurransen først ville bli borte ved at én av to avdelinger lokalt blir nedlagt, og at tilgjengeligheten dernest blir borte ved at avdelingen nedlegges og at kundene henvises til regionkontoret. En glitrende forretning for aksjonærene, men på bekostning av det øvrige næringsliv, særlig småbedrifter i utkant-norge.
I forrige stortingsperiode vil jeg påstå at vi rensket godt opp i den uryddige bankstrukturen som oppsto etter at krisen på nittitallet førte til at staten satt igjen som største eier i det datil private bankvesenet.
Målet for restruktureringen var å sikre konkurranse og tilgjengelighet i hele Norge og minst ett, sterkt finansmiljø med hovedkontor i Norge.
Dette oppnådde vi med salget av Kreditkassen til det senere NORDEA , som Venstre var for fordi det sikret sterk konkurranse innen forretningsbanksystemet. Som saksordfører for fusjonen Postbanken/DnB var jeg og med å styrke den største norske enheten, samtidig som det ble gjennomslag for prinsippet om at staten skulle forbli 33,4%-eier for å bevare hovedkontoret i Norge.
I tillegg hadde vi et desentralt system i sparebankene, noe som Venstre så ville bli truet, dersom de fikk omdanne seg AS.
Jeg vet av erfaringer at ingen aksjonær står imot når pengebunken blir høy nok!
Dét bevises av den gamle senterpartihøvding Jørgen Tømmerås, styreformann i Gjensidige NOR Forsikring , som signaliserer til Aftenposten at han er innstilt på å selge til utlandet, dersom et utenlandsk selskap byr mer (sic!). Den samme Tømmerås som forsikret meg og en stor forsamling næringslivsfolk i Namsos for to år siden at Sparebanken ville bestå som selvstendig enhet!
Hill Marta Solberg representerer imidlertid høydepunktet av prinsippløshet i en uttalelse om at Arbeiderpartiet finner fusjonen med DnB interessant, og at hun bare registrerer at NOR er "kommet på andre tanker". "Men vi må bare forholde oss til at sånn fungerer finansverdenen", sier hun i Finansavisen!! En makeløs uttalelse fra en som skal styre landet etter politiske overbevisninger og prinsipper. Begrunnelsen til Ap er at fusjonen styrker norsk finansmiljø.
Dette er i beste fall fullstendig uriktig. Faktisk ville det være bedre for alle i Norge, kanskje unntatt DnBs aksjonærer, om en utenlandsk bank overtok Gjensidige NOR; for forbrukere, for bedriftskunder, for de ansatte, for distriktene.
Det er helt misforstått å argumentere for fusjon mellom Gjensidige NOR og DnB med at det styrker norsk finansnæring. Et fusjonert, norsk selskap vil under alle omstendigheter forbli en dverg i internasjonal sammenheng, det eneste vi oppnår er å anrette norsk finansnæring for fullstendig og endelig utenlandsk overtakelse. Med et prinsippløst Ap ved roret, vet vi jo aldri hva som kan skje i fremtiden.
Jeg kan ikke tenke meg annet enn at Konkurransetilsynet vil si nei til fusjonen, men med Høyre i regjering vet vi jo ikke helt hva som kan skje i siste instans. Jeg vil anbefale Venstre og KrF å stille saken på spissen i regjeringen, av særlig hensyn til distrikts-norge. Høyre vil neppe tre ut av regjeringen på denne saken, og ingen av de tre regjeringspartiene vil vel la Kristin Halvorsen være ensom forsvarer av 2000 truede arbeidsplasser i den kommende kommunevalgkampen?
