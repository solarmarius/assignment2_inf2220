
30.04.2002
Om regjeringens distrikts- og regionalpolitiske redegjørelse:
Fra stortingsrepresentant Anita Apelthun Sæle
En offensiv og realistisk distriktspolitikk
-En styrking av kommuneøkonomien, videreutvikling av vekstkraftige regioner i alle deler av landet og en skattestimuleringsordninger til næringsrettet forskning i distrikts-Norge er noen av tiltakene som regjeringen varslet i sin redegjøresle i dag. Dette er gode og offensive signaler, sier Anita Apelthun Sæle fra KrF.
-Jeg er glad for at regjeringen vil demme opp for en utvikling der Osloregionen fortsetter å vokse langt raskere enn - og på bekostning av - resten av landet. Det er en stor utfordring å begrense tilstrømmingen til Oslo-området og jeg er glad for at regjeringen vil arbeide for dette. KrF vil bidra til å videreutvikle vekstkraftige regioner i alle deler av landet og bevare hovedtrekkene i bosettingsmønsteret, slik at vi fortsatt er i stand til å ta ut det verdiskapingspotensialet som finnes, sier Anita Apelthun Sæle.
-Vi må etablere generelle rammebetingelser som gir grunnlag for å utvikle internasjonalt konkurransedyktige bedrifter og næringer. Dette er særlig viktig for våre eksportrettede næringer i distriktene, f.eks fiskeri og havbruk. Jeg er glad for at Erna Solberg deler dette synet, sier Sæle. -Reiselivsnæringen er viktig for å opprettholde bosetting og bidra til verdiskapingen blant annet i mange spredtbygde områder. Merkevarebyggingen av Norge som reisemål må være en prioritert oppgave. - Regjeringen vil sikre gode samferdselsløsninger over hele landet og i forhold til utlandet. Distrikts- og regionalpolitikken vil være blant de viktigste forutsetningene for prioriteringer i neste nasjonale transportplan 2004, mener hun.
-Det er et godt signal at Samarbeidsregjeringen arbeider med utforming av skattestimuleringsordninger for FoU som særlig gjelder bedriftene i distriktskommunene. Jeg er også glad for at regjeringen vil opprettholde den geografisk differensierte arbeidsgiveravgiften og vurdere om det er flere generelle ordninger som bør differensieres geografisk.
Styrking av kommuneøkonomien
-Gjennom Sem-erklæringen har regjeringen forpliktet seg til en styrking av kommuneøkonomien og en fortsatt realøkning av kommunenes inntekter. Jeg er glad for ar Solberg lovet å føge opp denne satsingen. Hun opplyste også at en andel av selskapsskatten igjen vil tilfalle kommunene. Det vil være med på å styrek kommuneøkonomien, uttaler Sæle.
Ekstrainnsats overfor småsamfunn
-Det er bra at regjeringen gjennom en egen småsamfunnssatsing vil bidra til å sikre viktige velferds- og tjenestetilbud, utforme utdanningstilbud, stimulere til tiltak innenfor landbrukspolitikken, samt rette en spesifikk innsats mot unge.
