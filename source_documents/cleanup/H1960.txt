
Onsdag 18. mars 1992
Odd Holten om dobbeltarbeid:
KONTROLLSYSTEMET ER IKKE GODT NOK
-Vi må bare konstatere at kontrollsystemet er ikke godt nok, selv om regjeringen forsøker å gi inntrykk av noe annet, sier stortingsrepresentant Odd Holten (KrF, Østfold), etter at han i Stortingets spørretime onsdag fikk en runde med statsråd Kjell Opseth om hvordan man skal komme dobbeltarbeid til livs, det være seg av såvel arbeidsføre som sykmeldte arbeidstakere. Statsråd Opseth, som svarte på vegne av kommunnalminister Kjell Borgen, mente at regelverket er godt nok, men medga at det forutsetter lojalitet av arbeidstakerne.
Odd Holten viste til at arbeid er blitt en mangelvare i dagens samfunn, som derfor må deles mellom de som trenger det. I tillegg til rent dobbeltarbeid, har man også en utstrakt bruk av overtid. Beregninger viser at den registrerte overtiden i arbeidslivet tilsvarer 64.000 årsverk.
Kjell Opseth minnet om at ifølge en undersøkelse i 1989, har flertallet av de som har biyrker under en hel stilling i det som er deres hovederverv, og at et fåtall av disse har mer enn 43 timers arbeidsuke. Han mente også at arbeidsgiverne har de midler som er nødvendige for å regulere arbeidstakernes bierverv.
-Vi har klare nok lover, men er selvsagt avhengige av at disse blir respektert, sa han.
Odd Holten ville ikke slå seg til ro med et slikt svar, og mente at i et stadig mer mekanisert arbeidsmarked utgjør dobbeltarbeid en potensiell sikkerhetsrisiko.
-Det er en kjent sak at blant annet oljearbeidere tar seg arbeid i land når de er inne etter 14 dager på feltet. Det som skjer er rett og slett at man tar arbeidsoppgaver som andre kunne fått, og bidrar på den måten til å holde arbeidsløsheten oppe, slår Odd Holten fast.
