
Dato: 1. oktober 2004
Stortingsrepresentant Per Sandberg (FrP)
- Nå går toget, hvor er Erna?
Innvandringspolitisk talsmann i FrP, Per Sandberg, er glad for at EU nå ser ut til å gjennomføre ideen om å bygge asylmottak i Nord-Afrika. Men han er redd Erna Solbergs ikke blir med på ordningen. - Dette er en løsning vi må være med på når vi ser utviklingen og problemene med ureturnerbare asylsøkere, sier en krystallklar Sandberg
Det er NTB som i dag melder at EUs justis- og innenriksministere støtter ideen om å opprette asylmottak i Nord-Afrika. - Dette er noe Fremskrittspartiet lenge har vært enige i, og jeg er glad for at EU er på vei til å sette ideen ut i praksis, sier Sandberg.
Han mener kommunalministeren har lenge opptrådt svært unnvikende til dette spørsmålet, og sier det nå på tide at Erna Solberg sammen med kollega Jan Petersen bestemmer seg for om de er for eller mot slike asylmottak. - Dette handler blant annet om å løse problemene knyttet til asylsøkere som ikke har noe i Norge å gjøre, uttaler Sandberg.
- Dette er en gylden mulighet for Norge å redusere problemene med ureturnerbare og grunnløse asylsøkere, derfor må vi nå gripe sjansen, avslutter en engasjert Sandberg.
