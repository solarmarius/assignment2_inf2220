
10. mars 2001
Thorbjørn Jagland
- Ap vil bedre barn og unges oppvekstvilkår
- Hverdagen for mange barn og foreldre er barnehagepriser på over 4.000 kroner i måneden, dårlig inneklima på skoler som fører til at elevene får hodepine og astma, og høye egenandeler på skoleaktiviteter. Denne situasjonen må vi gjøre noe med. Derfor er barn og unges oppvekstvilkår et viktig tema for Arbeiderpartiet i årets valgkamp, skriver partileder Thorbjørn Jagland 10. mars 2001.
Hverdagen for mange barn og foreldre er barnehagepriser på over 4.000 kroner i måneden, dårlig inneklima på skoler som fører til at elevene får hodepine og astma, og høye egenandeler på skoleaktiviteter. Denne situasjonen må vi gjøre noe med. Derfor er barn og unges oppvekstvilkår et viktig tema for Arbeiderpartiet i årets valgkamp.
Vi vil at det skal bygges flere barnehager slik at vi har full dekning i 2003. Samtidig skal foreldrebetalingen bli lavere. Skolen skal ha høy kvalitet både når det gjelder innhold og bygninger, og elevene skal ha gode arbeidsvilkår. Vi vil derfor ruste opp forfalne skolebygg. Vi vil også sørge for at egenandeler for den enkelte som i dag betales for ordinære aktiviteter som leirskoler og klasseturer, skal betales av skolen. Ingen skal utestenges fordi de må betale for å delta. Også skolefritidsordningen (SFO) skal være for alle, der ingen ekskluderes på grunn av høy egenbetaling.
Barnehagene
Vi vet at mange småbarnsforeldre sliter i dag - både med å finne en barnehageplass, og ikke minst med å betale den. I mange kommuner er det full barnehagedekning og prisene er lave. Men i andre kommuner er utviklingen dessverre gått motsatt vei - barnehageplasser nedlegges, og de plassene som eksisterer, er dyre.
En barnehageplass koster i dag alt fra 1.500 kroner per måned, som i Eidfjord kommune i Hordaland, til over 4.000 kroner, som i Bergen kommune. I følge en spørreundersøkelse Kommunal Rapport har gjort, vil 70 prosent av landets kommuner øke barnehagetakstene i år, og Oslo er en av kommunene dette gjelder. Prisene på barnehageplasser i Oslo har vært høye. Etter at de borgerlige partiene inngikk et budsjettforlik der de reduserte overføringene til bydelene med 70 millioner kroner, har prisene steget ytterligere. Den dyreste kommunale barnehageplassen koster nå 3900 kroner - for ett barn. Dette er en uakseptabel pris å betale, og uakseptabelt av det borgerlige flertallet i Oslo bystyre.
Arbeiderpartiet vil arbeide for en kraftig reduksjon i barnehageprisene, og vi skal sørge for full barnehagedekning innen 2003. Dette vil medføre store overføringer fra staten til kommunene, og det løftet er vi villige til å ta.
Skolefritidsordningen
Også denne ordningen står under et stadig sterkere press i mange kommuner. Mange foreldre har blitt tvunget til å ta barna sine ut av skolefritidsordningen fordi det er blitt for dyrt, noe vi har sett flere tilfeller av i Oslo.
Det er store variasjoner i pris på også skolefritidsordningen. I følge en undersøkelse Grunnskolenes Informasjonssystem foretok i 1999, er det en månedlig forskjell på hele 2.965 kroner mellom billigste og dyreste kommune når det gjelder foreldrebetalingen.
Men det er grunn til å tro at prisene har steget siden denne undersøkelsen ble gjennomført. I Oslo har det borgerlige flertallet økt foreldrebetalingen med flere hundre kroner for hvert barn. Denne uken startet en rettssak om hvorvidt det er i strid med Opplæringsloven å legge driftsutgiftene over på foreldrene. Det er trist at det borgerlige flertallet ikke ønsker å følge forslaget fra Arbeiderpartiet og SV om å holde foreldrebetalingen på fjorårets nivå.
Hva er så alternativet til at barna deltar i skolefritidsordningen? Det er at de kommer hjem til tomme hus, innholdsløse ettermiddager - og for noen blir veien kort til gjengene og kriminell virksomhet.
Fremskrittspartiet og Høyre har foreslått store kutt på SFO på Stortinget. Følgende uttalelse fra Carl I. Hagen illustrerer FRPs familiefiendtlige politikk: Barnas fritid er et foreldreansvar, og det offentlige bør ikke betale for at noen skal passe skolebarn utenfor skoletiden. Da jeg vokste opp, klarte vi oss uten den type ordninger. Problemet er at vi i dag lever i et helt annet samfunn enn det samfunnet Carl I. Hagen vokste opp i, på 40- og 50-tallet. Da var mor hjemme når barna kom fra skolen, i dag er de fleste foreldrene yrkesaktive.
Vi vil lovfeste barns rett til et godt innemiljø
Vi vet at mange elever går på skoler der malingen flasser av veggene, hvor de må ha gym utendørs fordi idrettshallen er full av sopp og råte, eller hvor inneklimaet generelt er så dårlig at de får hodepine. 10-12 prosent av elevene i grunnskolen har astma, og om lag 40 prosent er plaget av allergi. Dette er en tredobling de siste 15 årene.
Barns arbeidsmiljø står ikke høyt på kommunenes prioriteringsliste. Det viser blant annet en nedslående undersøkelse utført av Asplan Viak, som konkluderer med at bare fem prosent av skolene og barnehagene i dag oppfyller kravene om godt skolemiljø. Verst er det i forhold til inneklima og luftkvalitet. Også når det gjelder skolehelsetjenesten er tilstanden bedrøvelig, og en rekke kommuner mangler helt eller har bare delvis godkjent skolehelsetjeneste i videregående skole.
Derfor vil Arbeiderpartiet lovfeste barn og unges rett til et godt innemiljø. Grunnlaget for vår helsetilstand blir som oftest lagt i barneåra, og da er faktorer som rent inneklima, god helsetjeneste og fysisk aktivitet avgjørende. Arbeiderpartiet har nå vedtatt at barn og unge skal være et av våre hovedtemaer i valgkampen og dermed en hovedprioritering i hele neste stortingsperiode. Vi lover at vi skal bedre skolehverdagen, bygge flere barnehageplasser, og senke foreldrebetalingen for å gi barn og unge bedre oppvekstvilkår.
