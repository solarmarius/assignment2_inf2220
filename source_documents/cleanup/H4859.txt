
8. januar 2001
Thorbjørn Jagland
J@gland-brev 8. januar 2001
I dette J@glandbrevet 8. januar 2001 utdyper partileder Thorbjørn Jagland hensikten med forslaget om lovfestet rett til gratis trening i arbeidstida. Han tar også til orde for en ny arbeidsmiljølov, som bedre verner arbeidstakerne mot psykososiale lidelser enn tilfellet er med dagens lov.
Kjære @-brevvenn!
Det var med skuffelse jeg noterte meg mange arbeidsgiverrepresentanters reaksjon på mitt forslag forrige uke, om lovfestet rett til gratis trening i arbeidstida. Mange demonstrerte, etter min oppfatning, et svært gammeldags syn på arbeidsmiljø. I stedet for å drøfte hvordan vi kan få bukt med det høye sykefraværet, avfeide representanter for NHO og Bedriftseierforbundet forslaget med at det ville bli en for stor utgiftspost.
Det er behov for å tenke radikalt nytt når det gjelder arbeidsmiljø. I dag er ikke hovedproblemet giftige stoffer og forurensing i bedriftslokalene, som var noe av utgangspunktet for arbeidsmiljøloven på 70-tallet. Nå er det psykososiale problemer, slitasje og stress som er problemet. Og tallenes tale er klar; 10 prosent av samtlige nordmenn mellom 18 og 67 år var uførepensjonert i 1999. Dette sier meg at dagens arbeidsliv ikke tar vare på arbeidstakerne på en god måte.
Vi trenger derfor en ny arbeidslivslov som ser på helheten i arbeidstakernes situasjon og som gir nye rettigheter. Fysisk trening tilrettelagt av arbeidsgiver i arbeidstida, fleksibel arbeidstid og barnepass mener jeg er tiltak som må inn i den nye arbeidslivsloven. Dette ble også vedtatt i partiprogrammet på landsmøtet vårt i november.
Alarmerende høyt sykefravær
Sykefraværet i Norge er svært høyt, sammenlignet med andre land. I Sverige øker også sykefraværet, men det ligger likevel 40 prosent lavere enn i Norge, viser tall fra NHO.
Mer enn 270 000 nordmenn mellom 18 og 67 år var altså uførepensjonert i 1999. Trygdeetaten utbetalte rundt 30 milliarder kroner til disse. Det er psykiske lidelser og muskel- og skjelettlidelser som utgjør hoveddelen av uførepensjoneringen. Samtidig ser vi at sykefraværet har økt. Sykelønn til arbeidstakere beløp seg i 1999 til mer enn 16 milliarder kroner, en økning på mer enn 14 prosent fra året før. Nesten halvparten av plagene skyldtes muskel- og skjelettlidelser.
I følge en rapport fra Sintef koster hver dag en arbeidstaker er syk, bedriften og samfunnet opp mot 3000 kroner. Til sammen koster syke arbeidstakere bedriftene og samfunnet 85 milliarder kroner, viser tall Sintef Unimed har beregnet for NHO. 50 millioner arbeidsdager går tapt i privat og offentlig sektor årlig på grunn av sykdom.
Gode resultater
Disse tallene bør få noen og enhver til å innse at det høye sykefraværet er en alvorlig utfordring - både for arbeidsgivere og samfunnet for øvrig. Jeg har ingen tro på at høyresidas svar på disse utfordringene, nemlig karensdager, vil redusere sykefraværet nevneverdig. Jeg tror vi må sette inn nye og radikale tiltak for å bedre både arbeidsmiljø og ikke minst folks helse. Derfor reagerer jeg sterkt når det fra arbeidsgivers hold blir framstilt som at rett til gratis trening i arbeidstida bare er en kostnad. Ansattes helse må ikke vurderes som en utgiftspost, snarere tvert imot.
Vi vet at mye av sykefraværet kan forebygges. Løsningen ligger på arbeidsplassene, ikke på legekontorene, som medisinsk fagsjef i NHO, Geir Riise sier i et intervju med Stavanger Aftenblad.
Og jeg tror altså at rett til gratis trening i arbeidstida er en løsning. Poenget er ikke at folk skal få fri til å gå på helsestudioer i arbeidstida, poenget er at arbeidsgiverne må ha en plikt på seg til å få i gang aktiviteter tilpasset den enkelte bedrift for å fremme helse og velvære. Dette vil bli en stadig mer aktuell problemsstilling, fordi mange har et statisk arbeid framfor en dataskjerm, og fordi tempo og store stressbelastninger blir mer og mer utbredt i mange yrker.
Jeg har flere ganger vist til det svenske busselskapet hvor det var høyt sykefravær blant de ansatte. Arbeidsgiveren sendte dem på kurs hvor de lærte seg meditasjon og rett pusteteknikk. Resultatet ble at sykefraværet gikk ned, busspassasjerene ble mer tilfredse, og faktisk gikk også dieselforbruket ned - fordi sjåførene fikk en roligere og mindre stressende kjørestil. Men også her til lands er det en rekke eksempler på at trening på arbeidsplassen gir friskere arbeidstakere og redusert sykefravær.
Bodø kommune startet 1. kvartal 1999 et prosjekt der de skulle se om fysisk aktivitet reduserte det høye sykefraværet blant ansatte med belastningslidelser. De kartla hvilke kommuneansatte som hadde et fravær over 30 prosent, og satt tilbake med 144 personer som hadde belastningsskader som trolig skyldtes arbeidssituasjonen. Sykefraværet til disse kostet kommunen et produksjonstap på 1,4 millioner kroner i året. De 144 ansatte fikk trene to timer i uka i arbeidstida, og etter 35 uker var sykefraværet redusert med hele 56 prosent. Treningen førte til at folk med kroniske astma- og allergiplager ble friske, og at nakkeopererte kunne fortelle at de endelig ble i stand til å gjøre noe så enkelt som å åpne garasjedøra igjen. Folk fikk energien tilbake og mestret både arbeidsdag og fritid mye bedre. Til NRK sa representanter for kommunen at dette viser at de har en arbeidsgiver som ikke bare er opptatt av lønnsomhet og effektivitet, men som også bryr seg om sine ansatte. Nå har Bodø kommune videreført og utvidet prosjektet.
Ved Øyane alders- og sykehjem i Rogaland starter arbeidsdagen tre dager i uka med trim. Helt gratis og midt i beste arbeidstid. Daglig leder ved sykehjemmet, Helge Gabrielsen, sier til Stavanger Aftenblad at før de startet med treningen, hadde bedriften et sykefravær på mellom sju og åtte prosent. Nå er bedriften nede i tre prosent, noe de nettopp tror skyldes økt trimaktivitet blant de ansatte.
Til VG sier Dr. scient. Hilde Grønningsæter at samfunnet kan spare store utgifter ved mindre sykefravær dersom arbeidstakerne får fri for å trene. Hun fulgte 81 kvinner i Gjensidige Forsikring for noen år siden - alle i den såkalte risikogruppen (store belastninsglidelser). De fikk trene gratis to timer i uka i arbeidstida, under veiledning. Sykefraværet til disse ble redusert med hele 64 prosent i løpet av ett år. Det medførte at sykefraværsutgiftene ble redusert med 930 000 kroner - på bare 81 kvinner.
Disse eksemplene viser at gratis trening - i arbeidstida - gir svært gode resultater både for den enkelte arbeidstaker, men også for bedriften som helhet. Eksemplene viser også at trening i arbeidstida er nettopp det puffet mange trenger for å komme seg i aktivitet. Derfor etterlyser jeg en langt mer radikal og offensiv holdning blant arbeidsgiverne til hvordan minske sykefraværet, enn avfeielser som at dette blir en for stor kostnad eller forslag om innføring av karensdager og redusert lønn for de syke, som spesielt vil ramme de med lavest inntekter.
