
Stortinget, 15. juni 2001
Børge Brende
Støtte til Høyres forslag om lavere boligskatt
Høyre fikk fredag kveld enstemmig støtte til forslaget om en sikkerhetsventil i boligskatten. Etter at det viste seg ikke å være vilje hos skatteøkningspartiene til å skape flertall hverken for å fjerne den urettferdige fordelsskatten av å bo i egen bolig eller å utarbeide et nytt, landsdekkende takseringssystem tidligere i vår, fremmet Høyre et forslag om en sikkerhetsventil. Dette gjorde vi for å gjøre noe konkret med de mest urimelige utslagene av dagens system i påvente av at "fordelsskatten" kan fjernes fullstendig.
Kveldens vedtak innebærer at Regjeringen må instruere ligningskontorene til å legge til grunn for behandling av klager at ligningstakst skal settes ned til 30 pst. av husets tekniske verdi eller observerbar markedspris. Det er kun de som klager til ligningskontoret som får endret takst, og den kan bare settes ned. De andre må vente på at Høyre får fjernet boligskatten før de får redusert boligskatt.
