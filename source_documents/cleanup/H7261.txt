
2003-2007
Høyre
Finnmark Høyres Fylkestingsprogram
1 Verdigrunnlaget
Høyres grunnsyn setter menneskeverd og livskvalitet i sentrum gjennom å verne om de verdier som har formet vårt samfunn og vår nasjonale kultur. Høyre ønsker å bygge samfunnet utfra det kristne kulturgrunnlaget, rettsstaten og folkestyret. Høyre vil at enkeltmenneskene skal ha innflytelse og ansvar for sin egen familie gjennom trygghet og samspill mellom innbyggerne og de folkevalgte. Høyre ønsker å redusere offentlige inngrep over individer og dermed legge til rette for privat initiativ og virketrang.
2 Fylkets framtid
Finnmark Høyre vil arbeide for at Finnmarks sterke sider får videreutvikle seg. Finnmark er et fylke fullt av muligheter. Finnmark Høyre vil bidra til at næringslivet i fylket får rammevilkår og utviklingsmuligheter som vil styrke bosetningen og livsgrunnlaget i Finnmark. Finnmark Høyre vil også påse at velferdsgoder man har i Finnmark skal videreføres slik som f. eks tiltakssonen og muligheten for alle finnmarkinger til å bruke land og vann i fylket, uansett bosted i Finnmark.
Høyre vil også arbeide for å ivareta og videreutvikle fylkets flerkulturelle særpreg i gjensidig
respekt og forståelse for hverandres historie, språk og kultur. For høyre er likeverd,
like rettigheter og plikter viktige verdier. Enkeltindividet og befolkningen i Finnmark har ansvaret for fylkets framtid gjennom egne initiativ og egne veivvalg.
Enkeltindividet har også et ansvar for å bidra til at det skapes gode og livskraftige lokal -samfunn, og trygge oppvekstvilkår for barn og unge.
2.1 Fylkeskommunens framtid
Finnmark Høyre ønsker å redusere byråkratiet i offentlig sektor. Derfor vil Høyre legge ned fylkeskommunen. Finnmark Høyre mener at det er flere områder av tjenesteproduksjon som fylkeskommunen gjør i dag, som kan overføres til stat eller kommune. Det viktigste for Høyre er ikke hvem som produserer tjenestene, men at kvaliteten er god og at brukerne har mulighet til å påvirke hvordan tjenestene skal være. I tillegg er det viktig at tjenestene produseres så effektivt som mulig slik at innbyggerne får mest mulig ut av felles ressurser.
3 Helse og Sosial
Høyre vil være en pådriver for å sikre at helse og omsorgstilbudet i fylket har et høyt nivå. Tannhelsetjenesten er i dag en fylkeskommunal oppgave. Etter at øvrige helsetjenester er blitt flyttet fra fylkeskommunen til staten, er det ikke lenger naturlig at fylkeskommunen skal ha ansvaret for tannhelsetjenesten. På samme måte kan oppgavene innen barnevern, rus og psykiatri utføres av andre enn fylkeskommunen.
Finnmark Høyre vil derfor arbeide for at:
Finnmark fortsatt skal ha to sykehus, et i Hammerfest og et i Kirkenes, med akuttfunksjon og fødeavdeling.
alle i Finnmark skal ha et likeverdig helsetilbud. Dette må også gjenspeile seg i samferdselstilbudet.
sykestueplassene i Finnmark skal bestå og videreutvikles.
samhandlingen innen satsingsområdene barnevern, psykiatri og rus må forbedres.
private rusklinikker må sidestilles med de offentlige tilbud.
det gies muligheter for etablering av private helsetjenester.
opptreningssenteret i Alta videreutvikles til å få et større ansvar innen rehabilitering
ambulansetjenesten i fylket har en høy standard og god tilgjengelighet.
staten eller kommunene overtar ansvaret for tannhelsetjenesten
4 Samfunn, kompetanse og kultur
Utdanning
Finnmark Høyre skal være garantisten for et godt skoletilbud i fylket. Finnmarksungdom skal få den utdanning de ønsker som er av høy kvalitet. Dersom det er mulig skal utdanningen gis på elevens hjemsted. Et godt utdanningstilbud er avgjørende for at Finnmark skal kunne videreutvikle seg som et levedyktig samfunn. Informasjonssamfunnet og større grad av internasjonalisering stiller store krav til kunnskapsnivået for dagens og framtidige generasjoner. En framtidsbasert og målrettet kunnskapspolitikk er viktig, slik at alle får en utdanning tilpasset ens evner, interesser og forutsetninger. Et høyt kunnskapsnivå er en forutsetning for å opprettholde en varig og stabil sysselsetting samt skape økonomisk vekst og stabilitet.
For Høyre er kvalitet en avgjørende faktor i skolen. Finnmark Høyre ønsker i større grad å fokusere på kvaliteten som utdanningstilbudene gir, og bidra til at Finnmark har den beste videregående opplæring i landet. I tillegg ønsker Finnmark Høyre å trekke veksler av informasjonsteknologi slik at små filialskoler kan styrke sitt fagmiljø og tilbud også gjennom samarbeid med sentralskolene i fylket.
Finnmark Høyre vil styrke arbeidet med entreprenørskap i skolen, bla. gjennom en sterkere satsing på elev- eller ungdomsbedrifter. Finnmark Høyre vil arbeide for å stimulere til næringsrettet forskning og utvikling samt tilrettelegge for samspill mellom næringsliv, kompetansemiljø og offentlig sektor. Høyre vil satse på entreprenørskap i utdanningssystemet, fra grunnskole til universitet.
Høyre vil bidra til at flere bedrifter kan investere i kunnskap og forskning.
Finnmark Høyre vil arbeide for:
å øke kvaliteten på all utdanning i fylket.
at tilbudsstrukturen tilfredsstiller prioriteringene til elever og studenter.
at det innføres fritt skolevalg i Finnmark.
å styrke bruken av I KT (informasjon -og kommunikasjons teknologi) i undervisningen.
å beholde ordningen med utdanningsstipend.
motiveringstiltak overfor bedrifter, kommuner, fylkeskommunen og staten for å få økning av inntaket av lærlinger i bedrifter og offentlig sektor.
utdanningstilbud som er tilpasset næringslivets behov i fylket.
at høyskoleutdanningen i Finnmark tilføres større økonomiske ressurser.
at forskningsmiljøene i fylket må gis gode rammevilkår.
at Finnmark fortsatt skal ha et utdanningstilbud på videregående nivå som også retter seg mot primærnæringene.
At høyskoletilbudene i finnmark videreutvikles.
At kommuner som ønsker det får drive videregående opplæring.
At lærlingordningene forbedres.
At det innføres valgfritt sidemål i videregående skole
Kultur
Kulturlivet er en viktig faktor for trivsel og livskvalitet for den enkelte i fylket. Finnmark har i dag et rikt kulturliv. For Høyre er det viktig å slå ring rundt det frivillige kulturarbeid i Finnmark og påse at kulturlivet har gode kår. Derfor vil Finnmark Høyre prioritere det frivillige idretts -og kulturliv i hele fylket.
Det er viktig for Finnmark å ha fylkeskommunale og regionale institusjoner som kan bistå lokale institusjoner med skjønn- og faglitteratur om fylket. Derfor vil Finnmark Høyre bidra til at fylkesbibliotekavdelingene og ansvarsmuseene i Finnmark har gode vilkår for å kunne ivareta sine roller som informasjonsbanker om Finnmarks historie og kultur.
Finnmark Høyre ser de positive ringvirkningene som idrettshaller og kulturhus har for det lokale kulturlivet rundt omkring i Finnmark. Finnmark Høyre mener derfor at det må legges til rette for at flere slike kan bygges i Finnmark. Kulturbasert næring er også et bidrag til å forme kulturlivet i Fylket, noe Finnmark Høyre vil være med på å støtte.
Finnmark Høyre vil arbeide for:
å gi frivillige lag og organisasjoner gode rammevilkår.
at landsdelscenen for dans legges til Hammerfest
å prioritere barne - og ungdomsarbeid i Finnmark.
å samordne fylkeskommunale og kommunale ressurser.
Å gi kulturbasert næring gode vilkår i fylket
Å stimulere til å fortsette den idrettslige utvekslingen i Barentsområdet
4.3 Det flerkulturelle Finnmark
Finnmark er det fylket i landet der flere kulturer møtes og lever i sameksistens med hverandre. Derfor mener Finnmark Høyre at man må bidra til løsninger der alle kulturer kan leve ut sine interesser uten at det går ut over andre.
De verdiene Finnmark Høyre legger vekt på er å ta vare på og gi kunnskap om samisk kultur, språk, historie og samfunnsliv. Høyres støtter de tradisjonelle samiske næringer som har spilt, og spiller en viktig rolle i å opprettholde og utvikle samisk kultur.
Den kvenske kultur har i mange år vært forsømt. Finnmark Høyre mener at kvenene må få samme muligheter og rettigheter som andre minoritetskulturer til å videreutvikle sitt språk og sin egenart.
Finnmark Høyre vil arbeide for at:
Finnmark Fylkeskommune ivaretar sitt ansvar ovenfor minoriteter og deres fellesinteresser.
minoritetsspråkene får mulighet til å utvikle seg.
reindriften som den samiske kulturbærer og næringsvei får vilkår som er akseptable.
4.4 Forsvar
Forsvaret i Finnmark har alltid hatt en stor betydning i å bekrefte Norges suverenitet og råderett over resursene i hav og land. Ved knapphet på fiskeresurser, og at mulighetene for oljeutvinning i Barentshavet er nært forestående, er forsvarets tilstedeværelse viktigere enn noensinne. Kystvaktas rolle med oppsynet i Barentshavet må derfor også styrkes.
Finnmark Høyre vil at det fortsatt skal utdannes militært personell i fylket. Finnmarks barske natur og klima er den beste garanti for å få gode soldater. Fylkets militære infrastruktur, kompetanse og treningsmuligheter er de beste argumentet for en slik satsning.
Finnmark Høyre vil arbeide for:
Å bevare den militære tilstedeværelsen i fylket.
Å styrke utdanningen av militært personell i fylket.
Å få nok resurser til å overvåke fiskeriene i Barentshavet.
5 Næring og samferdsel
5.1 Innledning
Grunnlaget for vårt næringsliv ligger i de rammebetingelser som til enhver tid eksisterer. Den fremtidige verdiskapingen i Finnmark bygger på foretaksomhet og innsatsvilje i et mangfold av store og små bedrifter.
Finnmark Høyre vil styrke satsingen på kontakt mellom skolen og næringslivet for å sikre at det gis et opplæringstilbud i tråd med arbeidslivets behov. Et lønnsomt næringsliv vil sikre bosettingen i fylket, og vil være avgjørende for den velstand vi skal ha i fremtiden.
For at næringspotensialet i hele fylket skal kunne tas i bruk er det en forutsetning at nye kommunikasjonsløsninger er tilgjengelig. Finnmark Høyre vil derfor vurdere om det offentlige skal investere i for eksempel bredbåndutbygging i de deler av fylket hvor markedet ikke skaffer tilgang til denne teknologien.
Finnmark Høyre ønsker en verdiskapningspolitikk basert på forsvarlig bruk av ressursene. Miljøet i Finnmark er sårbart, og fylkets beliggenhet og klima gjør at det tar svært lang tid å reparere skader etter terrenginngrep, barmarkskjøring og forurensning. Et langsiktig hensyn i forvaltningspolitikken er avgjørende for fylket , og Finnmark Høyre vil bidra til at slik politikk praktiseres i Finnmark. Naturressursene i fylket har en verdi i seg selv og er en basis for næringslivet i Finnmark, og må sikres for kommende generasjoner.
Finnmark Høyre vi arbeide for at:
virkemidlene i tiltakssonen videreføres og styrkes.
fylkets næringsliv gis like gode rammebetingelser som i resten av landet.
økonomiske ordninger som stimulerer forsknings- og utviklingsarbeidet i Finnmarksbedrifter
verdiskaping og utvikling i småbedriftene styrkes ved å ta i bruk anbudskonkurranser i offentlig tjenesteproduksjon.
man legger til rette for en fornuftig utnyttelse av naturressursene.
mer av vårt råstoff blir foredlet lokalt
5.2 Samferdsel
Høyre vil ha en sterkere satsing på samferdsel som kan øke effektiviteten og konkurransekraften i norsk næringsliv. Det er en klar sammenheng mellom gode transportløsninger og et konkurransedyktig næringsliv. Næringslivet har flere ulemper på transportsiden, som flaskehalser i veinettet og lange transportveier til de viktigste markedene. Dette gjør det nødvendig å satse på investeringer i veier, havneanlegg, luftfart og elektroniske kommunikasjonsløsninger. Det må i størst mulig grad åpnes for at private kan ta deler av disse investeringene. Finnmark Høyre vil arbeide for å få en rimelig andel av de nasjonale investeringene i veiformål i forbindelse med Nasjonal Transportplan.
Stamvegnettet i hele landsdelen krever opprustning og bedre kvalitet, og Finnmark Høyre vil bidra til at flykommunikasjonene i fylket er gode, og at prisene er akseptable.
Finnmark Høyre vil arbeide for :
at nattbrøyting av riksveiene innføres.
at infrastrukturen i distriktene må forbedres for å kunne videreutvikle næringslivet.
at sikring av utsatte veistrekninger prioriteres.
opprustning av stamvegnettet gjennom fylket.
at interne flyforbindelser i fylket forbedres og at de samordnes med øvrige rutetilbud.
rimeligere flypriser innen fylket
at flyplass strukturen opprettholdes
at drivstoffavgiften reduseres i Finnmark.
5.3 Reiseliv
Reiseliv har de siste årene vært et satsingsområde, og er blant de næringer i fylket som representerer et stort potensial for nye aktiviteter og arbeidsplasser. Høyre er av den oppfatning at reiselivet i Finnmark bør ha samme vilkår som tilsvarende i Nord-Finland.
Offentlige midler innen reiseliv må kanaliseres mer mot opplevelses turisme
I vårt fylke finnes natur- og opplevelsesmuligheter, som i økende grad etterspørres i andre deler av verden. "Den siste villmark" og barske opplevelser er spennende både for kvinner og menn, spesielt i den sørlige del av Europa.
Finnmark Høyre vil arbeide for:
at reiselivsnæringen i fylket gis like gode rammebetingelser som i barentsregionen
at forholdene legges til rette for helårsturisme
at turisme blir et fag i skolene i fylket
At kommunene selv får opprette skuterløyper der de selv finner det formålstjenlig.
5.4 Fiskeri og havbruk
Fiskerinæringen er i dag den viktigste næringen i fylket. Fiskeriene er den største bidragsyter til eksport og verdiskapning i fylket. Over tid opplever fiskerne og industrien store variasjoner i rammevilkårene som følge av utenforstående forhold. Finnmark Høyre mener at fiskerne og industrien må få størst mulig forutsigbarhet i forhold til egen drift. Dette gjelder spesielt kommunikasjoner, tilgang på arbeidskraft, riktig og god utdanning, kvoter, råstoff og tilgang på kapital.
Fiskeriforskningen må i større grad samhandle med fiskeindustrien i Finnmark. For å utnytte det potensialet som ligger i næringen må industrien og forskerne kunne samarbeide på en bedre måte. Dette vil gi industrien rask tilgang til ny teknologi, noe som er et konkurransefortrinn for fiskeindustrien i Finnmark.
Finnmark Høyre ønsker at en større del av totalfangsten i Barentshavet bringes i land i fersk tilstand periodisert over året. Dette vil bidra til å øke verdiskapningen, samtidig som en utnytter fylkets komparative fortrinn. Finnmark Høyre vil skape økt stabilitet og trygghet for arbeidsplasser både på sjø og land. Finnmark Høyre vil arbeide for at leveringsforpliktelsene for trålerne blir fulgt, og at det innføres sanksjoner ved brudd på disse. Med hensyn til god kvalitet på fiske ønsker Finnmark Høyre å justere deltakelsen i fiskeriene ut fra kriterier som fartøyenes egnethet og fartøyenes utstyr.
Beskattingen av sjøpattedyr må opp på et nivå som gjør at denne gruppen ikke beskatter fiskebestandene uforholdsmessig mye. Det er viktig for Finnmark Høyre at for eksempel selbestanden ikke skal være en konkurrent til bl.a. fjordfiskerne. Finnmark Høyre vil arbeide for at det bør forskes mer på hvordan den resursen som sjøpattedyrene representerer kan utnyttes bedre.
Oppdrett er en fremtidsrettet næring som gir store muligheter for fylket. Finnmark Høyre vil derfor bidra til at oppdrettsnæringen får rammevilkår som minst er like god som i resten av landet. Finnmark Høyre vil også arbeide for at de spesielle ulemper som er forbundet med vårt fylke blir kompensert slik at oppdrettsnæringa i finnmark blir levedyktig og solid. Finnmark Høyre vil arbeide for at forskningen på nye arter som egner seg for oppdrett intensiveres.
Finnmark Høyre vil arbeide for at det legges til rette for:
en fornuftig utnyttelse av naturressursene.
en god og fremtidsrettet utdanning innenfor fiskerifagene.
en desentralisert forsknings for å utnytte ressursene, inkludert sjøpattedyr.
At biprodukter blir ilandført og videreforedlet
at råstoffet blir ført i land i fersk tilstand, gjennom hele året.
At leveringsforpliktelsene til trålere blir overholdt.
At vårtorskefisket blir regulert på en kvalitetsbringende måte.
At havneutbyggingen i fylket forseres.
At forskning og beskatting av kongekrabbe må intensiveres med sikte på å kartlegge og begrense skadevirkninger og samtidig gi fiskerne ett bedre driftsgrunnlag
Å øke høyrisikolån for å styrke egenkapital i fiskerinæringen generelt, for dermed å trygge arbeidsplasser i fylket.
5.5 Olje og gass
Olje og gass er en næring som har et stort potensial for Finnmark. Finnmark Høyre vil derfor legge til rette for slik etablering i fylket, og bidra til at Finnmark får størst mulig ringvirkninger av olje- og gass investeringer. Finnmark Høyre vil også arbeide aktivt for at sentrale myndigheter ikke bidrar til forsinkelser i konsesjonsbehandlingen for utvinning i Barentshavet.
Finnmark Høyre vil arbeide for at:
allerede påviste funn må kunne få tillatelse til realisering snarest.
tildelte letelisenser må kunne benyttes umiddelbart
når konsekvensutredningen er sluttført høsten 2003, må nye letelisenser tildeles umiddelbart
det ikke innføres begrensninger i letevirksomheten i Barentshavet-Sør
Det må kunne drives helårig letevirksomhet i Barentshavets - sør
5.6 Oljevernberedskap:
I forbindelse med at oljeutvinning kommer i gang i Barentshavet er det viktig å bygge opp en skikkelig beredskap som kan håndtere eventuelle ulykker eller oljeutslipp utenfor kysten vår.
Når en skal bygge opp en slik beredskap er det nødvendig med et nært samarbeid med Nord-vest Russland.
Finnmark Høyre vil arbeide for at:
beredskapen langs Finnmarkskysten er på et forsvarlig nivå.
all trafikk langs kysten foregår på en måte som best mulig ivaretar sikkerhet og miljø
beredskapsutstyr utplasseres flere steder langs Finnmarkskysten
5.7 Kompetansearbeidsplasser
Arbeidsplasser for nyutdannet ungdom er svært viktig for Finnmarks framtid. Derfor vil Finnmark Høyre se positivt på etableringer av kompetasearbeidplasser, og støtte slike initiativ både økonomisk og moralsk. I KT etableringer i Finnmark er bl.a. et område Finnmark trenger flere av, og Finnmark Høyre vil stimulere til slike etableringer. Utlokalisering av statlige arbeidsplasser til finnmark vil bidra til å etablere kompetansemiljøer i fylket.
Finnmark Høyre vil bidra til at:
det etableres flere kompetansearbeidsplasser i fylket.
5.8 Reindrift
Reindriften er en av bærebjelkene i samisk kultur og næringsliv. Derfor må næringen sikres rammebetingelser som kan gi en lønnsom og forsvarlig drift, så vel økonomisk som økologisk.
Begrepet driftsenhet må bort. Av hensyn til balansen mellom reintall og beiteressurser, settes det et øvre reintall i hvert enkelt reinbeitedistrikt.
For reindriftens framtid er det viktig at det videreforedles mest mulig i Finnmark. Finnmark Høyre vil derfor støtte tiltak som har som mål å stimulere til utvikling og produksjon av nye reinprodukter.
Det må etableres en lærlingordning for reindriftsnæringen i Finnmark.
Finnmark Høyre vil at:
reindriften utvikles til en næring basert på en forsvarlig ressursforvaltning.
5.9 Landbruk
Landbruket er en viktig næring i Finnmark, både som ren primærnæring og gjennom de arbeidsplasser som kommer i tilknyttede næringer. Jordbruket er tillagt et betydelig ansvar for bosetting, biologisk mangfold og matvaresikkerhet, samt bevaring av kulturlandskapet.
Finnmark Høyre vil styrke eiendomsretten i landbruket, og vil derfor liberalisere reglene for omsetning av landbrukseiendommer. I fylkeslandbruksstyret vil vi arbeide for at kjøper og selger av slike eiendommer får avgjøre kjøpesummen.
Landbruket har mange muligheter knyttet til annen virksomhet f. eks i kombinasjon med reiselivsnæringen. Finnmark Høyre ser dette som et viktig satsningsområde for å trygge og opprettholde livskraftige lokalsamfunn.
Finnmark Høyre foreslår at samarbeidet mot Nordvest Russland utvikles videre på jordbruksområdet.
Finnmark Høyre vil arbeide for:
å opprettholde et livskraftig jordbruk i fylket.
at den kunnskapsbaserte infrastrukturen innenfor landbruks- og naturbruksbaserte næringer i Finnmark styrkes.
6.0 Internasjonale forhold
En stadig mer globalisert verden vil også prege utviklingen i Finnmark i fremtiden. Derfor er det svært viktig at Finnmark engasjerer seg i internasjonalt arbeid. Arbeidet mot Nord-vest Russland må styrkes og videreutvikles. Samtidig må Finnmark knytte seg sterkere opp mot Europa. En sterkere tilknytning til EU vil være en klar fordel for videre utvikling av Finnmark.
Det internasjonale engasjement skal fremme befolkningens trivsel og sikkerhet. Det skal og bidra til økt nærings- og kompetanseutvikling i vårt nærområde.
Teknologien knytter befolkningen i barentstsregionen, og verden, for øvrig nærmere sammen. Mulighetene for handel utvikling og samarbeid på like vilkår blir mer og mer viktig.
Finnmark Høyre vil arbeide for å:
få Norge med i EU
få avklart grensedragningene i Barentshavet
få til et enklere system for bruk av Russisk arbeidskraft.
få et bedre næringslivsrettet samarbeid i Barensregionen.
