
1.12.97
Morten Lund,
GJENNOMSLAG FOR SENTRUMSOPPLEGGET I KOMMUNAL-KOMITEEN
Sentrum-regjeringens prioriteringer har fått meget bred tilslutning ved at Kristelig Folkeparti, Senterpartiet, Arbeiderpartiet og Høyre fremmer felles forslag til fordeling av de bevilgningsrammer som behandles i komiteen.
«Jeg er særlig fornøyd med at forliket i komiteen medfører bare en mindre reduksjon på 5 mill. kr. i Regjeringens utkantsatsing, og at arbeidsmarkedstiltak til yrkeshemmede i skjermede tiltak er blitt styrket med hele 48 mill. kr. i tillegg til de 30 mill. kr. som Regjeringen plusset på. Det er særlig verdifullt at Arbeiderpartiet og Høyre ønsket å bidra til den omfordeling innenfor arbeidsmarkedsmidlene som nå sikrer at de svakeste på et stramt arbeidsmarked ikke mister sine tilbud. En slik bred oppslutning om neste års arbeidsmarkedstiltak, bør sikre at også arbeidslivet organisasjoner bifaller det som er gjort.»
Også for kampen for å snu flyttestrømmen er den brede enighet om bevilgningsforslagene viktig. Ved tidligere behandlinger har Høyre foreslått dramatiske kutt i distriktspolitiske virkemidler. -Til den særskilte utkantsatsingen som skal innrettes mot de 50 kommuner med størst nedgang i folketallet, kan Regjeringen nå disponere betydelige beløp. Det er enighet om at disse kommunene skal prioriteres også i de ordinære virkemidler, f.eks. ved tildeling av kommunale næringsfond, etablererstipend og distriktutviklings-tilskudd fra SND. Mens den samlede satsingen var anslått til 25 mill. kr. av Jagland-regjeringen, kan den nå nærme seg 100 mill. kr.
«Jeg er glad for at Arbeiderpartiet og sentrumspartiene sammen har understreket betydningen av at utkantsatsingen skal ha sterk kvinneprofil med særlig vekt på de kvinner som ønsker å skape sin egen arbeidsplass».
Også Fremskrittspartiet og Sosialistisk Venstreparti har bidratt positivt slik at det er bred enighet om mange av de føringer som nå er lagt.
