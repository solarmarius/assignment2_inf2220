
fredag 10. oktober 1997 16:31:53
Venstres kommentar til fredsprisen:
Flott og viktig anerkjennelse
- Å gi fredprisen til den internasjonale kampanjen mot landminer (ICBL) og Jody Williams er en flott anerkjennelse av det viktige arbeidet for et totalforbud mot landminer verden over. Det er å håpe at prisen kan bidra til å legge ytterligere press mot blant annet USA, Kina og Russland for å få dem til å slutte seg til konvensjonen, sier Venstreleder Lars Sponheim.
Kampanjen mot landminer er et godt eksempel på hvordan frivillige organisasjoner og folkelig engasjement kan presse internasjonale politiske ledere til å sette saker på dagsorden og oppnå resultater.
- Landminer er blant de mest blinde og grusomme våpen som ofte rammer uskyldige. Utfordringen nå er å fortsette arbeidet for et totalforbud og trappe opp arbeidet med å fjerne miner verden over, sier Lars Sponheim.
