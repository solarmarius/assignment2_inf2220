
16.6.2004
Eli Sollied Øveraas, stortingsrepr. Sp
Leserinnlegg
Stortinget sa nei til likebehandling etter flaumskadar!
Stortinget sitt fleirtall, Ap og regjeringspartia, sa nei til å likebehandle landet når det gjel erstatning etter naturøydeleggingar.
Seks kommunar i Møre og Romsdal og Sør-Trøndelag vart særs hardt råka under flaumen i august 2003. Etter flaumane på Austlandet i 1993 og 1997, vedtok Stortinget gjennom eigne vedtak at staten skulle dekke kostnadane etter øydeleggingane 100 pst. Det hadde då vore naturleg at Stortinget også ville seie ja til å gjere det same etter flaumen på Nordvestlandet. Dette seier fleirtallet nei til. Likeeins seier dei nei til Sp sitt framlegg om ein gjennomgang av regelverket og praksis med tanke på å gjere dette meir treffsikkert og rettferdig.
For dei kommunane dette gjeld opplevest dette som særs urettvist, og gjer at det vert reist spørsmål om det ikkje skal vere likskap for lova i dette landet. Nokon må betale ein distriktsandel på 20 pst, medan andre ikkje må betale denne andelen. Dette har naturleg nok vekt oppsikt i dei berørte kommunane i Møre og Romsdal og Sør-Trøndelag. Statsråd Stensnes sa under debatten i Stortinget at dersom Staten yter 100 pst erstatning, vil det kunne føre til at kommunane ikkje tar ansvar for sikring m.m ved framtidig fare for naturøydelegginger. Dette er etter mi meining, ein svært urimeleg påstand. Mitt inntrykk er at kommunane på Austlandet som var råka av flaum på 90-tallet, føler ansvar for sine respektive kommunar sjølv om staten dekte kostnadane fullt ut.
Etter Senterpartiet sitt syn er det urimeleg at enkelte lokalsamfunn sit att som dei store taparane med store ekstrakostnadar. Dette bør vere storsamfunnet sitt ansvar, og dagens praksis gir grunn til uro for mange kommunar i åra framover.
Senterpartiet sitt framlegg om at Staten fullt ut skal dekke slike utgifter, vart støtta av Frp og Sv.
