
Oslo, 23.1.02
For nærmere kommentar, kontakt Aslak Sira Myhre, tlf 913 19 271
RV STØTTER SYKEPLEIESTREIKEN
RV har i dag sendt nedenstående støtteerklæring til Norsk Sykepleierforbund.
STØTTEERKLÆRING
RV støtter sykepleierstreiken
RV gratulerer Norsk Sykepleierforbund med starten på en stramt organisert streik. RV oppfordrer både andre sykehusansatte, som er i samme situasjon som sykepleierne, og andre fagorganiserte til å støtte streiken.
Den nye arbeidsgiverorganisasjonen for sykehusforetakene, NAVO, ønsker å gjøre lønnsvilkårene for sykehuspersonell avhengig av lønnsomhet i hvert enkelt foretak. Det betyr å fjerne de landsomfattende tariffavtalene, helt eller delvis. NAVO ønsker å fjerne det samholdet mellom sykepleierne som gjør dem sterke. Uten felles landsomfattende tariffavtaler som gjelder alle bedrifter i en arbeidsgiverorganisasjon, blir fagforeningenes berettigelse gradvis svakere. NAVOs standpunkt er sånn sett et ledd i en strategi for fagforeningsknusing.
Når helsepersonell streiker, er det i Norge vanlig at Stortinget vedtar lov om tvungen lønnsnemnd. Dette er undergraving av arbeidstakernes rett til å bruke streik som kampmiddel. Hvis dette skjer i denne streiken også, skal alle være klar over at det er statens sparepolitikk som i mange år har gått ut over pasientenes liv og helse. Men da er det aldri noen helseminister eller administrasjonsminister som har grepet inn.
For Rød Valgallianse
Aslak Sira Myhre
Leder
