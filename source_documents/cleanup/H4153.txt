
torsdag 28. november 1996 12:03:40
Statsråd Rød Larsens avgang: - Den eneste mulige løsning
- Statsråd Rød Larsens avgang var det eneste som kunne bringe denne regjering tilbake til en situasjon der det er mulig å utøve politikk igjen. Rød Larsens avgang var etterhvert blitt den eneste mulige utgang på denne saken.
Hovedansvaret for den situasjonen som er oppstått ligger hos den avgåtte statsråden selv, men det er åpenbart at regjeringen nå mister et av sine mest spennende medlemmer, sier Venstres leder Lars Sponheim.
- Slik saken nå står hefter ikke lenger statsminister Thorbjørn Jagland for den i ettertid vurdert åpenbart uheldige utnevnelsen av Terje Rød Larsen til statsråd. Jagland har aldri fått alle de informasjoner han som regjeringssjef måtte ha rett til å forvente.
- Saken har ellers avdekket ubehagelige spor i forholdet mellom maktelite og næringsinteresser som trolig gir grunnlag for videre diskusjoner.
