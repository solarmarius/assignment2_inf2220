
13/9-01
Arbeidernes Kommunistparti
Solidaritet med de amerikanske terrorofrene - ingen norsk støtte til amerikansk statsterrorisme!
Terroraksjonene i USA 11.september var kriminelle. Ofrenes pårørende har vår fulle medfølelse og solidaritet og morderne fortjener straff..
Men når statslederne i USA nå bruker denne udåden til å hisse opp et antiarabiske/antimuslimsk korstog og er i full gang med å fylke sine allierte bak en støtte til en mulig framtidig statsterroristisk motaksjon, må vi si stopp! Antikrigsbevegelsen i Norge må raskt gå ut og protestere mot at Norge nå slutter opp om et NATO-vedtak som kan føre Norge ut i krig og delaktige i en ny amerikansk statsterroristisk aksjon.
Den situasjonen som nå er oppstått gjennom NATO-vedtaket 12.september, må også føre til at spørsmålet om norsk NATO-medlemskap settes på dagsorden med full tyngde. Som under krigen mot Jugoslavia avdekker den igjen den aggressive og USA-underdanige karakteren til det Nye NATO. Her skal Norge og andre NATO-medlemmer dras med som støttespillere på USA sine tokt rundt i verden på jakt etter terrorister.
Dette er ikke noe forsvar av Norge mot terroristanslag, snarere tvert i mot! Det gjør Norge til medansvarlig for statsterrorisme og støttespiller for den ansvarlige for de fleste teroraksjoner på denne jord, den amerikanske statsmakta. USAs bekjempelse av terrorisme har på det internasjonale planet til nå vært å gjennomføre kollektive bombe- og rakettangrep på sivile installasjoner og befolkningen i land som Libya, Sudan og Afghanistan. De forbereder nå et nytt mulig slikt anslag.
AKP krever at den norske støtten til onsdagens NATO-vedtak trekkes tilbake. Et USA-ledet NATO-angrep med nye humanitære katastrofer og lidelser for sivilbefolkningen må hindres. Det nye stortinget må snarest ta opp spørsmålet om NATO-medlemskapet i sin fulle bredde når de møtes.
