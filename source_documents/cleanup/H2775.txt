
Fredag 20. januar 1995
Stortingsrepresentant Valgerd Svarstad Haugland (KrF):
KVINNERØRSLA I AP GJER DET
VANSKELEGARE Å VERE KVINNE
- Etter mitt syn gjer kvinnerørsla i Arbeidarpartiet det vanskelegare å vera kvinne og foreldre i dagens samfunn, sa stortingsrepresentant for Kristeleg Folkeparti, Valgerd Svarstad Haugland på årsmøte i Vindafjord KrF og Karmøy KrF fredag.
Svarstad Haugland er opprørt over dei uttalelser som leiar i kvinnerørsla i Arbeidarpartiet, Sylvia Brustad og statsminister Gro Harlem Brundtland har kome med i samband med APs landskvinnekonferanse. KrFs nestleiar reagerte mellom anna på forslag om behovsprøvd barnetrygd.
- Dei pengane staten sparer på behovsprøving skal gå til å byggja ut barnehageplassar. Underforstått seier AP at full dags plass i barnahage er det beste for alle born. Det vart til og med hevda at borna ikkje har vondt av å vera i barnehage fra 07.00 til17.00 kvar dag, sa ei skuffa Svarstad Haugland. Ho meinte og at Gro Harlem Brundtland tok eit steg i gal retning då ho åtvara mot deltidsstillingar.
- Regjeringa har som hovudmål å få alle foreldre ut i full dags jobb. Dette er for såvidt ikkje noko nytt frå Arbeidarpartiet si side, men sjeldan har det blitt aktualisert på ein slik ytterleggående måte som det vart gjort denne gongen, meinte KrF-nestleiaren. Ho finn det nesten utruleg at ein slik konferanse ikkje har fanga alle dei signal som kjem frå born som faktisk har altfor liten kontakt med foreldra sine.
- Dei seinare åra har gitt stadige bekreftelsar på at det dei yngste i samfunnet treng i dag, er meir tid saman med mor og far, konstanterte Svarstad Haugland. I tillegg til dette som går på born, tid, barnehagar og støtteordningar, vil leiaren for Arbeidarpartiets kvinnerørsle, Sylvia Brustad og kutta støtten til AAN-kontora.
- Og dette skal kallast kvinnasak, undra Valgerd Svarstad Haugland.
