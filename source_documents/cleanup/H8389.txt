
18.5.2004
Gjermund Hagesæter, Stortingsrepresentant FrP, Medlem Finanskomiteen
Leserbrev
Regjeringens bruk av "oljepenger".
Som et resultat av lavere etterspørsel fra utlandet og feilslått økonomisk politikk i Norge, er arbeidsledigheten i ferd med å etablere seg på et høyt nivå. Dette til tross for betydelige rentekutt. Kombinert med en rekordlav prisstigning, viser dette at verken Regjering eller Sentralbank har greid å forutse utviklingen i norsk økonomi.
På bakgrunn av dette har Fremskrittspartiet gjentatte ganger tatt til orde for en mer aktiv og offensiv finanspolitikk der forholdene blir lagt til rette for økt økonomisk vekst og verdiskaping.
Senest ved behandlingen av Statsbudsjettet 2004 argumenterte Fremskrittspartiet for blant annet mer skattelette og sterkere satsing på infrastrukturutbygging.
Både skattelette og målrettet satsing på infrastruktur er investeringer som legger til rette for økt konkurranseevne, økt verdiskaping og dermed også flere sysselsatte.
På bakgrunn av dette gikk derfor Fremskrittspartiet inn for at det i Statsbudsjettet 2004 skulle bevilges 5 mrd mer til blant annet skattelette og infrastruktur.
Fra Regjerings hold ble vi møtt med at en slik pengebruk var fullstendig uansvarlig og ville skade norsk økonomi. Det interessante er imidlertid at når Revidert nasjonalbudsjett nå er lagt frem øker Regjeringen selv sin bruk av "oljepenger" med 4,5 mrd, altså 0,5 mrd mindre enn det FrP foreslo for ca. ½ år siden.
I tillegg til dette øker Regjeringen utbytte fra selskaper med 409 millioner og slag av eiendommer med 115 millioner.
Dette medfører at Regjeringen sin pengebruk er større enn i Fremskrittspartiet sitt "fullstendig uansvarlige" budsjettforslag.
Problemet er imidlertid at en stor del av Regjeringens økte pengebruk nå går til økte trygdeutbetalinger, mens Fremskrittspartiets forslag med skattelette og investeringer i infrastruktur ville lagt til rette for økt vekst og dermed også reduserte trygdeutbetalinger.
Kanskje burde Finansminister Per Kristian Foss lyttet mer til Fremskrittspartiet, eller er det slik at Regjeringspartiene fortsatt mener at vårt forslag til budsjett 2004 var uansvarlig?
