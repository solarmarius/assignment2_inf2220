
23. oktober 2000
Thorbjørn Jagland
J@glandbrev
I dette @-brevet fra 23. oktober 2000 roser Thorbjørn Jagland norsk ungdom. - Torsdag denne uka arrangeres det igjen Operasjon Dagsverk (OD), hvor ungdom over hele landet jobber en dag til inntekt for en god sak. Tema for årets aksjon er kampen mot HIV og aids i det sørlige Afrika og Latin-Amerika. Vi som lever i Norge kan knapt fatte rekkevidden av dette. Men jeg er glad for den innsatsen som ungdommene gjør gjennom Operasjon Dagsverk. Deres arbeid gjør at jeg også ser lyst på fremtiden, skriver Jagland.
Jeg leste i Dagbladet for litt over en uke siden, at norske ungdommer ser svært lyst på fremtiden. Over 90 prosent tror at de vil få en jobb de trives i etter endt utdanning. Rundt 80 prosent tror at både de selv og foreldrene vil tjene mer penger i året som kommer.
Jeg er ikke overrasket over dette. Vi lever i et land med lav arbeidsledighet. Alle ungdommer har lovfestet rett til tre år med videregående opplæring. Etter hvert vil alle få gratis skolebøker også i videregående skole. Så godt som alle som ønsker det, får studieplass i høyere utdanning. Sett under ett har vi det slett ikke verst. Og det er god grunn til å være optimistiske.
Men den samme undersøkelsen viser også at rundt halvparten av ungdommene er redd for økende problemer med narkotika, miljøforurensing og voldskriminalitet i fremtiden. Og vi vet at det slett ikke er alle i vårt land som opplever at hverdagen er problemfri. Folkehelsa sin rapport som anslår at det er 70.000 barn som lever i fattigdom i landet vårt, har vakt oppsikt. Vi har fortsatt uløste oppgaver å ta fatt på.
Vi vet at mange ungdommer har problemer med å få et sted å bo. De høye boligprisene gjør det særlig vanskelig for ungdom som skal etablere seg for første gang. Derfor var noe av det første som Arbeiderpartiregjeringen gjorde, å legge fram en plan med 17 tiltak for en mer solidarisk boligpolitikk. Og i forslaget til nytt statsbudsjett for neste år har vi fulgt opp dette. Vi foreslår å øke rammene for etableringslån, slik at antallet som får slike lån vil øke fra om lag 8000 til 10-12.000, vi vil bygge om lag 1000 flere uteieboliger enn tidligere år, og vi vil bygge 1000 nye studentboliger.
Og derfor vil vi føre en politikk som gjør det mindre sannsynlig at vi får store renteøkninger. Fordi vi vet at renteøkninger rammer verst de som har høye lån, og dette er gjerne unge i etableringsfasen som har lite ekstra penger igjen når de faste utgiftene er betalt.
De unge utgjør en stadig større andel av uførepensjonistene. Jeg er bekymret over at vi ser ut til å få et arbeidsliv som i mindre og mindre grad har plass til de som ikke kan bidra 110 % absolutt hele tiden. Dette må vi gjøre noe med. Arbeidsmarkedet må organiseres slik at det ikke støter stadig flere unge mennesker ut, og støtteordningene fra det offentlig må fungere slik at det for eksempel er mulig å kombinere arbeid og trygd.
Som jeg nevnte innledningsvis, har vi fått til mye i utdanningssystemet vårt. Men også her har vi uløste oppgaver. Særlig viktig er det at vi enda bedre enn i dag klarer å tilpasse opplæringen til den enkelte. Dette gjelder også i den videregående opplæringen, der elevene og lærlingene må få mulighet til å videreutvikle seg på sine egne premisser. Et godt kunnskapsgrunnlag, og ikke minst et positivt møte med utdanningsinstitusjonene, er viktig for dagens unge, som vil møte et arbeidsliv med stadig tøffere krav.
Noen hevder at dagens er ungdommer lite engasjerte, og at egoismen har tatt overhånd i landet. Men oppslutningen om fellesskapsløsningene har jo økt, ikke avtatt. Og ungdom er slett ikke uengasjerte. Men vi må kanskje innse at dagens politiske system og de politiske partiene ikke akkurat tiltrekker seg ungdom. Dette må vi ta innover oss. Jeg har tidligere tatt til orde for at vi må organisere nye kanaler ut til folk. Partiene må åpne seg mer, og arbeide på en annen måte enn før. Dette er ikke minst viktig dersom vi skal få flere unge til å delta.
Nei, jeg tror slett ikke ungdom er egoistiske. Torsdag denne uka arrangeres det igjen Operasjon Dagsverk (OD), hvor ungdom over hele landet jobber en dag til inntekt for en god sak. Siden OD startet opp i 1964 har norske elever i ungdomsskole og videregående skole jobbet inn over 430 millioner kroner til utdanningsprosjekter i utviklingsland. Tema for årets aksjon er kampen mot HIV og aids i det sørlige Afrika og Latin-Amerika.
Aids har utviklet seg til å bli en utviklingskatastrofe av dimensjoner, som truer med å utslette mange av de fremskrittene som vi har sett det siste tiåret. 33 millioner mennesker lever nå med hiv/aids i verden, og 95 prosent av de smittede lever i utviklingsland. Så mange som 13 millioner barn er foreldreløse på grunn av HIV og aids.
Vi som lever i Norge kan knapt fatte rekkevidden av dette. Men jeg er glad for den innsatsen som ungdommene gjør gjennom Operasjon Dagsverk.
Deres arbeid gjør at jeg også ser lyst på fremtiden.
