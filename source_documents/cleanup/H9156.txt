
17.4.2005
Venstres landsmøte 2005
Pasienten i fokus - et godt og tilgjengelig helsetilbud for alle
Venstre setter pasienten i fokus. Nærhet til behandlingstilbud, ikke minst akuttfunksjoner, er viktig. Venstres landsmøte ønsker at befolkningen skal ha et godt sykehustilbud i akseptabel nærhet. Akuttmedisinsk beredskap av høy kvalitet må gi lokal trygghet over hele landet.
Kvalitet på spesialisthelsetjenester betinges av gode fagmiljøer og forsvarlig pasientgrunnlag. Helseforetakene må ta ansvar for å desentralisere det som kan desentraliseres, og samordne der det er formålstjenlig.
Venstres ønsker ikke en utvikling i sykehussektoren der helseforetakene konkurrer om "lønnsomme" pasienter, på bekostning av pasienter med sammensatte lidelser. Venstre ønsker å gjøre stykkprisfinansieringen mer presis, slik at systemet bedre avspeiler de reelle kostnadene. Dagens balanse mellom basisfinansiering og stykkprisfinansiering bør videreføres. En bør avvise å øke andelen stykkprisfinansiering.
Da stortingsflertallet av Arbeiderpartiet, Fremskrittspartiet og Høyre valgte å gjøre sykehusene til statlige foretak, mistet borgerne sin regionale innflytelse på en av de viktigste faktorene i velferdspolitikken. Venstre understreker betydningen av god demokratisk styring av helseforetakene.
