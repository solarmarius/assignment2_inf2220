
Fredag 6. mars 1992 Sperrefrist: Lørdag 7. mars kl. 09.00.
Odd Holten på årsmøtet i Østfold KrF:
GIR BEDRE ØKONOMI AUTOMATISK
EN BEDRE LIVSSITUASJON?
At folk flest har fått en bedre økonomi enn de hadde for 20 år siden, har ikke automatisk ført til at de også har fått en bedre livskvalitet. Det ser vi blant annet av den dramatiske økningen i skilsmissetallet. I 1992 opplever fire ganger så mange barn skilsmisse som for 20 år siden, sa stortingsrepresentant Odd Holten under årsmøtet i Østfold KrF i Fredrikstad lørdag.
Det må være noe som er fundamentalt galt med livskvaliteten i et samfunn der 230.000 barn og unge opplever omsorgssvikt på grunn av alkoholmisbruk i hjemmet, slo Odd Holten fast. Han viste også til at det har vært en dramatisk øking i voldsbruk, i kriminalitet, i svart arbeid og i misbruk av offentlige ordninger.
-I tillegg til dette - og kanskje mye på grunn av det! - får stadig flere mennesker psykiske problemer, og må behandles for slike lidelser, sa Odd Holten.
-Verdikrise og sosiale kriser er stikkord som gjør det høyst betimelig å spørre om vi fremdeles tror at bedre økonomi er en garanti for en bedre livssituasjon eller økt livskvalitet, sa KrF-representanten fra Østfold på årsmøtet i sitt eget fylkesparti.
