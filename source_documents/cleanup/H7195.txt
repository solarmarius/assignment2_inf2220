
20.06.03
Rolf Reikvam, SV
SV OG PRIVATSKOLELOVEN
Det er blitt forsøkt skapt et bilde av at SV har stemt for privatskoleloven i Stortinget. Det er positivt galt. De faktiske forhold er følgende:
27. mai vedtok regjeringspartiene med støtte fra FrP den nye privatskoleloven. Den viktigste endringen i forhold til dagens lov er at det ikke lenger skal stilles krav til formålet for skolene. I dagens lov må en privat skole enten gi et pedagogisk alternativ eller ha et religiøst grunnlag for å bli godkjent med statlig støtte. Med den nye loven kan hvem som helst starte en skole med statlig finansiering, hvis skolen oppfyller visse faglige krav. Det betyr at den må ha planer som er på linje med læreplanen for den offentlige skolen.
Den nye loven videreførte ordningen med statlig tilskott. Skolene skulle få et tilskott pr elev som er 85 % av landsgjennomsnittet, et snitt som regnes ut på grunnlag av hva samtlige kommuner bruker til grunnskolen. Det er i dag store utgiftsvariasjoner mellom kommunene. Dette skyldes blant annet geografiske forhold. Alle forstår at det er dyrere å drive skole med en spredt befolkning, enn det er i en by med tett befolkningskonsentrasjon. Landsgjennomsnittet har den uheldige konsekvens at privatskoler som ligger i kommuner som bruker under landsgjennomsnittet, vil få mer penger per elev enn den kommunale skolen som ligger i nabolaget. Privatskoler som ligger i kommuner som bruker over landgjennomsnittet, vil få tilsvarende mindre enn den offentlige skolen. Et slikt tilskottssystem som gir en privatskole mer penger enn den offentlige naboskolen, er uheldig og vil være et unødvendig incitament til å starte privatskoler.
Sjøl om vi 27. mai stemte i mot hele loven, valgte vi å gå inn i en dialog med regjeringspartiene for å fjerne denne urettferdigheten. Vi stemte for å endre tilskotts- grunnlaget til et gjennomsnitt av driftsutgiftene i den kommunen der privatskolen vil starte opp, fordi dette vil gi mindre forskjeller mellom skolene enn i dag.
Vi ønsket også å gi kommunene større innflytelse og fikk regjeringspartiene med på et eget vedtak der vi understreker kommunenes rett til å uttale seg før opprettelse av en privatskole. Departementet skal legge vesentlig vekt på uttalelsen dersom kommunen kan påvise at opprettelsen vil få uheldige konsekvenser for kommunens skolestruktur, dersom den påfører kommunen økte kostnader, eller fører til nedleggelse av en offentlig skole og således gir elevene ulemper i form av økt reiseavstand.
Dette er noe helt annet enn å gi støtte til privatskoleloven. Vi har oppnådd å stramme loven litt inn. Alternativet hadde vært det tilskottsystemet som ble vedtatt 27. mai med FrPs stemmer.
