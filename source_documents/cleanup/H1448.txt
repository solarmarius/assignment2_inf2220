
Stortinget, 1. november 2000
FREMSKRITTSPARTIETS
STORTINGSGRUPPE
fra stortingsrepresentant Ulf Erik Knudsen, Fremskrittspartiet
Forslag om fritt skolevalg
i videregående skole!
Fremskrittspartiet fremmet i dag formiddag (onsdag 1.11.00) forslag om at all ungdom som søker videregående skole skal ha en lovmessig rettighet til fritt å velge skole.  FrP mener retten til fritt å kunne velge hvilken skole man vil søke på bør være en lovbestemt rettighet som norsk ungdom garanteres. Denne retten må være uavhengig av hvor man bor og andre forhold, sier stortingsrepresentant Ulf Erik Knudsen.
Knudsen (Buskerud) har fremmet forslaget om fritt skolevalg sammen med stortingsrepresentantene Robert Eriksson (Nord Trønderlag) og Kenneth Svendsen (Nordland).
Pr. i dag har norsk ungdom ingen rett til å velge hvilken skole de vil gå på. Det er det fylkeskommunen som bestemmer. En oversikt utarbeidet av Stortingets Utredningsseksjon viser imidlertid at i Aust-Agder, Oppland, Rogaland, Vestfold og Oslo har fylkespolitikerne frasagt seg denne styringsretten. Der kan man søke fritt over hele fylket. De andre fylkene i landet opererer med regioner som søkerne må holde seg innenfor. I noen fylker kreves det at elevene skal søke skole i hjemkommunen. - Graden av strenghet varierer fra fylke til fylke. I mange fylker kan man søke om unntak fra hovedregelen, men regelverket varierer sterkt. Det er altså klart at norsk ungdom behandles svært forskjellig avhengig av hvilket fylke man bor i. Frp mener dette ikke er riktig. Elevene bør ha den samme rett til fritt skolevalg uansett i hvilken del av landet man er bosatt, sier Ulf Erik Knudsen. Knudsen viser også til at de fylker som praktiserer fritt skolevalg er fornøyd med denne ordningen.
