
13.5.2005
Leiar i Stortingets kommunalkomitè Magnhild Meltveit Kleppa, Senterpartiet
Senterpartiet har høgare mål for tryggleik og velferd
Senterpartiet har høgare mål for tryggleik og velferd enn Regjeringa. Vi vil sikre ein god og gratis skule, ei meir verdig omsorg og høgst naudsynt vedlikehald av kommunale bygg. Dersom Regjeringa får fleirtal for sitt forslag, kan folk nok ein gong bu seg på større kutt i velferda rundt om i landet, seier Magnhild Meltveit Kleppa.
Senterpartiet vil at pleiarane som skal ta vare på våre gamle får betre tid, ikkje dårlegare. Vi vil sikre borna våre betre oppfylging, og ynskjer difor fleire lærarar i skulen, ikkje færre. Vi vil at foreldre som har eit funksjonshemma born skal føle betre støtte frå samfunnet. Vi vil ha gode kommunale bygningar, ikkje skular og kyrkjer som står til forfall. Dette kostar, men vi er villige til å prioritere dette framfor ytterlegare skattelette.
Kleppa krev no ein fleirårig opptrappingsplan for kommuneøkonomien. - Det er eit stort gap mellom Regjeringa sine 1.3 mrd. og dei 5.7 mrd. KS seier kommunane treng for å kunne tilby god velferd til neste år. Senterpartiet vil rette opp den ubalansen som det i dag er mellom oppgåvene kommunane har og dei midlane dei får til å løyse dei. I tillegg vil Senterpartiet ha ein eigen plan for vedlikehald av kommunale bygg; skular, sjukeheimar og kyrkjer.
Dette må bli det siste opplegget for kommuneNorge frå denne Regjeringa. Fire magre år er meir enn nok. No lyt dei få avløysing, seier Magnhild Meltveit Kleppa.
