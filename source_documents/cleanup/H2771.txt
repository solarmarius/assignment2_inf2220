
Laurdag 19. august 1995
KrF-leiar Valgerd Svarstad Haugland opnar valkmap i Hordaland:
MOMS PÅ KOLLEKTIVTRAFIKK TRUGAR DISTRIKTA
-Dersom det vert innført moms på fergereiser og kollektivtransport, vil det vera eit sterkt trugsmål mot disktrikta og mot busettingsmønstret her i landet. Det vil for-sterka presset på dei tettbygde stroka, og føra til eit kaldare samfunn. Eg ser på det som eit på alle vis miljøfiendtleg framlegg. Det sa Kristeleg Folkeparti sin leiar Valgerd Svarstad Haugland då ho opna valkampen i Hordaland laurdag. Det skjedde på eit stort møte i Bergen.
KrF-leiaren synte til at Samferdsledepartementet har sendt ut eit skriv på høyring til fylkeskommunane, der departementet ynskjer synspunkt på om ein skal innføre moms på fergereiser og kollektivtransport.
-Moms på kollektivreiser vil gjere det mykje mindre interessant å nytte desse tilboda, og gjere at mange fleir vel private framkomstmidlar. Mange stader er allereie kollektivtakstane såpass høge at folk "tel på knappane" kva som løner seg. I dei områda der folk ikkje har noko alternativ til ferga eller bussen, risikerer ein at dei i staden vel å flytta, og slå seg ned i tettbygde strok. Dette er ikkje god distriktspolitikk, slo Valgerd Svarstad Haugland fast.
Svarstad Haugland utfordra samferdsle-styresmaktene til å "tenke heilt nytt" om kollektivtrafikk.
-I staden for å legge nye avgifter og kostnader på dei som reiser kollektivt, burde ein sjå på dei miljømessige og økonomiske vinstane samfunnet har av at ein reiser kollektivt, og gjere dette billegare, sa Valgerd Svarstad Haugland på Hordaland KrF si valkampopning i Bergen laurdag. (KrF-Press/NPE)
