
9.6.99
Inga Kvalbukt,
Pressemelding fra
ARBEIDERPARTIET MED MONOPOLPENGER TIL KOMMUNENE
Arbeiderpartiet skryter av at partiet vil gi mer penger til kommunene. I innstillingen til kommuneøkonomiproposisjonen som ble avgitt i dag er partiet imidlertid ikke villig til å tallfeste dette. Isteden sies det at Ap vil fremme forslag om en økning av kommunesektorens inntekter utover Regjeringens forslag i kommuneøkonomiproposisjonen om lag i tråd med Ap's forslag i statsbudsjett for 1999. Dette dreide seg om reelt ca.600 millioner kroner, sier Inga Kvalbukt, Senterpartiets representant i kommunalkomiteen på Stortinget .
Det Arbeiderpartiet imidlertid ikke sier noe om er finansieringen. Dersom Arbeiderpartiet skal finansiere sin økte satsing på kommunesektoren på samme måte som i fjor, dreier det seg kun om monopolpenger. Den gang salderte nemlig Ap sitt budsjett med å trekke inn hele bevilgningen til kontantstøtten på 2,8 milliarder kroner. En vedtatt reform som mange barnefamilier hadde innstilt seg i forhold til. Dessuten opererte Arbeiderpartiet med økte skatteinntekter i størrelsesorden 2 milliarder, det meste fra næringslivet som de ville gi tilbakevirkende kraft for året 1998.
Når det gjelder kommuneopplegget for neste år er Arbeiderpartiet heller ikke villig til å ta stilling til prisjustering av Nord-Norge tilskuddet for år 2000. Det samme gjelder Høyre. Dette tilskuddet betyr svært mye for utsatte kommuner i vår nordligste landsdel. For en kommune som Ballangen betyr Nord-Norge tilskuddet over 3 millioner kroner. Sentrumspartiene og SV går inn for å prisjusterer dette tilskuddet i likhet med det som skjedde inneværende år. Framskrittspartiet foreslår å ta vekk hele Nord-Norge tilskuddet.
