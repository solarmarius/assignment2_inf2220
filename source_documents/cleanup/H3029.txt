
Tirsdag 12. mai 1998
Komitéleder May-Helen Molvær Grimstad (KrF):
KONTANTSTØTTEN ER I HAVN
- Med den avtalen som regjeringspartiene i dag har inngått med Fremskrittspartiet og Høyre, må vi kunne slå fast at ti års kamp har båret frukt, og at kontantstøtten er i havn. Det sier lederen for Stortingets familie-, kultur- og administrasjonskomité, Kristelig Folkepartis May-Helen Molvær Grimstad. Hun karakteriserer avtalen som en seier for regjeringen.
- Avtalen mellom de fem partiene gir fullt gjennomslag for det som har vært regjeringens modell for kontantstøtten. Det er enighet om å beholde ordningen med statstilskudd til barnehagene. Samtidig ber partiene regjeringen komme tilbake til Stortinget med konkrete forslag som vil gi større grad av likebehandling mellom kommunale og private barnehager. Vi er også enige om at kommunale avtaler ikke må få en form som er i strid med identiteten til de private barnehagene, sier May-Helen Molvær Grimstad.
Komitélederen sier seg også glad for at det er flertall for å øke fradraget for dokumenterte utgifter ved pass og stell av barn med om lag 5.000 kroner, slik at det nå blir på 25.000 kroner for ett barn og 30.000 kroner for to barn. - På den måten vil vi stimulere til mer bruk av hvite dagmammaer, og det betyr en bedring av barnefamilienes økonomi. Prisene i barnehagene har økt de senere årene, men dette fradraget har stått stille, sier hun.
May-Helen Molvær Grimstad betegner avtalen om kontantstøtte som et oppgjør med den sosialdemokratiske tenkingen rundt familiepolitikken.
- Først og fremst er dette et gjennombrudd for valgfrihet som familiepolitisk prinsipp. På denne måten får småbarnsforeldre mer tid til egne barn, og de får mer tid sammen, sier May-Helen Molvær Grimstad til slutt.
