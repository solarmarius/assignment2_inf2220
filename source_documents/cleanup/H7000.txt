
25.04.03
Arbeiderpartiets kvinnebevegelse
Vil ha kvinneprofil på pensjoner
Arbeiderpartiets kvinnebevegelse mener at Pensjonskommisjonens sluttrapport må ende opp med en klar og tydelig kvinneprofil. Kvinnebevegelsen leder, Karita Bekkemellem Orheim, utfordrer nå de andre partienes kvinneorganisasjoner til aktiv støtte for å sikre at kvinner ikke kommer dårlig ut.
Arbeiderparti-kvinnene krever blant annet at besteårsregelen beholdes, og at kjønns- og aldersnøytrale alderspensjoner avtalefestes. Dessuten må samordningsregelen for ektefeller avvikles. Kvinner må også få rett til heltidsstillinger.
Dette er kravene fra kvinnebevelsen:
1. Besteårsregelen må beholdes
Det er fremdeles i all hovedsak kvinner som tar ut permisjon i forbindelse med fødsel og omsorg, og har et avbrutt yrkesløp. Bare en liten andel menn arbeider deltid, og kvinner har gjennomgående lavere lønn enn menn. En fjerning av besteårsregelen er direkte kvinnefiendtlig. En fjerning av besteårsregelen vil også premiere dem med høyest lønn og lang arbeidsinnsats, et prinsipp som med dagens arbeidsmønster tilgodeser menn.
2. Avtalefesting av kjønns- og aldersnøytrale alderspensjoner
Det gir svært uheldige signaler dersom man velger å legge vekt på levealder og kjønn som kriterier for ulikebehandling, samtidig som ulik levealder ellers ikke blir tillagt vekt. For eksempel har grupper av befolkningen forskjellig levealder avhengig av hvor de geografisk bor eller hvilket yrke de har.
3. Avvikle samordningsregelen for ektefeller
Det er viktig at pensjonen blir beregnet ut fra hvert enkelt menneskes situasjon og opptjening. På den måten vil det også bli enklere å beregne og få oversikt over hvor mye en vil få utbetalt i pensjon.
4. AFP-ordningen videreføres
AFP- ordningen er en ordning som først og fremst er beregnet på de som har fysisk krevende yrker. I disse yrkene befinner mange kvinner seg, for eksempel pleie- og omsorgssektoren. Det må fortsatt være mulig å gå av med en AFP-pensjon dersom man ønsker det. Samtidig er det viktig å motivere flest mulig til å stå lenger i arbeid. Arbeidsgiver må kjenne sitt ansvar for å drive god seniorpolitikk med et spesielt fokus på et inkluderende arbeidsliv.
5. Pensjonsordning for fosterforeldre må vurderes
For enkelte fosterforeldre er det en forutsetning at en av foreldrene er hjemmeværende. Disse arbeidstagerne som lønnes av det offentlige, og bør dermed gis rett til opptjening av pensjonspoeng på lik linje med andre lønnsmottagere i kommune/fylkeskommune.
6. Reell innbetaling til en pensjonsordning skal gi uttelling i høyere pensjon
De fleste minstepensjonistene i dag er kvinner. Det er grunn til å anta at det er langt igjen før dette jevner seg ut. Det oppleves som urettferdig å ha innbetalt penger til en pensjonsordning gjennom år med yrkesaktivitet og likevel ende som minstepensjonist. En kan ved en eventuell omlegging av pensjonssystemet ikke godta ordninger hvor enda flere kvinner vil havne i samme situasjon.
7. Ansatte i privat sektor må ha rett til tjenestepensjon
I dag regner man med at ca en million arbeidstagere i privat sektor ikke har noen andre pensjonsordninger utover Folketrygden. Det må være et mål å øke tjenestepensjonsdekningen i privat sektor, samtidig som dagens avtale- og lovregulerte tjenestepensjonsordninger for ansatte i statlig og kommunal sektor må videreføres.
8. Petroleumsfondet fonderes for å møte utfordringene med økte pensjonsutbetalinger
Folketrygden skal være trygg og forutsigbar. For å befeste det finansielle grunnlaget, øremerkes egne avsetninger i Petroleumsfondet.
9. Rett til heltidsstillinger
Mange kvinner er undersysselsatt, særlig i omsorgsyrkene. I alt
51 000 kvinner er registrert som undersysselsatt. I praksis vil det si at kvinnene utgjør 78 prosent av alle som ønsker heltid. Alle arbeidsgivere, særlig kommuner og statlige helseforetak må legge til rette for mindre deltidsarbeid og små stillingsbrøker som hindrer kvinner i å opptjene pensjonspoeng. Stillinger som brannmenn og politi blir aldri utlyst som deltid, og det er heller aldri snakk om å ikke få turnusen til å "gå opp". Heltid må bli en rettighet, deltid en mulighet.
