
1. desember 2000
Fra stortingsrepresentant Rigmor Kofoed-Larsen
25 millioner til Rv 33 Tonsåsen
Kristelig Folkeparti har sikret 25 millioner kroner til Rv 33 Tonsåsen i neste års samferdselsbusjett. Dette har sentrum flertall for sammen med Ap. Oppland fylke får mulighet til å søke om midler til å styrke kollektivtrafikken fra en pott på 45 millioner kroner.
Sentrumspartiene og Arbeiderpartiet er blitt enige om samferdselsbudsjettet for neste år. Det innebærer at det settes av 145 millioner kroner til rassikring, og at rassikringsinnsatsen reellt styrkes med 40 millioner. Øvrige riksveginvesteringer styrkes med 75 millioner. Av disse går 25 millioner til Riksveg 33 Tonsåsen i Oppland.
Kollektivsatsingen neste år styrkes med 140 millioner kroner. En del midler fordeles til de største byene. Oppland fylkeskommune får mulighet til å søke om midler fra en pott på 45 millioner kroner. Midlene skal gå til tiltak som kan bidra til at flere velger kollektive transportformer framfor privatbil.
I budsjettavtalen mellom Arbeiderpartiet og sentrumspartiene var tilskuddet til ekspressbussene kuttet ut. Bakgrunnen er at dagens støtte kan være i strid med EØS-regelverket. Men ekspressbussene er en viktig del av vårt kollektivtilbud, og i distriktene er det ofte det eneste alternativet til privatbil. Vi vil derfor bevilge 50 millioner kroner til ekspressbussene i 2001. For KrF er det viktig at vi så raskt som mulig finner en ordning som kan sikre dette viktige tilbudet, innenfor EØS-regelverket.
