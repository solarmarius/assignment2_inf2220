
16. november 1999
Signe Øye
- En seier for trygdede folkevalgte politikere
Stortingsrepresentantene Signe Øye (Ap) og Karin Andersen (SV) er i dag glade for å ha fått Stortingets gehør for sitt Dokument nr 8-forslag om at trygdede folkevalgte politikere ikke skal trekkes i sin pensjon når de samtidig får møtegodtgjørelse for sine politiske verv. - Dette er en seier for de trygdede og slutten på en diskriminering av personer som blir uføretrygdede mens de har påtatt seg politiske verv, sier Øye, som mener dette spesielt har gått ut over politikere med lav uføretrygd.
Sammen med stortingsrepresentant Karin Andersen så hun det urettferdige i at trygdede som påtok seg kommunale og fylkeskommunale verv, ble straffet for sitt politiske engasjement. - Å være folkevalgt er ingen jobb, det er et tillitsverv som folket har pålagt den enkelte. Alle som er folkevalgte har etter loven plikt til å ivareta sine verv, sa Øye i sitt debattinnlegg og viste til at enkelte politikere har sett seg nødt til å trekke seg fra sine verv av økonomiske årsaker.
Det er nå to år siden representant Øye tok opp denne saken med nåværende sosialminister. - Den gangen var det ikke særlig vilje til å gjøre noe med urettferdigheten som rammet politikere som ble uføretrygdet. Men etter mange henvendelser og flere avisoppslag ser det nå ut til at også sosialministeren er villig til å gjøre noe i og med at dette nå er tatt opp i budsjettet for neste år. Det er jeg glad for, sa Signe Øye i debatten i dag.
