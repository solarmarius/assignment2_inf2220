
11.5.2004
Magnhild Meltveit Kleppa, Sp
Kynisk nedvurdering av skule og omsorg
Regjeringa sitt framlegg til kommuneøkonomi for 2005 er ei kynisk nedvurdering av eit godt skule- og omsorgstilbod der folk bur. Ein auke i frie inntekter på opp mot 1,5 milliardar kroner dekkjer ikkje ein gong kostnadsveksten i kommunane, seier Magnhild Meltveit Kleppa, Senterpartiet, leiar i kommunalkomiteen på Stortinget.
Opplegget stadfestar Regjeringa sitt hovudmål: fortsatt nedbygging av offentleg sektor. Forslaget inneber elles at kommunane sjølv må dekkje sviktande skatteinntekter på 1,2 milliardar kroner. Då finnst det ikkje midlar verken til naudsynt opprusting av kommunal bygningsmasse eller til dei velferdsutfordringane kommunane står overfor.
Konsekvensane av Høgrepolitikken trer tydeleg fram. Sjukefråveret i kommunal sektor er på rekordhøge 9%. Dette talet rommar både enorme menneskelege kostnader for dei tilsette i kommunane og ein like stor samfunnskostnad i form av sjukepengar. Regjeringa sitt opplegg for 2005 inneber at enda meir arbeid skal gjerast med færre hender. Dette kan innebære ytterlegare auke i sjukefråveret.
Nå trengst det ei kraftig mobilisering for ein styrka kommuneøkonomi. Minimumsbehovet er ein auke i frie inntekter på 2,5 milliardar kroner meir enn det Regjeringa legg fram. I tillegg må Stortinget fullfinansiere alle vedtekne reformer, til dømes fleire undervisningstimar i grunnskolen i 2005, barnehagesatsinga og lovpålagd integrering av nye flyktningar i kommunane, avsluttar Meltveit Kleppa.
