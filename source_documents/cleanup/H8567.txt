
Dato: 30. august 2004
Stortingsrepresentant Per Ove Width (FrP)
- Null tillit til forsvarsministeren
Forsvarpolitisk talsmann i FrP, Per Ove Width, mener tilliten forsvarsminister Kristin Krohn Devold ble ytterligere svekket under dagens høring i Forsvarskomiteen. - I stedet for å ta det nødvendige ansvaret forsøkte hun å legge skylden på Stortingets budsjetter, sier Width.
Han mener denne forklaringen ikke er holdbar: - Dersom budsjettene
er for små til å dekke det aktivitetsnivået Stortinget har forutsatt, er det hennes ansvar å si i fra. Det har definitivt ikke skjedd, konstaterer Width.
Width avviser kontant at dagens høring ga inntrykk av at Devold har kontroll på økonomistyringen. - Et merforbruk i 100-millionerklassen er ikke noe man plutselig oppdager midt i året. Han mener tvert om at merforbruket vitner om mangelfull kontroll. - Når kassa er bunnskrapt halvveis i året uten at noen har fått det minste nyss om det, så skjønner alle at ting ikke er som de skal være.
Han er også overrasket over at forsvarsministeren nå, etter eget utsagn, har "identifisert" 30 nye millioner som skal dekke økt seilingsaktivitet. - Dette er jo beviset på at forsvarsministeren ikke har hatt full kontroll på forsvarets midler, sier han.
Han viser til at forsvarsministeren bare for kort tid siden mente det var fullstendig uproblematisk med lavere seilingsaktivitet, og at det derfor er påfallende at hun nå allikevel velger å omdisponere 30 millioner øremerket til økt seiling. - Dette levner et inntrykk av en vinglende forsvarsminister som ikke evner å vise politisk kontroll, sier Width.
Per Ove Width har ikke endret oppfatning av om ministeren burde vurdere sin stilling.
- Tilliten til forsvarsministeren er nå så lav som overhodet mulig, avslutter Width.
