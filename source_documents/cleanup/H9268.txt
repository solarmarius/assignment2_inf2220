
Dato: 2. juni 2005
Stortingsrepresentant John I. Alvheim (FrP)
Vil erstatte fostervannsprøver med blodprøver
- Gravide under 38 år bør også få utført fosterdiagnostikk med blodprøve i stedet for fostervannsprøve. Det foreslår FrPs John I. Alvheim.
Aftenposten forteller i dag om at gravide kvinner over 38 år kan få tatt fostervannsprøve uten at metoden med lange nåler inn gjennom magen benyttes. Ved hjelp av en blodprøve kan det nå avklares om fosteret har utviklingsavvik.
- Å hente ut prøver av fostervannet innebærer en risiko for spontanabort. Derfor vil det være langt bedre om gravide kvinner, også de under 38 år tilbys å ta blodprøve i stedet, sier Alvheim.
- Dette må være et tilbud til norske gravide kvinner uansett alder. Jeg vil foreslå for FrPs stortingsgruppe at vi fremmer forslag om dette i forbindelse med behandlingen av Revidert budsjett for 2005 nå i vår, sier Alvheim.
Han viser til at flere andre land i over 20 år har benyttet blodprøve i stedet for fostervannsprøve. - Endelig har også Sosial- og helsedirektoratet godkjent at fem norske sykehus kan tilby en slik blodprøve. Men dessverre bare for bare for kvinner over 38 år.
I dag reiser mange norske kvinner til utlandet og får denne testen utført. Dette burde de ha anledning til å utføre i Norge, sier Alvheim
