
Torsdag 10. juni 1993
Stortingsrepresentant Kåre Gjønnes (KrF):
BEKYMRINGER I GRENSELAND
-Debatten om mennesker og bioteknologi utfordrer oss til prinsipiell tenking på etisk grunnlag, og er en type politisk debatt vi har altfor lite av. Debatten fører oss inn i teknologiens og etikkens grenseland, og stiller oss overfor synspunkter som jeg for min del blir bekymret over. Det sa stortingsrepresentant og parlamentarisk leder Kåre Gjønnes (KrF, Sør-Trøndelag) sa Stortinget torsdag drøftet innstillingen til regjeringens melding om mennesker og bioteknologi.
-Jeg blir bekymret når man snakker om "dyrkningsmetoder for befruktede egg", og til en utvikling som kan føre til lengre og lengre dyrkningstid utenfor livmoren. Jeg blir bekymret når man snakker om en forskning som bare fantasien kan sette grenser for. Står vi overfor en utvikling der mor er overflødig og far er ukjent når kommende generasjoner skal settes til verden, et effektivt og produktivt samfunn? spurte Kåre Gjønnes i sitt innlegg. Han la til at han ikke trodde det var noen idag som ønsker seg et slikt samfunn, men at et knefall for teknologien gjør at slike framtidsperpektiver ikke bare er eventyr.
Kåre Gjønnes svarte også på den gjentatte kritikken fra Senterpartiet og Sosialistisk Venstreparti om at KrF "svikter" i patentspørsmålet ved ikke å støtte disse partienes forslag om å endre patentloven.
-KrF vil hevde at vi gjennom innstillingen til denne meldingen har vært med og jobbet fram et flertall som ivaretar det SV og Sp også ønsker, gjennom forskrifter til den eksisterende lov. For oss har det vært viktigere å skaffe flertall enn å protestere i en mindretallsmerknad, sa Kåre Gjønnes i Stortinget torsdag.
