
29.7.2003
Marte Mjøs Persen, Nestleder i RV
Rød Valgallianse vil dele ut Margareth Thatcher-prisen
RV har registrert at opptill flere partier har gjort privatisering av kommunale tjenester til en viktig sak i valgkampen. Venstre har i stortinget gått i bresjen for privatisering av kollektivsektoren (connex-saken er et resultat av dette), Høyre har gjort de kommunalt ansatte til hovedfiende i valgkampen og i FRPs mønsterkommune Os er det snart bare Terje Søviknes igjen som er offentlig ansatt.
I denne anledningen ønsker Rød Valgallianse å dele ut "Margareth Thatcher"-prisen til den personen som i løpet av valgkampen utmerker seg som særlig tilhenger av privatisering og rasering av offentlige tjenester.
For vår egen del har vi registrert at Erna Solberg som vil tvangsinnføre "fritt brukervalg" (at multinasjonale selskap som ISS skal overta områder som hjemmebaserte tjenester) og Erling Lae som vil gjennomføre det samme i hele Oslo. Men vi er åpne for flere forslag, og vil bruke valgkampen til å samle inn navn på kandidater.
