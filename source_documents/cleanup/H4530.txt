
onsdag 30. mai 2001 12:17:16
Venstre om nye oppdrettskonsesjoner:
- Verdiskapning, ikke spekulasjon
- Venstre er fornøyd med at oppdrettskonsesjoner skal brukes til lokal verdiskapning, og ikke bli spekulasjonsobjekt. Det sier Venstres næringspolitiske talsmann, Leif Helge Kongshaug, etter at sentrumspartiene og Arbeiderpartiet er blitt enige om grunnlaget for tildeling av nye oppdrettskonsesjoner.
- Innstillingen er et gjennomslag for prioritering av gründere og mindre bedrifter. Venstre er glad for at auksjonsprinsippet er borte, til fordel for skjønnsmessige tildelinger. Dermed kan for eksempel bedrifter som trenger flere konsesjoner for å få lønnsomhet i foredlingsleddet, prioriteres, sier Kongshaug.
- Oppdrettskonsesjonene må benyttes til å skape arbeidsplasser der ressursene er, og ikke bli et gullkantet papir som kan selges videre i et spekulativt marked. Derfor innføres en bindingstid på ti år. Vederlag pr. konsesjon settes til maksimum 5 millioner kroner.
Stortinget behandler saken den 7. juni.
