
13.1.2004
Henriette Westhrin, SVs representant i Pensjonskommisjonen
- Uakseptabel hovedmodell for fremtidens pensjoner
I dag ble Pensjonskommisjonens endelige innstilling lagt frem av kommisjonens leder Sigbjørn Johnsen. SVs representant i kommisjonen, SVs nestleder, Henriette Westhrin mener de andre partienes forslag til hovedmodell er uakseptabelt fordi den vil tjene de høytlønnende, mens folk med lave og midler inntekter vil tape sammenliknet med dagens pensjonssystem.
- Det har vært et mål for oss å lage et nytt system som er rettferdig, forståelig og forutsigbart. Dessverre er pensjonskommisjonens flertallsforslag ingen av delene, snarere tvert i mot. Vanlige lønnsmottakere og kvinner er taperne. Vi kan ikke akseptere at dette skjer, sier Henriette Westhrin, SVs representant i pensjonskommisjonen.
Westhrin viser til at SV har fremmet en alternativ pensjonsmodell - den universelle folketrygd - som ikke prioriterer høytlønnende på beskostning av lavtlønte, og som ikke medfører flere minstepensjonister, slik flertallsforslaget vil gjøre.
- Med vår modell viser vi at det er fullt mulig, innenfor de samme økonomiske rammene som flertallet, å innføre et bærekraftig og enkelt pensjonssystem med en klar fordelingsprofil, sier Westhrin. Dette er det motsatte av hva Arbeiderpartiet og Høyres modell innebærer, som svekker dagens omfordelingsprofil til fordel for de som har mest skal få mer, fortsetter Westhrin.
SV vil nå starte behandlingen av pensjonsreformen i partiet, og Westhrin mener SV vil få en nøkkerolle i de videre diskusjonene om pensjonsreformen.
- Våre fordelingsargumenter vil møte forståelse langt inn i Arbeiderpartiet og sentrum, sier Westhrin. - Vi har sett at sentrale folk både i fagbevegelsen og i Arbeiderpartiet snakker om behovet for en mer rettferdig pensjonsmodell, stikk i strid med det flertallet i kommisjonen har gått inn for. Det vil derfor bli vanskelig å få til en storkoalisjon om pensjonsreformen hvis ikke SV er med, avslutter Westhrin.
Mer info om SVs pensjonsmodell: http://www.sv.no/mener/temasider/pensjoner
