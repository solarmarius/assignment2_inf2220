
30.10.02
Vegard Martinsen, (DLF)
Innsats og belønning
I praksis blir de aller fleste motivert til å gjøre en bedre jobb hvis de på grunn av dette mottar en eller annen form for belønning. I et moderne samfunn, hvor et stort antall mennesker skal forholde seg til hverandre, er det viktig å ha et system som belønner kvalitet, tjenestevillighet, dyktighet og lignende.
Det norske helsevesenet har i svært mange år vært isolert fra dette prinsippet. (Dette gjelder ikke bare helsevesenet, men praktisk talt hele den offentlige sektor, og også store deler av privat sektor pga lover og bestemmelser gitt av det offentlige.) I helsevesenet har det i liten grad vært sammenheng mellom innsats og belønning,. Dette har medført at innsatsen har blitt dårligere, noe som har gått ut over behandlingen av de som er syke.
For ikke lenge siden ble det gjort et forøk på å innføre et visst element av belønning-for-innsats-prinsippet i helsevesenet: vi tenker på fastlegeordningen. I denne blir legene (til en viss grad) belønnet hvis de behandler pasienten på en måte som pasienten blir tilfreds med.
Og hva er resultatet blitt? I en overskrift i dagens Aftenposten står følgende: "Fastlegeordningen gir bedre service". Artikkelen fortsetter: "Fastlegeordningen har gjort legene mer omsorgsfulle og serviceinnstilte fordi de er redde for å miste pasienter, viser en ny undersøkelse. Frykten for at pasientene skal bytte fastlege gjør at legene strekker seg litt lenger. -De tar mer hensyn og arbeider mer grundig og forebyggende, sier forsker Benedicte Carlsen ved Universitetet i Bergen til Dagsavisen. Sammen med forsker og medisiner Ole Frithjof Norheim står hun bak undersøkelsen.." .
Det sies om forskere at de finner ut det alle vet. Dette er ikke alltid sant, men det stemmer i dette tilfellet.
Det som denne undersøkelsen kom frem til burde være barnelærdom for alle, og er det vel for de fleste. Dessverre har staten, på vegne av sterke pressgrupper, på de fleste felter i samfunnet gjort svært mye for å ødelegge systemer som belønner innsats, men resultatene av fastlegeordningen er et lite tegn på at fornuften er på vei tilbake. La oss håpe at belønning-for-innsats-prinsippet blir innført overalt. Hvordan skal dette skje? Ved at staten slutter å blande seg inn i frivillig samkvem mellom mennesker.
