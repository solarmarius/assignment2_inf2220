
Tirsdag 20. april 1993
Stortingsrepresentant Solveig Sollie (KrF):
GJENNOMSLAG FOR KrFs PENSJONISTKRAV
-Etter flere års politisk kamp, kan vi nå konstatere at Kristelig Folkeparti har fått gjennomslag for sitt krav om en løsning i saken om pensjonene til gifte og samboende pensjonister. Sosialminister Grete Knutsen har sagt at Regjeringen kommer med et forslag til løsning i Revidert Nasjonalbudsjett. Det sa stortingsrepresentant Solveig Sollie i Kristiansand tirsdag.
-Denne saken ble tatt opp av KrF første gang ved behandlingen av Trygdemeldingen i 1988. Det har hele tiden vært "enighet" og "forståelse" fra andre partier når KrF har påpekt det urimelige i at gifte pensjonistpar skal ha opptil 20 000 mindre i året enn samboende pensjonistpar, men den politiske kvernen har gått ualminnelig tregt, sa Solveig Sollie.
-Fra KrFs side har saken vært tatt opp gang på gang, og nå har altså regjeringen bebudet en løsning. Det skal bli spennende å se hva slags modell regjeringen velger å bruke for å komme denne urimeligheten til livs, sa Solveig Sollie i Kristiansand tirsdag.
