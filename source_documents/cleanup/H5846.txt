
Oslo, 7. mai 2002
Per-Kristian Foss
Frivillig å registrere småbåter
Ved å gjøre småbåtsregisteret frivillig, avvikles dermed den lovpålagte registreringsplikten. Toll- og avgiftsetatens registerenhet i Fredrikstad videreføres inntil videre, men Regjeringen ønsker at registeret på sikt kan konkurranseutsettes.
Regjeringen ser ikke behovet for en obligatorisk registrering på dette private området som stort nok til å rettferdiggjøre en tvungen meldeplikt. Finansdepartementet vil nå arbeide videre med spørsmål rundt organisering av registeret, herunder muligheten for å konkurranseutsette en fremtidig, frivillig registerforvaltning. Inntil videre blir registeret opprettholdt i toll- og avgiftsetaten.
Småbåtregisteret ble satt i regulær drift 1. januar 1998, og avløste da politiets registreringsordning for båter som ble etablert i 1948. Registeret har siden 1998 vært i en oppbyggingsfase. Hittil er ca. 320 000 småbåter i registeret, noe som tilsvarer ca. 80 prosent av antall småbåter i Norge.
Stortinget har bedt om en evaluering av registeret, og ECON Senter for økonomisk analyse har utarbeidet en evalueringsrapport 29. november 2001. Resultatene av denne evalueringen presenteres i Revidert nasjonalbudsjett.
