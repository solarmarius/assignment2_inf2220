
Dato: 10.01.01
FREMSKRITTSPARTIETS
STORTINGSGRUPPE
Fra stortingsrepresentant Siv Jensen (FrP)
SSB forventer høyere prisvekst:
Stortinget skulle hørt på FrP
Statistisk sentralbyrå har i dag offentliggjort konsumprisindeksen for 2000 som viser en årsprisvekst på 3,1%, som er den høyeste prisveksten her i landet siden 1991.
FrPs finanspolitiske talsmann Siv Jensen sier i en kommentar at Stortingsflertallet kan takke seg selv for prisstigningsrekorden. FrPs økonomiske politikk ville ført til lavere prisvekst, mener Jensen.
- SSB peker på at de viktigste faktorene som forklarer den høye prisveksten er drivstoffprisene og dermed kollektivtrafikkprisene, samt elektrisitetsprisene. Dette er priser som Stortinget har direkte kontroll over gjennom fastsettelse av avgiftene. Med innføring av økt moms fra 1.januar har stortingsflertallet bidratt til ytterligere prisvekst i 2001, fortsetter Jensen.
- Jeg tror ikke noe på Stortingsflertallets forsikringer om at lav prisvekst og lav rente er hovedmål i den økonomiske politikken. Ønsker man lavere prisvekst, må avgiftene settes ned, avslutter Jensen.
