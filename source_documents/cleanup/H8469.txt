
11.06.2004
ARBEIDERPARTIET Si STORTINGSGRUPPE
Olav Akselsen (Ap), leiar av Stortinget sin næringskomité:
Inga avklaring for norsk skipsfart
Næringskomiteen sin leiar Olav Akselsen (Ap) er skuffa over at det ikkje har vore mogeleg å få til ei avklaring av rammevilkåra for norsk skipsfart i Stortinget - I denne saken har me vore vitne til total mangel på forhandlingsvilje frå regjeringspartia, seier Akselsen.
Ved handsaming av skipsfartsmeldinga i Stortinget har det for Arbeidarpartiet vore svært viktig å jobba for eit bredt forlik for å sikra norsk skipsfart gode, forutsigbare rammevilkår som hindrar at norske sjøfolk og arbeidsplassar forsvinn. Arbeidarpartiet har vore villig til å diskutera alle ordningane og mogelege alternativ for å få til eit slikt forlik. Det får vi i dag ikkje til, seier Akselsen. Dette må regjeringspartia ta ansvaret for. Medan siktemålet for meldinga var avklaring av rammevilkåra for denne viktige næringa, er situasjonen no meir uklar enn nokon gong.
Regjeringa får støtte frå SV for å fjerna støtteordningane for utanriksferjene. Med det får norske reiarlag drastisk forverra rammevilkår samanlikna med dei ordningane konkurrentane i Sverige og Danmark har. - Dette rammar norske arbeidsplassar til sjøs og kan bety utflagging og tap av arbeidsplassar, påpeikar Akselsen.
Arbeidarpartiet er likevel glad for at det ikkje blir endringar i ordninga for norske sjøfolk på offshorefartøy. Stortinget stadfestar dermed Arbeidarpartiet sitt forslag frå i fjor vår om nettoløn for offshorefartøy i NOR. Ordninga har hindra utflagging og sikra arbeidsplassar og dette sikrar desse fartøygruppane. Når det gjeld kystflåten og slepebåtnæringa, fekk Arbeidarpartiet diverre ikkje gjennomslag for nettoløn også til desse.
Arbeidarpartiet støtter regjeringa sitt forslag om ein harmonisering av skatteordningane for skipsfarten, til Europeisk nivå.
Arbeidarpartiet får fleirtal for ei ny garantiordning for byggjelån til skip
Akselsen er elles nøgd med at det i dag er eit fleirtal i Stortinget som støtta Arbeidarpartiet sitt forslag om å be Regjeringa gjenoppretta ei eiga garantiordning for byggjelån til skip, slik at norske verft vert sikra tilgang på garantiar og med det lån. Vidare er det gledeleg at fleirtalet også støtta forslaget om at regjeringa no må bruka Garantiinstitutt for Eksportkreditt meir aktivt for å fremja auka aktivitet i verftsnæringa. - Dette har vore eit krav frå verftsnæringa, og vil sikra aktivitet på norske verft i åra framover, uttalar Akselsen.
