
Oslo 11. mai 2005
SV
Bedre forvaltning av nasjonalparkene
SV foreslår en rekke tiltak for å bedre forvaltningen av nasjonalparkene. I et privat lovforslag ber SV regjeringen fremme en handlingsplan for samordning av bærekraftig bruk og forvaltning av verneområder i Norge.
Forslaget ble lagt frem i dag av stortingsrepresentantene Hallgeir Langeland, Kjetil Bjørklund, Heidi Grande Røys og Jørund Leknes.
- Våre tiltak vil bedre forvaltningen av nasjonalparkene, sier en av forslagsstillerne, Kjetil Bjørklund fra SV.
På oppdrag fra Stortinget fremmet regjeringen i 2003 en strategi som skulle føre til økt miljøtilpasset turistmessig bruk av våre fjellområder. Strategien har så langt bare i begrenset grad blitt fulgt opp med konkrete tiltak.
- Forslaget vi fremmer inneholder flere konkrete tiltak som skal kunne føre til bedre bruk av våre nasjonalparker. Dette forutsetter større lokal deltakelse i forvaltningen, og vil føre til flere arbeidsplasser i nasjonalparkene, sier Bjørklund.
Tiltakene SV foreslår inkluderer blant annet:
· Økt ressursinnsats i forvaltningen av nasjonalparker
· Styrket næringsutvikling i områder berørt av vern
· Styrking av samarbeidet mellom forskjellige forvaltningsplan
Et av problemene med forvaltningen av nasjonalparkene er at man i for stor grad fokuserer på kontrolloppgaver. Dette medfører at et stort kommersielt bærekraftig næringspotensiale ikke realiseres.
- I norske nasjonalparker er det langt færre ansatte enn i forvaltningen i andre land. Det er for eksempel bare tre årsverk involvert i forvaltningen av Jotunheimen nasjonalpark. Dette kan forbedres kraftig. Det betyr både økt kommersiell aktivitet, bedre forvaltning og flere arbeidsplasser, sier Bjørklund.
