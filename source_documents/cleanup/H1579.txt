
Stortinget, 18. februar 2000
FREMSKRITTSPARTIETS
STORTINGSGRUPPE
fra Ursula Evje, skolepolitisk talsmann Fremskrittspartiet
Staten kapitulerte i Mosvik-saken
- Det er gledelig at påtalemyndigheten har tatt til fornuft og anerkjenner at foreldre og barn likevel har rettsvern i forhold til offentlige myndigheter, sier stortingsrepresentant Ursula Evje (FrP).
Mosvik-saken dreier seg om foreldreansvar og rett til undervisning utenfor offentlig skole. Statsadvokat Kari Lynne har meget overraskende trukket saken og opphevet forelegget til de siktede og henlagt saken etter bevisets stilling.
- Når statsadvokaten nå trekker saken etter bevisets stilling og samtidig opphever forelegget gjør det Mosvik saken mer enn spesiell, sier Ursula Evje.
- Stortinget vedtok våren 1999 en ny lov om Menneskerettigheter og der slås det fast at foreldre har rett til å velge undervisning for barna. Det viktige er at barna sikres en likeverdig opplæring. Hvor opplæringen finner sted eller hvem som utfører den er ikke noe poeng. Det er kvaliteten og resultatet som er viktig for barnet, fremholder Evje.
- Mosvik-saken er derfor et gedigent overgrep fra kommunens side og mine tidligere påstander om at saken var et brudd på foreldrenes rettigheter etter Barneloven, kan ikke tolkes annerledes enn at de var riktige, avslutter Ursula Evje.
