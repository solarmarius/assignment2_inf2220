
11.6.2005
Venstre
Økt åpenhet og innsyn
Prinsippet om at borgerne har rett til innsyn i saksdokumenter i offentlig virksomhet er fundamentalt i vårt demokrati. Det er det viktig å styrke slik åpenhet for å øke interessen og deltakinga i politiske debatter og prosesser.
Venstres landsstyre er meget tilfreds med forslaget til ny offentlighetslov som nylig ble lagt frem av justisminister Odd Einar Dørum. Lovforslaget er et gjennombrudd for større åpenhet og innsyn i offentlig sektor.
Da Jagland-regjeringen ikke prioriterte arbeidet med en revisjon av offentlighetsloven, reagerte Venstre med å legge frem St. meld. nr. 0 rett før valget i 1997. Lovforslaget som nå er lagt på bordet følger opp dette og tjener som et bevis på at Venstre i posisjon leverer en rekke forslag som vil gi større åpenhet.
Venstres landsstyre vil spesielt fremheve:
- Den nye offentlighetsloven er nøytral i forhold til organisasjonsform. Det skal ikke lenger være anledning til å organisere seg bort i fra åpenhet. At stat og kommuner velger å organisere sine tjenester i aksjeselskaper eller stiftelser skal ikke være til hinder for offentlighetens innsyn.
- Lovforslaget bygger på at det kun skal være anledning til å gjøre unntak fra innsyn når det foreligger et reelt og saklig behov for det. Unntak fra innsyn skal bygge på skadeprinsippet, og det er opplysninger og ikke hele dokumenter som kan undras offentlighet.
- For å bidra til sunn konkurranse og å motarbeide korrupsjon og økonomisk kriminalitet foreslås langt større åpenhet ved anbud.
- Vesentlig større åpenhet i den kommunale administrasjonen ved at kommuner og fylkeskommuner ikke lenger regnes som ett organ i forhold til offentlighetsloven.
- Lovforslaget presiserer og snevrer inn rammene for utenriksunntaket og bidrar til større åpenhet i utenriksforvaltningen.
