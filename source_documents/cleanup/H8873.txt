
13.12.2004
Eli Sollied Øveraas (Sp)
Hvorfor avvikle sikkerhetsopplæringen for fiskere?
Under debatten tirsdag 13.12.04 om KUF-budsjettet, stilte stortingsrepresentant Eli Sollied Øveraas spørsmål om hvorfor det synes å være Regjeringens mål å avvikle ting som fungerer i samfunnet.
"Folk langs kysten er uroet over det som nå skjer. Sikkerhetsopplæringen for fiskere er en ordning som har fungert godt, og bruken av kursbåten "Kongsnes" har bidratt til at fiskerne kan få et godt kurstilbud der de bor.
Med en bevilgning på knappe 7 millioner kroner, vil denne opplæringen sannsynligvis forsvinne," hevder Sollied Øveraas.
"Selv om det er bred enighet om viktigheten av å forebygge og redusere omfanget av ulykker, er iveren etter å spare noen få millioner på statsbudsjettet viktigere enn å beholde en ordning som har vært en suksess.
Det som er velfungerende, skal visst gjøres vanskeligfungerende!" sier Sollied Øveraas.
"Folk langs kysten, både fiskere og deres pårørende har reagert sterkt. Jeg deler deres reaksjon," sier Sollied Øveraas som avsluttet innlegget sitt med å spørre om det ikke bør være et mål for Storting og Regjering å gjøre hverdagen tryggere og enklere både for yrkesutøvere og folk flest.
