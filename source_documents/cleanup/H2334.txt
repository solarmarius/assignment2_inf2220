
Onsdag 26. mai 1993
KrFK-leder Aud-Inger Aure:
IKKE RØR NOEN KIRKELIG HELLIGDAG
-Etter de sterke og entydige reaksjonene som kom mot regjeringens forslag om å gjøre Kristi Himmelfartsdag til arbeidsdag, men beholde Gro-dagen som fridag, synes jeg det er nokså sterkt at regjeringen nå foreslår å gjøre annen pinsedag til arbeidsdag, samtidig som den fremdeles vil bevare Gro-dagen. Det bør ikke råde noen tvil om at verken kristenfolket eller andre kan akseptere at noen kirkelig helligdag vurderes avskaffet før Gro-dagen eventuelt er fjernet. Det sa lederen for Kristelig Folkepartis Kvinner, Aud-Inger Aure, under et møte i Bodø onsdag kveld.
Aud-Inger Aure sa at hun i utgangspunktet mener det ikke er flere fridager enn at man bør kunne beholde samtlige.
-Hele denne debatten har tatt utgangspunkt i en misforståelse: At det er så mange flere fridager i Norge enn i andre europeiske land. Dette er rett og slett galt. Norge ligger langt nede på en slik liste, slo Aud-Inger Aure fast. Hun la til at hun for sin del er skeptisk til at det er så store innsparinger å gjøre ved å avskaffe en enkelt fridag.
-Jeg må også medgi at blir nokså provosert over den dobbeltmoralen mange legger for dagen i denne debatten. De som er ivrigst etter å ta fridager fra folk, har gjerne stillinger som gjør dem i stand til å ta fridager stort sett som det passer dem. Da blir det for billig å ta fra andre goder en selv kan ordne seg som man ønsker, sa Aud-Inger Aure, som selv har vært leder i det private næringsliv, på møtet i Bodø onsdag kveld.
