
Fredag 12. juni 1992
Jon Lilletun (KrF):
RELIGION NATURLIG DEL AV STUDIEKOMPETANSEN
Det er med stor tilfredshet jeg registrerer at en enstemmig kirke- og undervisnings-komité vil ha fagene etikk og religion også inn i fagplanene for de yrkesrettede videregående linjene. Det sier Kristelig Folkepartis medlem i komiteen, stortings-representant Jon Lilletun. Lilletun er også tilfreds med at KrFs standpunkter har fått gjennomslag på en rekke punkter i innstillingen om videregående opplæring, og at det er flertall i komiteen for disse leddene.
-At flertallet i komiteen er enige om å lovfeste rett til tre-årig, kompetansegivende videregående opplæring, er en liten milepæl i norsk utdanningshistorie, mener Jon Lilletun. Han sier seg også tilfreds med at det er flertall for å utvide antallet grunnkurs fra de ni som regjeringen foreslo, til 13.
-Musikkfag og idrettsfag er kommet med, dessuten er linjene for industri- og håndverksfag utvidet med to. Innen linjene for naturbruk, har flertallet sikret linjer for havbruk og fiskeri, og det er enighet om at det skal være ulike fagplaner på linjene for naturbruk, avhengig av om skolen ligger ved kysten eller inne i landet, oppsummerer Jon Lilletun.
KrF-medlemmet i kirke- og undervisningskomiteen legger ikke skjul på at han er tilfreds med det som står i innstillingen når det gjelder faget etikk og religon, og understrekingen av at den kristne og humanistiske kulturarv utgjør en sterk tradisjon i norsk historie. "Idag inngår faget religion i fagkretsen i studieretning for allmene fag. Når den videregående skolens struktur nå blir endret, bør alle elever i den videregående skolen få del i denne felles kulturarv," heter det i innstillingen. Flertallet i komiteen mener at spørsmål som angår estetikk, etikk, livssyn, filosofi og religion av den grunn må trekkes inn i undervisningen der det er faglig og pedagogisk naturlig. Det samme flertallet ber departementet legge dette til grunn ved utarbeidelse av fagplanene. "På denne måten blir også disse fagområdene en del av studiekompetansen," konkluderer innstillingen, en konklusjon Jon Lilletun deler fullt ut.
