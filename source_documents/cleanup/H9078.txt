
11.3.2005
Marit Arnstad, Senterpartiets parlamentariske leder
Kontrolleres mot framføring
Innleiing på Senterpartiets landsmøte
Kjære Landsmøte
"Kva er det vi vil? Det er ikkje bankbøker og mammon.
Ein må ha penger for å leva, men penger er ikkje målet.
Målet er likverdige kår, kulturelt, sosialt og åndeleg."
Dette kan kanskje høres ut som et sitat fra ledelsen i et Senterparti av i dag. Men det er det ikke. Dette er sitat fra et foredrag som daværende leder i Senterpartiet Nils Trædal holdt i 1948. Like gyldig i dag som den gang. Ja, kanskje mer enn noen gang, i en tid hvor den offentlige velferden presses, og hvor ulikhetene øker både sosialt og geografisk.
Stortingsgruppen har vært gjennom en fireårs-periode hvor vi føler at viktige verdier vi kjemper for er presset. Vi gremmes over at et land som er så rikt som Norge må plassere elever i grunnskolen i brakker, at eldre ikke får plass på sjukeheim, at det fortsatt finnes fattige barn i dette landet. Vi tar det inn over oss at kulturtilbud må legges ned, at det frivillige arbeidet ikke verdsettes. At et land med så mye kunnskap og kapital ikke kan føre en mer aktiv næringspolitikk. Vi blir frustrerte over at SP ikke har hatt den styrke og innflytelse vi ønsker på vegne av de samfunnsinteressene vi skal forsvare og de politiske mål vi skal kjempe for.
Svært tydelig har dette vært når det gjelder den lokale velferden og det lokale demokratiet.
For hva er det som skjer? Vi opplever en situasjon med økt privat forbruk og redusert lokal velferd. En slik utvikling har mange sider; Den gjør at folk blir frustrert over at skoler legges ned, at eldre ikke får tilbud om plass på bosenter og at barn ikke får barnehageplass. Frustrasjonen fører i sin tur til grobunn for private tilbud som skummer fløten av et velferdsmarked. De tilbyr bedre tjenester enn det offentlige, men ikke alle steder og ikke til alle grupper. Det koster og du bør helst bo i en av de store byene. Med andre ord det åpnes for en utvikling som bidrar til større forskjeller geografisk og sosialt.
Man kan snu og vende på denne problemstillingen så mange ganger man vil. Man kan se det fra de enkelte sektorenes side. Men, dette handler om hvilken økonomi stortingsflertallet gir kommunesektoren som skal løse de mest grunnleggende velferdsoppgavene. Kommuneøkonomi er utfordringen rett og slett. Problemet er at kommunenes driftsresultat svekkes år for år. Det er bunnlinjen. Det er i forhold til dette at utviklingen må snus. Det kan gjøres med flere konkrete tiltak og disse vil være helt avgjørende for SP i ethvert samarbeid med andre partier.
Finansminister Per Kristian Foss kommenterte situasjonen i kommunene på Dagsrevyen mandag med å si at om kommunene fikk hele oljefondet så ville de klage likevel. En slik uttalelse viser at Foss i stedet for å gå inn i debatten, velger å forholde seg både nedlatende og respektløst overfor de tusenvis av dyktige og samvittighetsfulle mennesker som tar del i folkevalgt arbeid og opplever en vanskelig situasjon. Det er tydeligvis langt mellom hverdagen rundt regjeringens bord og den hverdagen folk opplever i skolene, barnehagene, innen eldreomsorgen og på sykehusene.
Det er jo et paradoks da at milliardoverskridelser i Forsvaret i følge Foss er god styring, mens når det blir brukt penger på skole og eldre så er det ufornuftig bruk av penger. Etter sin budsjettkonferanse i helgen virker denne regjeringen så mett og sjøltilfredse at det er på høy tid at de får avløsning i regjeringskontorene!
Et annet spørsmål som har tatt mye tid for Stortingsgruppen den siste fire års perioden er utvikling av nærings- og distriktspolitikken. Noe av det første vi fikk oppleve fra denne regjeringen var en næringspolitisk abdikasjon. SND ble omdannet til Innovasjon Norge og strippet for midler til utvikling av næringslivet. I stedet ble skattelette og rente de eneste virkemidler denne regjering trodd på i næringspolitikken. Store deler av stortingsperioden har vi kjempet for en mer aktiv næringspolitikk. En næringspolitikk hvor det fortsatt er mulig å gi økonomisk støtte til de mange ideer som folk har for verdiskapning rundt i hele dette landet. En kamp for at de store industrilokomotivene skal få levelige vilkår og ikke som Statkraft langsomt kveles av et ågermessig utbytte som kun har til hensikt å sy sammen regjeringens budsjettbalanse. En kamp for at de næringsmessige fortrinn vi har her i Norge skal kunne utnyttes fullt ut. Ja, vi er et høykostland men vi har noen fortrinn i enkeltnæringer som maritim sektor, olje og gass industrien, marin næring og vannkraft. Disse næringene må få spillerom og konkurransemessige betingelser som gjør dem i stand til å vokse.
Vi har et fortrinn i kunnskap og kapital. Vi har en kunnskapsrik befolkning og kunnskap koster ikke flesk for næringslivet i Norge. Det er et fortrinn å bygge videre på innen utdanningssystemet og innen forskning. Vi har en kapitalsterk stat, men vi mangler privat kapitaltilgang. Det rammer særlig bedrifter i utkantene. Da må staten være villig til å dele sin kapitalstyrke med private aktører for å få skapt flere arbeidsplasser og få realisert flere virksomheter. Det skjer ikke i dag. Karl Glad spurte nokså oppgitt i et innlegg i DN; Hvorfor ville Høyre egentlig ha et industriutvalg når de ikke engang vil vurdere konklusjonene fra utvalget? Det er et godt spørsmål. Hvorfor ville de ha et industriutvalg når de ikke vil føre en industripolitikk?
Senterpartiet ønsker å bidra til en helt annen næringspolitikk fordi en aktiv næringspolitikk i dag er den beste distriktspolitikken vi kan føre! Vi vil satse innen de næringer hvor vi har mulighet til å bli blant de beste, vi vil satse kapital på gode ideer, vi vil satse innen utdanning og forskning.
Skal dagens lokale velferd og vårt ressursbaserte næringsliv ha livets rett må det en endring til, - og en endring er mulig! Vi vil drive fram denne endringen både på vegne av de lokale velferdsoppgavene, det lokale demokratiet og i forhold til nærings- og distriktspolitikken. Det må en forandring til og til det trengs et Senterparti som har styrke og kampvilje!
Dette har også et alvorligere bakteppe. Med denne regjeringen har man startet et arbeid i forhold til strukturelle samfunnsendringer som kan være helt ugjenkallelige dersom de får fortsette. Jeg tenker på det presset våre viktige naturressurser er satt under: Fiskeressursene er gjort omsettelige. Både kystflåten og havflåten struktureres og nå legges det opp til evigvarende kvoter. Vannkraftressursene som har hjemfallsretten som et samfunnsmessig vern, er utsatt for press. Forslag om å legge landskapet åpent for utenlandske oppkjøp er presentert. Regjeringen selger unna nesten det de formår av aksjer i Statoil. Det er ikke utenkelig at Høyres ideologiske kamp for redusert offentlig eierskap heretter også kommer til å gi seg utslag i nedslag i SDØE, statens direkte eierandeler i oljevirksomheten.
Endringer på disse feltene berører store verdier for det norske samfunnet, verdier som vi som felleskap skal nyte godt av, og som vi historisk har ønsket å sikre. Derfor må kursen endres. Nettopp på disse områdene kommer vi til å bli hardt bedømt av vår ettertid om vi ikke tar vare på eierskapet til ressursene, verdien knyttet til forvaltning av ressursene og fellesskapets behov for en andel av inntektene fra naturressursene.
Jeg hører mange ganger, og det irriterer meg, at; Norge er jo bare et råvareproduserende land. Jeg misliker dette utsagnet. Vi skal ikke skamme oss over naturressursene våre og det å være et råvareproduserende land; vi skal være stolt over det! Og, vi skal være stolt over at vi har greid å forvalte dette på en slik måte at vi har utviklet oss til et rikt land med god velferd. Det er det få andre råvareproduserende land som har klart!
Råvareproduksjon har vært og vil være livsviktig for det norske samfunnet. Vi har utviklet forskningsmiljø, teknologi, kunnskap, bedrifter og arbeidsplasser knyttet til råvarene våre og det bør vi fortsette med. Dessuten ser vi et interessant bilde foran oss; Mens high tech produkter faller i pris, øker prisen på de råvarene vi har mye av i dette landet. Det kan komme til å fortsette også i årene framover, særlig når det gjelder fisk og vannkraft.
Verdien av våre naturresurser vil bidra til å sikre inntekter og samfunnsmessige verdier i mange år framover. Vi kan jo spørre oss sjøl; Ville vi byttet naturressursene ut mot Sveriges bilproduksjon slik vi ser den i dag? Ville vi byttet ut det mot produksjon av mobiltelefoner som stadig fallbys i pris?
For tredve år siden da Norge var en ung oljenasjon valgte Norge og Danmark helt ulike veier når det gjelder eierskapet til oljeressursene. Norge valgte styring, utvikling av nasjonale oljeselskap, kunnskap, teknologi og viktig leverandørindustri. Alt under meget sterk styring og slik vi ser det i ettertid, fornuftig styring. Danmark derimot solgte sine oljerettigheter til private. Til A.P Møller. Nå tredve år senere kan en spørre; Er det noen som forbinder oljeindustri og oljeteknologi med Danmark i dag? Neppe.
Desto viktigere blir vår framtidige forvaltning av ressursene og særlig eierskapet til ressursene. Det er i eierskapet den store politiske debatten ligger. Det er her slaget om den langsiktige forvaltningen vil stå. La oss se litt på de ulike sektorene;
Et utvalg nedsatt av regjeringen la i fjor høst fram forslag som i realiteten fjerner den hjemfallsretten vi i dag har for private når det gjelder eierskapet til vannkraft.
Et slikt forslag vil ganske dramatisk kunne endre eierforholdene til kraftressursene. Hjemfallsordningen slik den virker i dag er en terskel mot utenlandsk eierskap. Omstrukturering skjer innenfor det offentlige, mens reglene blir en buffer mot å selge til private. Det har fungert slik vi som samfunn ønsker det. Spørsmålet er hvorfor man må forandre i det hele tatt? Det virker noe søkt at en regjering som vil bringe spillemonopolet til topps i EØS, ikke kan bringe hjemfallsretten til topps i EØS. Det dreier seg tross alt om verdier for minst 250 milliarder kroner for det norske samfunnet.
Det som foreslås av endringer vil oppmuntre utenlandske interesser til oppkjøp og oppmuntre norske eiere til raske salg. Når alle får fornyet konsesjonstidspunkt, er prisen for salg høyest fra første dag av. Kjøperne står klare. De store vannkraftaktørene i Norden og Europa har lenge håpet at dette skulle skje og det finnes knapt noe privat kapitalmiljø i Norge som kan konkurrere med utenlandske selskaper.
En annet forhold er at dette lett blir å øde økonomiske verdier. Billigsalg med andre ord. For; hvordan skal man prissette en fornybar ressurs. Ingen nåverdi kan fange opp dette, vi vet ikke hvordan energisituasjon og klimaendringer kan påvirke verdien av vannkraften.
I går valgte oljeministeren å utsette saken. Den kommer ikke til behandling før sommeren. Noe annet ville vært uansvarlig av et Venstre som ofte roser seg med sin historiske bakgrunn. Eller mer direkte; Det står seg ikke godt i forhold til Gunnar Knudsens arv å skulle bidra til utsalg av norske kraftressurser.
Når regjeringen nå utsetter saken er det desto viktigere at de parti som vil stoppe endringer i hjemfallsordningen får makt og mulighet til å gjøre det. SP fører gjerne videre den historiske arven fra Gunnar Knudsen - et sterkt SP skal kjempe imot at hjemfallsordningen undergraves. Vi skal kjempe for nasjonal råderett over kraftressursene!
Fiskeressursene er en annen viktig naturressurs under press. Strukturering har ført til færre deltakere. Mens det i 1999 var 260 fartøy som tok om lag 50% av ressursene, viser tallene i dag at 160 fartøy tar den sammen andelen. Den strukturendring vi har sett i kystflåten har gjort kvotene kostbare, hindret rekruttering og bidratt til sentralisering av rettighetene. Fiskeriene er i ferd med å bli investorenes næring framfor kystbefolkningens næring. Båndet mellom kysten og fiskeressursene brytes. Det er en utvikling som må snus.
Nå står vi overfor forslag om en ny strukturering av havfiskeflåten. Tidsbegrensede kvoter skal slås sammen og gjøres evigvarende. Regjeringen hevder det ikke heter evigvarende kvoter, men "tidsubegrenset." Jeg har vanskelig for å se forskjellen. Problemet ligger i kombinasjonen av at kvoter blir omsettelige og evigvarende. En gruppe personer vil få kvoter gratis fra samfunnet og kan så selge de samme kvotene til stadig økte priser, uten at samfunnet har noen mulighet til å gripe inn.
Senterpartiet kan ikke akseptere en slik utvikling. Vi vil at fiskeressursene fortsatt skal være knyttet til verdiskapning og arbeidsplasser langs kysten. Vi vil at fiskerinæringen skal være en næring hvor ungdom i framtida kan etablere seg uten å bli gjort til gjeldsslaver.
Milliardæren Arthur Buckhardt er sitert i en avis på at vi må ta vare på kulturlandskapet og den norske naturen fordi det er dette turistene vil se når de kommer til Norge. De levende bygdene. Jeg skjønner ham godt jeg. Da jeg besøkte Hurtigruta for noen år tilbake så sa en av lederne der at de hadde vurdert å gå i de chilenske fjordene på vinteren. Men det ble det ikke noe av. Det fantes ikke noe å se på der, ingen virksomhet, ikke noe bygdeliv, ikke noe levende landskap.
Det er da jeg sier; Ja, men så våkn opp! Det kommer ikke av seg sjøl. Det blir ingen levende bygder uten et levende landbruk og uten en levende distriktspolitikk! Det er ikke verre enn som så, men man kan ikke få i både pose og sekk. Man kan ikke ta rotta på landbrukssamvirke og produsentene og samtidig ønske seg levende bygder og et åpent kulturlandskap. Hvem skal skape, vedlikeholde og pleie kulturlandskapet i framtida om landbruket fortsatt skal tynes på den måten vi i dag opplever? I et kortsiktig og enøyd krav om konkurranse prøver de seg; høyrefolka, på å ødelegge ordninger som i hele etterkrigstiden har sikret likeverdighet mellom små og store bønder, som har sikret at alle kan få levert produktene sine til lik pris.
Den dagen landbrukssamvirke brytes ned, blir bøndene igjen prisgitt bokstavelig talt, de høye herrer som fritt leverer ost til Dronningen, og til den pris disse herrene er villig til å betale for maten. Da er det små bøndene som skal piskes. Da skal de bøndene som bor langt unna piskes. Men, det er disse bøndene og det kulturlandskapet de bidrar til, som turistene vil se. Noe å tenke på for reiselivslandet Norge?
KrF og Venstre vant første runde i regjeringsdebatten om samvirke. De skal ha ros for det. Jeg merket meg imidlertid at statsministeren brukte dette som et fiffig angrep på SP i jordbrukspolitikken. Det er KrF som er til å stole på for landbruket, sa han. Det er en uttalelse vi alle sammen skal ta fram og lese høyt når statens tilbud i jordbruksforhandlingene blir lagt fram. Vi skal minne KrF på det fra starten av mai til midten av juni. Hver en dag! Det skal bli en fornøyelse!
Alt som her er sagt har en fasit: Det er bruk for noen som kan kjempe den lokale velferdens sak. Det er bruk for noen som kan forsvare det lokale demokratiet. Det er bruk for noen som vil verdiskapning i distriktene og langs kysten. Det er bruk for noen som kan verne eierskapet til naturressursene. Med andre ord det er bruk for Senterpartiet!
Men det som er sagt har også en annen konklusjon; Dette landet har ikke råd til fire år til med dagens regjering!
Da vil viktige verdier for samfunnet gå tapt. Da forvitrer ideer og utvikling i Distrikts-Norge. Da endres forvaltning og råderett over naturressurser for alltid.
Derfor må SP søke innflytelse på vegne av de samfunnsinteressene vi skal verne om. Det betyr ikke å søke makt for maktens egen skyld. Det betyr ikke å gå inn i noe samarbeid for å ha en hånd på rattet, sitte i kontorene. Nei, det betyr at vi vil noe, kjemper for noe, forhandler på vegne av noen politiske mål.
Det trengs mer stolthet og sjøltillit i forhold til de samfunnsinteressene vi kjemper for. Vi skal ikke la oss plage. La Høyre holde på med sin gymnasiastretorikk.
Hev hodet. Om Høyre bedriver banal retorikk så er målet klart; De ønsker en grunnleggende endring av forholdet mellom offentlig og privat, de ønsker mer privat eierskap til naturressursene, de ønsker en overføring av velferd til privat sektor og en ideologisk drevet deregulering. Dette er ikke tilfeldig. Dette er høyrepolitikk i høyeste potens!
SP går til valg på eget program. Ikke noe framforhandlet felles program. Velgerne stemmer på parti den 13. september, ikke på regjeringsblokker. Vi vil ikke frata velgerne retten til å bestemme styrkeforholdet mellom partiene og dermed styrken til å forhandle på vegne av de politiske sakene.
Vi har noen klare politiske mål vi skal ha gjennomslag for. Hvis vi ikke får gjennomslag for dette i en forhandling med andre partier, er heller ikke samarbeidet i seg sjøl noe mål.
Kjære landsmøte
Senterpartiet vil at folk skal vite at det finnes noen som setter pris på folks ærlige arbeid. De som føler seg avmektig skal vite at noen vil brette opp armene og stå på for dem. De som bryr seg om folk i nærmiljøet, legger ned innsats i frivillig arbeid, i sin egen arbeidsplass, for sine nærmeste, skal vite at noen er opptatt av dette. Vårt politiske arbeid skal handle om vilkårene for slike mennesker. Det er på vegne av disse vi også skal søke makt. La oss aldri, aldri tape det av syne!
De fleste av oss har det bra. Norge er et rikt land. Politikken handler om hvordan vi prioriterer og forvalter vår store verdier. Hvordan vi fordeler rikdommen slik at alle kan ta del i den. Slik at vi ikke skaper store sosiale og geografiske skiller. Hvilke muligheter vi bruker og hvordan vi bruker dem avgjøres av de politiske partiene, gjennom det politiske arbeidet. Det er det politikken handler om.
Takk for oppmerksomheten
