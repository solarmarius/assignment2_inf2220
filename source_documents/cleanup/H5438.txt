
19/12-01
Odd Roger Enoksen, parlamentarisk leder Sp:
Senterpartiet foreslår selvfinansierende fraktutjevningsfond
Ved Stortingets åpning i dag la Odd Roger Enoksen fram forslag om at det etableres et selvfinansierende fraktutjevningsfond som medfører full utjevning av fraktutgiftene for bensin og autodiesel. Samtidig bes Regjeringen sørge for at oljeselskapene for ettertiden leverer drivstoff til reelt samme pris til alle sine forhandlere.
-Stortingsflertallet vedtok som en del av statsbudsjettet å fjerne fraktutjevningsordningen, noe som vil føre til at bensinprisene vil øke med opp mot 50 øre literen i enkelte distrikter. Samtidig varsler oljeselskaper nå at bensinstasjoner vil bli nedlagt. Derfor er det behov for nye tiltak som kan hindre en slik utvikling, sier Enoksen.
-Prisene på bensin og autodiesel er i dag betydelig høyere i distriktene enn i sentrale områder av landet. Dette er uheldig både fordelingspolitisk og miljøpolitisk. Både for den enkelte husholdning, og ikke minst for næringslivet i distriktene, er dette uakseptabelt, sier Enoksen.
