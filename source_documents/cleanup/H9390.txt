
21.7.2005
Knut Storberget, stortingsrepresentant
En bedre tomtefestepolitikk
Arbeiderpartiet vil avvikle den usosiale tomtefesteordningen og foreslår et forbud mot fremtidige festekontrakter. Vi vil underlegge alle festekontrakter konsumprisregulering og vil gi landets 350 000 tomtefestere en bedre innløsningsrett enn i dag. Uansett vil Arbeiderpartiet at festere på statlig grunn eller grunn eid av statlige fond skal gis muligheter til å kjøpe tomta si rimelig.
Systemet med markedsregulering av festeavgiftene som Høyre, Fremskrittspartiet, KrF, Venstre og Senterpartiet innførte i 2002 er urettferdig, og har skapt stor usikkerhet og uro for folks hus og hjem. Dette systemet gjør at leien økte fra 1000 kr pr. år til opp mot 30 000 kr pr. år i de mest ekstreme tilfellene. Dette gir store usosiale utslag, og vil tvinge frem ytterligere endringer i tomtefesteloven. Heldigvis fikk Arbeiderpartiet i 2004 sikret en innløsningsrett, og en mulighet til forlengelse av festeavtalene. Mange har kontrakter som nå er i ferd med å gå ut, og det var viktig å sikre disse bolig- og hytteeierne forutsigbarhet.
Arbeiderpartiet har vært en pådriver i denne stortingsperioden for å endre tomtefesteloven. Tomtefeste er avleggs. Det skaper konflikter og usikkerhet for folks viktigste sosiale gode, boligen. Det er uheldig at eiendomsretten og bruksretten på en tomt er på to forskjellige hender. Heldigvis har vi lykkes med å gi tomtefesterne en innløsningsrett og en mulighet til å forlenge festekontrakter når de går ut.
Vi ønsket opprinnelig en rimeligere innløsningsmodell, der tomtefesterne fikk en mer omfattende innløsningsrett til en rimelig pris enn det regjeringspartiene og Frp gikk inn for. Arbeiderpartiet valgte derfor å stemme subsidiært for forslagene til regjeringspartiene, slik at man fikk en ny lov som ga festerne innløsningsrett.
Nå vil Arbeiderpartiet fortsette å gjøre tomtefesteloven bedre for landets 350 000 festere.
Vi gir oss ikke. Arbeiderpartiet vil fortsatt kjempe tomtefesternes sak. Vi mener det må komme avklaringer for å unngå overgangsproblemer knyttet til innløsning. Overgangsreglene bør sikre bedre innløsningsmuligheter, spesielt for festere som havner mellom de satte tidsrammer for innløsning i loven. Vi beklager at regjeringspartiene og Frp ikke er interesserte i å komme oss i møte knyttet til dette. Tryggheten for hus, hjem og fritidseiendom er av vesentlig betydning for folk. Vi hadde trodd at Frp også mente dette og er overrasket over at de konsekvent har stemt mot bedringer av loven.
Etter vår mening bør staten som grunneier, og de statlig styrte fondene nå bidra til raskere innløsning for festere, og til en innløsningspris som er rimelig. Arbeiderpartiet vil arbeide videre for å avvikle den usosiale tomtefesteordningen ved å gi en bedre innløsningsrett. Det bør innføres innløsningsrett annethvert år til 30 ganger årlig konsumprisregulert festeleie. Vi vil underlegge alle festekontrakter konsumprisregulering. I tillegg vil vi innføre et forbud mot framtidige festekontrakter.
Tomtefestenes rettigheter sikres best ved å eie egen tomt. Med økt oppslutning for Arbeiderpartiet ved valget i 2005 vil vi kunne gi landets mange tomtefestere en trygg framtid.
Arbeiderpartiet vil:
Gi festere innløsningsrett annet hvert år til 30 ganger årlig konsumprisregulert festeleie
Innføre konsumprisregulering av festeavgiften
Instruere statlige fond og eiendom til å gi festerne innløsningsrett og rimelig oppregulering av festeavgift
· Innføre forbud mot framtidige festekontrakter for hus og hytter
