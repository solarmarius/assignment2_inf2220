
Mandag 4. mars 2002
Landsstyret i Kristelig Folkepartis Kvinner:
KRL-FAGET - VIKTIG I LÆRERUTDANNINGA OG I SKOLEN
Landsstyret i Kristelig Folkepartis Kvinner mener at KRL -faget fortsatt må være obligatorisk i lærerutdanninga. Det er viktig for at skolen skal kunne gi elevene og deres foreldre hjelp til identitetsutvikling og allmennkunnskap . Omfanget av faget i lærerutdanninga må ikke reduseres i forhold til dagens nivå.
Religion og livssyn er viktige sider ved ethvert menneskes identitet og sjølforståelse. Derfor er det viktig at KRL-faget fortsatt kan være både kulturformidlende og kulturbærende.
Den generelle læreplanen legger stor vekt på opplevelsesdimensjonen i det pedagogiske arbeidet. KRL-faget må få like muligheter til å utnytte denne pedagogiske dimensjonen som andre fag i skolen.
Uansett religion eller livssynsmessig tilknytning er det viktig at skolen kan gi alle elevene grundig kjennskap til livsytringer og teoretisk kunnskap på dette området. Dette er nødvendig allmennkunnskap i et stadig mer flerkulturelt samfunn. På småtrinnet må hovedvekten av undervisningen legges på de trosretninger og livssyn som er representert i klassen og lokalmiljøet forøvrig . Yngre barn må veiledes i retning av struktur og klarhet.
