
15.2.2005
Åslaug Haga, Sp
(sjekkes mot framføring)
Interpellasjon nordområdepolitikk
Det trengs et sterkere fokus på nordområdene. Det norske havområdet er på størrelse med Middelhavet og er et av verdens mest produktive. Det rommer betydelige energiressurser og vil bli en stadig viktigere transportåre. Inntektene fra havområdene er en av bunnplankene i norsk økonomi. Framtida vår avhenger av i hvor stor grad vi fortsatt kan forvalte disse enorme verdiene, hvordan de utnyttes, og av internasjonale forhold.
Norge trenger derfor en langsiktig strategi for nordområdene som på kort og lang sikt skal sikre de rettigheter og forvalte det ansvar som er knytta til havområdet.
Et mer nærværende forsvar i Nord-Norge
Det militære trusselbildet i nord har endra seg. Norge har likevel et betydelig ansvar for å sørge for stabilitet og sikkerhet i egen region. Befesting og videreføring av de folkerettslige traktater og effektiv ressursforvaltning er viktige oppgaver med store økonomiske og utenrikspolitiske virkninger. Verdiene i havområdene gjør at vi ikke kan se bort fra at vi kan bli utsatt for politisk press. En ressurskonflikt kan lett få politiske undertoner og øke presset mot våre rettigheter. Vi må derfor opprettholde et troverdig forsvar som et signal til omverdenen om hvor våre interesser og prioriteringer ligger, og som garanti for at vi tar våre forpliktelser på alvor.
Det er fortsatt en viktig oppgave å drive ressurskontroll i havområdene i nord. At flere stater er uenige i vårt syn på deling av havområdene gjør oppgaven mer krevende. Grunnlaget for norsk jurisdiksjon i Svalbards økonomiske sone er omstridt. Russland har utfordra Norges jurisdiksjon ved å sende et marinefartøy inn i vernesonen. Island har trua med å bringe spørsmålet om Norges rettigheter i Svalbardsonen inn for domstolen i Haag. I tillegg kommer uavklarte spørsmål knytta til Gråsonen og grensa mot Russland.
SP mener at den eneste måten vi kan videreføre dagens regime på er at vi forvalter områdene på en måte som gjør at fiskeristormaktene og USA ser sine interesser best tjent med at det er Norge og ikke andre som forestår forvaltningen. Kystvaktsjef Geir Osen sa det slik "I tillegg er Norge en av Europas rikeste nasjoner, og vi skal ikke forvente all verdens sympati for våre krav om rettigheter. Vårt viktigste kort er imidlertid en skikkelig ivaretakelse av våre folkerettslige forpliktelser, og det krever en rikelig tilstedeværelse med rikelig kompetanse og materiell fra forsvarets side." Jeg deler den vurderingen.
Det er i stormaktenes interesse at utviklingen skjer på en måte som reduserer konfliktrisikoen. Gjennom å klart formulere norske interesser og ved vise gjennom handling at vi vil ivareta disse, vil vi bidra til å forebygge at det som Johan Jørgen Holst kalte"spenningsskapende uklarheter" som kan eskalere. Vårt diplomati må ha som mål at vi redusere muligheten av at diplomatisk rivalisering og økonomisk konkurranse slår uheldig ut i for vårt område. Vi må søke å unngå bindinger overfor en av omgivelsens stormakter som fører til uakseptabel eksponering for andre og tredjepartens reaksjoner.
Vi trenger en forsvars- og sikkerhetspolitikk der tilstedeværelse i nordområdene prioriteres høyere enn i dag - både når det gjelder land- luft- og sjømilitær tilstedeværelse. Dette må kombineres med konsekvent håndheving av norsk jurisdiksjon basert på likebehandling. Senterpartiet vil at:
 Bevilgningene til Kystvakta må økes for å få til en økning av havgående fartøyers patruljedøgn. Det må være et mål at et Kystvaktskip skal kunne nå frem til havarerte skip eller andre mål innen 5 timer.
 Vi vil videreføre Hauk-klasse MTB-er slik at disse benyttes ut den tekniske levetiden. MTB-ene må få base i Nord-Norge.
 Sjøforsvaret må få tilstrekkelig bevilgninger slik at det ikke blir aktuelt å legge fartøy til kai.
 Øvingsaktiviteten i Nord-Norge må økes.
 Den land- og luftmilitære forsvarsaktiviteten i Nord-Norge må opprettholdes. (Det er derfor blant annet viktig at Alliert Treningssenter og Kystjegerkommandoen i Harstad opprettholdes, at Orion-flyene opprettholdes, og at marinejegerne i Ramsund blir opprettholdt. Det er også viktig å opprettholde 337-skvadronen på Bardufoss - det betyr at ledelse, drift og trening skal foregå med utgangspunkt i Bardufoss.
 Når fregattene kommer på plass er det viktig at også disse fartøyene har en tydelig tilstedeværelse i Nord. En fregatt bør til en hver tid være tilstede i Nord.
Miljø
Utvinning av de rike naturressursene i de sårbare nordområdene, og økt eksport av olje langs norskekysten, skaper behov for økt miljøovervåkning og ressurskontroll. Seilingsleden for oljetransporten bør legges lenger ut fra kysten - miljøorganisasjonene har pekt på at den bør ut til 30 nautiske mil. En annen utfordring er det årlige tjuvfisket av torsk av verdi på en milliard. Dette er tjuveri og miljøkriminalitet som underkraver en bærekraftig forvaltning av fiskeressursene. Samtidig ligger kystvaktskip ved kai. Dette er sløsing med ressurser. (Jeg så tidligere i vinter at forsvarsminister Krohn Devold har funnet løsningen på den utfordringen. Vi skal drive ressurskontroll med F-16 fly. Det kan knapt tas seriøst).
Samarbeidet med Russland: En forpliktende Barentsavtale med Russland
Nordområdeutvalget understreker at vi har store felles interesser med Russland i Barentshavet. Russland og Norge er de to største petroleumseksportørene utenfor OPEC, og vi står begge utenfor EU. Norge er i tillegg stor fiskeeksportør. Fra russisk side er det uttrykt ønske om tettere samarbeid blant annet på grunn av Norges tilknytning til europeiske og amerikanske markeder. Et tettere samarbeid med Russland i nord åpner for interessante muligheter.
Nordområdeutvalget anbefaler å utvikle en forpliktende bilateral og helhetlig avtale for all virksomhet i Barentshavområdet for å sikre miljø og næringsutvikling. En slik avtale bør inkludere felles kvalitetsmål og minimumsstandarder for all virksomhet i området og felles indikatorer for miljøstatus. Ved å legge tunge ressurser inn i avtalen vil landene i fellesskap kunne ta tak i de store utfordringene knytta til Barentshavet. Samarbeidet må bygge på det eksisterende bilaterale samarbeidet innen fiskeriforvaltning, sjøsikkerhet og miljø. Vi har en god modell for samarbeid i det norsk-russiske fiskeriforhandlingene.
Et mulig perspektiv på sikt vil være å vurdere om en slik avtale kunne utvides til å bli en internasjonal avtale for hele Polhavet, med blant annet de arktiske landene som aktører. Norge bør ta initiativ overfor Russland for å få utviklet en slik avtale. Det bør også vurderes om atomsikkerhetsarbeidet bør inngå i en slik avtale.
Gjennom Barentssekretariatet har Norge fått ei brei og folkelig kontaktflate mot Russland etter over 70 år med stengt grense. Folk-til-folk samarbeidet er med på å legge grunnlaget for et nærmere og mer tillitsfullt samarbeid mellom Norge og Russland. Næringssamarbeidet over grensa er også viktig. Hva gjør regjeringa for å stimulere dette viktige arbeidet? De har nesten halvert bevilgningen (fra 30 mill til 19 mill. årlig), og lovnader om at aktiviteten skulle gjenopprettes ved neste korsvei, er gjort til skamme.
Barentssekretariatet må få en mer sentral rolle i nordområdesamarbeidet. Kompetansen som er bygget opp i Kirkenes-miljøet er unik og må videreutvikles. Samarbeidet gjennom Arktisk råd og med land som har felles interesser med oss i det Nord-Atlantiske interesseområdet må også styrkes.
En ny fiskeripolitikk
En av forutsetningene for et fungerende samarbeid mellom Norge og Russland er også at det finnes vital næringsaktivitet og infrastruktur på norsk side av grensa.
Jan Petersen har uttalt at vi subsidierer Nord-Norge med 16 milliarder årlig. Ærlig talt! Nord-Norge er ikke en fattig utpost som skal opprettholdes gjennom ad hoc prega krisetiltak. Nord-Norge må videreutvikles på grunnlag av kompetansen i landsdelen og på grunnlag av de rike naturressursene. En offensiv distriktspolitikk i nord, basert på Nord-Norges egne ressurser, er også viktig i en langsiktig strategi for å sikre våre interesser.
Mange småsamfunn på Finnmarkskysten tappes for arbeidsplasser. Dette er småsteder som har eksisterer på grunn av nærheten til fisken. Som i Hasvik i Vest-Finnmark, der fisken spreller i havet rett utenfor fjæresteinene. Råstoffet styres nå utenom disse stedene og eksporteres på tross av leveringsforpliktelser, ut av fylket og ofte ut av landet. Endringer i flåtestruktur og kvotesystem trekker i samme retning. Hasvik mista bare i fjor ni fartøy. Det merkes i en liten kommune med nærmere 20 pst arbeidsløshet. Den frie omsetningen av kvoter som regjeringen og Frp har pressa gjennom har gjort kvotene så dyre at det er uoppnåelig for en ungdom i Hasvik å velge fiske som levevei. Fisken i havet er utilgjengelig selv om den er fem minutter unna. Fiskekvotene samles på færre hender - nå vil regjeringa også gi vekk fisken til de som er så heldige å ha rettigheter på evig tid. I tillegg har havbruksnæringa blitt kraftig sentralisert.
Den rå høyreliberalismen rammer særlig utkantsamfunn med lite kapital. Naturressursene privatiseres, regelverket overses, og virkemiddelapparatet bygges ned. Når kommunene også får for lave overføringer står mange småsamfunn overfor en nesten uoverkommelig oppgave. Her har myndighetene et tungt ansvar. (Derfor foreslo jeg å flytte Stortinget til Finnmark en uke. Ikke fordi det er synd på Finnmark - men fordi det stortingsflertallet som legger premissene for utarmingen på et slikt besøk måtte forholde seg til konsekvensene av politikken de fører).
Det er store muligheter for en helt annen utvikling i nord - for optimisme og økt verdiskaping. Senterpartiet vil at:
1. At mer av råstoffet må føres i land i nord. Tre fjerdedeler av fisken tas opp utenfor Nord-Norge, men under halvparten blir bearbeidd der. Leveringsforpliktelsene må overholdes.
2. At det etableres et kapitalfond som skal bidra til langsiktig omstilling av fiskeindustrien.
3. At Regjeringen utreder forslag som kan gi industrien jevnere råstofftilgang, herunder endret regulering gjennom endring av kvoteåret. Det bør også utredes å innføre skatteincentiv som kan stimulere partene til å inngå likeverdige avtaler om jevnere råstoffleveranser.
4. At det opprettes et verdiskapingsfond for fersk fisk.
5. At ressursene til marin FOU økes.
6. At ordningen med å betale en avgift på konsesjon for oppdrett avvikles og erstattes med en arealavgift til den kommune hvor et anlegg etableres.
7. At det innføres en egen ungdomskvote for å lette rekruttering til fiskerinæringen.
8. Sp godtar ikke at regjeringen vil gi bort fiskekvotene for evig tid.
Fiskeripolitikken står i en særstilling for å sikre næringsutvikling i Nord-Norge, men næringsutvikling omhandler sjølsagt langt mer. Tiden tillater ikke å gå nærmere inn i dette. La meg bar konstatere at en aktiv og robust distriktspolitikk i nord, er avgjørende i en langsiktig strategi for å sikre våre interesser i nordområdene.
President
Nordområdene er for viktige til å gå for lut og kaldt vann. Det trengs en helhetlig strategi. Det haster. La meg til slutt antyde hva som bør være hovedelementene i norsk nordområdepolitikk:
· Militær tilstedeværelse som en troverdig markering av norsk suverenitet og understrekning av at Norge er innstilt på å forsvare de rettigheter og vitale interesser vi har i nordområdene
· Fast og konsekvent håndhevelse av både nasjonale bestemmelser og internasjonalt regelverk
· Ansvarlig og bærekraftig forvaltningsstrategi som viser at Norge er en verdig forvalter av de ressurser som det internasjonale samfunn har gitt oss råderett over
· Robust nærings- og distriktspolitikk for å skape næringsvirksomhet og trygge bosetting bla som ledd i en langsiktig suverenitetsmarkering
· Målrettet alliansebygging både når det gjelder bærekraftig forvaltning av fiskeressursene og en energiutvinning som tar hensyn til havmiljøets sårbarhet
· Etablering av overvåking, beredskap og seilingsleder som er tilpasset den økte oljeaktivitet og oljetransport langs Norskekysten
