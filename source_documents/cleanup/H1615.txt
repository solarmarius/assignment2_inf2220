
Dato: 23. mai 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
NEI TIL UTVIDET KJERNEOMRÅDE FOR ULV!
Miljøverndepartementet går inn for at Aust-Agder og Telemark skal inngå i kjerneområdet for ulv. Dette skjer uten at de berørte fylker, eller deres organisasjoner, er blitt hørt. Stortingsrepresentant John I. Alvheim, som representerer Fremskrittspartiet i Telemark, tar avstand fra dette og mener det er uhørt å utvide kjerneområdet for ulv inn i områder med svært stor saue- og vilttetthet.
- Jeg synes Miljøverndepartementet her går inn for å gjøre livet vanskeligere for mange som har sine inntekter og sitt livsgrunnlag knyttet til næringer som blir berørt av dette forslaget, sier Alvheim.
- I Telemark har det de siste årene vært investert betydelige midler for å styrke utmarksnæringen og den positive utviklingen har vært viktig for bosetting og utvikling i bygdene. Nå vil Miljøverndepartementet redusere verdien av det viltet denne næringen omsetter og ødelegge deres næringsgrunnlag. Også utmarksturisme og jakt vil bli skadelidende dersom ulven skal overta markedet. Det har alltid vært store konflikter mellom sauenæringen og ulven. Det må være unødvendig å påføre næringen problemer på denne måten, sier Alvheim som lurer på om ulvebestanden har høyere prioritet enn befolkningen på bygdene i Telemark!
