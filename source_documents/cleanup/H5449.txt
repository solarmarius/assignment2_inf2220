
Oslo, 9. januar 2002
Erna Solberg
Ønskelig med færre kommuner
Kommunalminister Erna Solberg sier det er ønskelig med færre kommuner. Det er likevel ikke aktuelt å tvangssammenslå kommuner.
I løpet av de siste 10-årene er det bygd broer, tunneler og nye veier, reisetiden er blitt kortere og bosettingsmønsteret har endret seg, men kommunestrukturen er i all hovedsak uendret. I 1967 hadde vi 454 kommuner og i dag har vi 434. Mer enn 1/3 av landets kommuner har under 3000 innbyggere.
- Det er grunn til å stille spørsmål om mange av de små kommunene er tilstrekkelig robuste, både økonomisk og faglig til å kunne ivareta og utvikle det mangfold av oppgaver de har ansvar for. Det bør derfor i løpet av en 15 års periode være rom for en reduksjon i antall kommuner med 100, uten at dette tallet er noe absolutt mål, sier Erna Solberg.
- Jeg har ikke tro på at tvangssammenslåinger fra statens side er noen god vei å gå. Dette må skje på frivillig basis i den enkelte kommune. Re kommune er et godt eksempel på at frivillighet er det beste utgangspunktet for å få et godt resultat. Hensikten med mitt utspill i denne sammenhengen er å få i gang en debatt på området i kommunene, sier Solberg.
- Regjeringen har en klar holdning til kommuner som havner i en vanskelig situasjon og som henvender seg til fylkesmannen om ekstraordinær statlig hjelp. Disse kommunene vil heretter bli stilt overfor sterkere krav om å vurdere og iverksette nødvendige omstillingstiltak. - Interkommunalt samarbeid eller kommunesammenslåing kan for eksempel være vilkår for å få økonomisk støtte. Før det blir kuttet i vesentlige velferdstilbud til brukerne, bør det være en plikt for kommunepolitikere å løfte fram og vurdere ulike løsninger som kan sikre viktige tjenestetilbud til sine innbyggere, sier Solberg.
