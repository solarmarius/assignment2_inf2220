
Dato: 24. mars 2004
Stortingsrepresentant John I. Alvheim (FrP)
- ENDA HØYERE EGENANDELER FOR SYKE, GAMLE MENNESKER!
Regjeringen sendte i dag ut høringsnotat om innføring av større brukeransvar for helse- og omsorgstjenester. Nå vil man la ansvaret for egen boligsituasjon, enten det er omsorgsbolig eller sykehjem, følge den enkelte sammen med ansvaret for selv å dekke utgifter til omsorgs- og helsetjenester uavhengig av alder, helsetilstand eller betalingsevne! Ordningen med gratis hjemmesykepleie, som i dag er lovpålagt, vil bortfalle.
- Jeg er redd for at dette vil føre til en egenbetalingssituasjon som er umulig å klare for mange syke, eldre mennesker, sier stortingsrepresentant John I. Alvheim. - Vi vet jo at det allerede i dag er altfor mange som ikke klarer å skaffe seg de helsetjenester og medisiner som leger foreskriver fordi de rett og slett ikke har penger til å betale egenandelene, sier Alvheim.
- I 1997 fikk jeg Stortinget med på et forslag om at det skulle være forbudt å kreve egenbetaling for hjemmesykepleie. Dette forbudet gjelder fremdeles og jeg håper at stortingsflertallet vil opprettholde sitt vedtak på dette området. Jeg er positiv til en samordning av brukerbetalingen i de ulike omsorgstjenestene slik at vi får en lik behandling av like brukere og tjenester, men aksepterer ikke et samlet høyere egenandelsnivå for brukerne enn det vi har i dag, sier Alvheim.
- Dersom man krever at brukerne selv skal betale husleie i sykehjem og timebetaling for hjemmesykepleie og hjemmehjelp kan man komme i en situasjon der enkelte igjen blir avhengige av at barn og familie bidrar for å skaffe sine foreldre og besteforeldre de beste omsorgstjenestene og at den pleietrengendes hjem og eiendeler må selges eller stues bort for å skaffe dekning til utgiftene, frykter Alvheim. - Det neste blir vel et krav om husleie ved innleggelse i sykehus - som i dag, og i fremtiden, ikke er mye forskjellig fra sykehjem, avslutter Alvheim.
