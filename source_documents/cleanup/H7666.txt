
19.08.03
Kulturpolitisk talsmann, stortingsrepresentant (FrP), Karin S. Woldseth
Full sympati med Lotteriforbundet
Fremskrittspartiet har full sympati med Norsk Lotteri- og Automatbransjeforbund som nå stevner staten for EFTA-domstolen. Fremskrittspartiet beklager at dette skal være nødvendig men ser at det ikke er noen annen utvei når det politiske flertallet utraderer en hel bransje på tvilsomt vis.
- Vi har full sympati med Automatbransjen som ser seg nødt til å stevne staten, sier Fremskrittspartiets kulturpolitiske talsmann Karin S. Woldseth. - De kjemper ikke bare for sin egen eksistens men også for inntektene til mange små frivillige lag og organisasjoner som med et statsmonopol sannsynligvis vil få langt mindre inntekter enn i dag.
EFTAs overvåkingsorgan (ESA) har bedt regjeringen forklare hvordan Norsk Tipping skal redusere spilleavhengigheten bedre enn private aktører. Men det er ikke nok for de små organisasjonene og foreningene som stevner staten for brudd på EØS-avtalen.
- Vi håper at EFTA-domstolen ser hvilket overtramp en monopolisering er og hvordan det på ingen måte vil hjelpe de spillavhengige, sier Woldseth.
Ved siden av monopolisering av markedet og en senkning i antallet automater til 10.000 er Stortingets vedtak tynt på tiltak mot spillavhengighet. Effektive tiltak som også kunne ha vært iverksatt i et fritt marked er stort sett ikke diskutert.
- Det triste er at det er lite som tilsier at et monopol under Statsråd Svarstad Hauglands styring skal gi mindre problemer med spillavhengighet, avslutter Woldseth.
