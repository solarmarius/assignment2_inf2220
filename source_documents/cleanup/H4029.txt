
21.2.2001
Morten Lund,
Pressemelding fra
EØS-AVTALEN STRAFFER INDUSTRIEN.
Senterpartiets stortingsrepresentant fra Sør Trøndelag, Morten Lund, tok i dagens spørretime opp nok et problem i forhold til EØS-avtalen, og denne gang gjaldt det industrien. I følge et oppslag i Dagens Næringsliv i forrige uke kan nemlig Norge bli tvunget til å pålegge industrien store ekstra skatter og avgifter som en følge av Norges tilslutning til EØS-avtalen. Lund undret seg på hva Regjeringen ville foreta seg i sakens anledning.
-Jeg ønsket å få et svar på om det var slik at regjeringen kunne godta at vår skatte- og avgiftspolitikk skal styres fra Brussel, men statsråd Terje Gustavsen, som svarte på mitt spørsmål, forsøkte selvsagt å late som om dette ikke var noe problem, og det var jo ikke uventet sier Lund fra Stortinget.
Gustavsen mente at skatte- og avgiftspolitikken ikke var en del av EØS avtalen men at det ved utformingen av skattesystemet i Norge måtte tas hensyn til generelle prinsipper om likebehandling og reglene om statsstøtte som inngår i EØS-avtalen.
-Regjeringens strategi i disse spørsmålene er å tåkelegge fakta så mye som mulig slik at det norske folk ikke skal forstå hvor elendig denne EØS avtalen er. Faktum er at Norge på egen kjøl kan utforme sitt eget skatte- og avgiftssystem, men at EU, hvis de ikke liker det, kan tvinge frem en endring via ESA. I denne saken så kan det i verste fall føre til at en rekke industribedrifter blir kvalt i avgifter, og det må jo være veldig dårlig politikk avslutter Lund fra Stortinget.
-Et hovedkrav fra næringslivet er stabile og forutsigbare rammebetingelser. Når disse vedtas i Stortinget, er prosessen åpen og mulig å påvirke gjennom de folkevalgte. Detaljert fjernstyring fra Brussel gir ikke på noen måte de mulighetene.
