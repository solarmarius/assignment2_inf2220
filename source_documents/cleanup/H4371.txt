
lørdag 9. desember 2000 18:34:33
Venstres landsstyre:
Nei til Stoltenbergs genbank
Venstre stiller seg uforstående til statsminister Jens Stoltenberg ønsker om en norsk genbank på linje med det omstridte islandske deCode Genetics. Venstre ønsker ikke et halvstatlig selskap som skal bedrive genkartlegging av Norges befolkning.
deCode Genetics, som er notert på den amerikanske teknologibørsen Nasdaq, mottok nylig lisens til å opprette en islandsk genbank og drive denne kommersielt i 12 år. Selskapet nyter godt av en eksklusiv tilgang på islendingenes helseregistre helt tilbake til 1915 og skal kartlegge genene til hele den islandske befolkningen. Hensikten er å undersøke sammenhengene mellom miljø, sykdommer og gener. I Norge har Fondsfinans ASA og Glaxo Wellcome ytret ønske om å opprette et norsk selskap etter samme modell.
Venstre mener hensynet til personvernet og problemer knyttet til opphavsrettigheter gjør at slike genbanker er svært problematiske. En restriktiv holdning til en slik utvikling er basert på etiske betenkeligheter og dilemmaer, og ikke en uvennlig innstilling til teknologi, slik statsministeren hevder. Slike genbanker sitter på særdeles sensitivt materiale, og Venstre er kritisk til at man slipper kommersielle aktører i den internasjonale farmasøytiske industrien til på denne måten. Venstres landsstyre vil påpeke at det per i dag ikke eksisterer et tilfredsstillende regelverk omkring opphavsrett og forvaltning av genressursene. Hensynet til enkeltmenneskene må veie tyngst i dette. Potensialet ved et misbruk av informasjonen er såpass vidtfavnene at målet ikke på noen måte kan hellige midlene i dette spørsmålet. Venstre mener derfor det ikke er aktuelt å opprette noen norsk genbank etter islandsk modell.
Oslo, 9.12.2000, kl. 18:30
