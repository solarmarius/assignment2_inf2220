
Mandag 2. desember 1996
Sentralstyret i Kristelig Folkeparti:
KRISTELIG FOLKEPARTI VIL PRIORITERE HELSE OG OMSORG
- KOMMUNEØKONOMIEN MÅ STYRKES
Sentralstyret i Kristelig Folkeparti, samlet til møte 2. desember, reagerer på at Regjeringen i salderingsproposisjonen igjen reduserer den kommunale skatteøren. Reduksjonen i skatteøren tilsvarer flere milliarder kroner i tapte inntekter for kommunene. Dette betyr at Regjeringen ikke har prioritert grunnleggende tjenester innen helse- og omsorgssektoren, slik den hevder.
Denne nedskjæringen representerer samtidig et nytt skritt i retning av uønsket innskrenking i det kommunale selvstyret. Sentralstyret vil anbefale stortingsgruppa å prioritere helse- og omsorgsoppgavene under arbeidet med salderingspropisjonen og sørge for at kommunene og fylkeskommunene får økonomiske rammer som setter dem i stand til å løse ressurs-, bemannings- og plass-problemene innen dette viktige området.
Sentralstyret er uenige i Regjeringens rammer for familieøkonomien og vil understreke at KrFs forslag om kontantstøtte både gi større valgfrihet og en mer rettferdig ordning for barnefamiliene. Sentralstyret reagerer på at det er foretatt kutt og innstramninger på forholdsvis små beløp innen sosial- og kulturbudsjettet som har fått flertall i stortingssalen, mens Regjeringen unnlater å stramme inn på områder der beløpsstørrelsen kunne gitt en synlig, positiv effekt på nasjonaløkonomien. Dette viser at Regjeringen sitter fast i en tradisjonsbundet holdning til innsparingstiltakene, og mangler forståelse for alternative løsninger, blant annet representert ved ideelle organisasjoner, idrettslag, menigheter, kulturorganisasjoner og andre frivillige krefter som ønsker å bidrag i forebyggende arbeid og omsorgstiltak.
Kristelig Folkeparti erkjenner at det er behov for innstramminger i økonomien for å unngå nye runder med forbruksvekst og kjøpefest. Derfor bør det strammes ytterligere inn i privat sektor, særlig overfor grupper som allerede har tatt ut en vesentlig økning i kjøpekraften gjennom store lønnspåslag. Selv om Regjeringen har forbedret fordelings-profilen noe i salderingsproposisjonen, mener sentralstyret at lavtlønte og minstepensjon-ister fremdeles kommer altfor dårlig ut i forhold til midlere og høyere inntekter.
Sentralstyret henstiller til stortingsgruppa å avvente beslutningen om eventuelt budsjettsamarbeid til etter møtet med Kristelig Folkepartis ordførere og varaordførere, som skal avholdes mandag 9. desember.
