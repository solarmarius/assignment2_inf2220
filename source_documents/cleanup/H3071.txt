
30. september 1998
Fra stortingsrepresentant Bror Yngve Rahm
Øvre Otta-vassdragets skjebne i Arbeiderpartiets hender
Etter at Høyres Jan Tore Sanner har signalisert at han går i mot utbygging av Øvre Otta vassdraget, kan det bli flertall mot utbygging. - Dette er svært gledelig, uttrykker stortingsrepresentant for KrF og medlem av energi- og miljøkomiteen, Bror Yngve Rahm. -Nå er det Arbeiderpartiet som avgjør om vassdraget skal utbygges. Arbeiderpartiets gruppe er delt i denne saken, og jeg vil appellere til at også de tar ansvar og hindrer en utbygging som vil være svært ødeleggende for natur og miljø, uttrykker Bror Yngve Rahm.
Etter at energi- og miljøkomiteen denne uka har vært på befaring i Øvre Otta, har Høyres Jan Tore Sanner gitt signaler om at han nå vil gå imot utbygging av Øvre Otta. Dermed ser det ut til at Høyre vil støtte regjeringens syn i denne saken. Regjeringen går i sin Stortingsmelding nr. 50 inn for å avslå søknaden om kraftutbygging i Øvre Ottavassdraget i Skjåk kommune i Oppland. Avslaget ivaretar viktige verneinteresser og tar høyde for en nødvendig kursendring i energipolitikken.
Bror Yngve Rahm er svært positiv til regjeringens sterke fokusering på alternative energikilder og energisparing. -Vi er nå ved et tidsskille hvor det er nødvendig å sette et kritisk søkelys på forbruk av elektrisk kraft og å tenke alternativt. Derfor utfordres Arbeiderpartiets gruppe til også å tenke nytt og støtte regjeringens syn om å ikke bygge ut Øvre Otta, sier telemarkrepresentanten Bror Yngve Rahm.
