
20.10.2003
Venstre sitt sentralstyre
Prioriter FN-operasjonar og dei fattigaste landa
Venstre meiner Noreg må vise vilje til å priortere internasjonale fredsoperasjonar i regi av FN, og i støre grad kanalisere bistandsmidlane til dei fattigaste landa i verda.
Venstre meiner norsk fredspolitikk ikkje berre må involvere seg i dei konfliktene som trekk til seg stormaktene si merksemd. Dette går ut over alle dei konfliktane som ikkje får plass i mediebilete. Det er symptomatisk når me i den eine augneblinken seier nei til FN om å sende fredsbevarande styrkar til borgarkrigen i Kongo, men samstundes sender ein norsk kontingent til Irak.
Noreg må prioritere fredsbevarande operasjonar gjennom FN. Per mai 2003 hadde Noreg 57 soldatar i teneste for FN, mot nærare 2000 soldatar for ti år sidan. Lutfattige Bangladesh bidrar i dag med over 3000 personar til FN-operasjonane.
Konfliktar som fangast av TV-linsene manglar oftast ikkje støttespelarar. Det gjer derimot konfliktane som ikkje har verda si merksemd. At media ikkje vel å sende direkte frå Kongo, minskar ikkje innbyggjarane si trong for fred og grunnleggjande menneskerettar.
Venstre meiner regjeringa bør ta opp førespurnaden frå FN om å sende soldatar til kriseramma Kongo på nytt.
