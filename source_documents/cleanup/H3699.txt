
6.2.97
Terje Riis-Johansen,
SENTERPARTIET KREVER SPRÅKSATSING FOR INNVANDRERE
-Nivåbasert undervisning ikke nok.
-Vi forventer en reell satsing på sentrale integreringspolitiske faktorer som oppfølging av signalene som er kommet i forkant av stortingsmeldingen «Om innvandring og det flerkulturelle Norge», uttaler Terje Riis-Johansen, stortingsrepresentant fra Senterpartiet.
-Norskkunnskaper og deltagelse i arbeidslivet er nøkkelfaktorer for en vellykket integrering. Senterpartiet ønsker en nivåbasert norskopplæring som en del av et løft for språkundervisningen for fremmedspråklige. En reell kommunikativ kompetanse er målet, norskopplæringen kan derfor ikke begrenses til et visst antall timer. Vi er imidlertid kritiske til en ordning der de som raskt lærer seg norsk skal få et kortere tilbud. Alle bør ha rett til et minsteantall norskopplæringstimer. Dette innebærer et omfattende løft, og dermed også at en er villig til å bruke ressurser på språkopplæringen.
Riis-Johansen mener også at en bør se på hvordan et slikt styrket norskopplæringstilbud også kan komme dem til gode som allerede har bodd i Norge i flere år, men som ikke har lært tilstrekkelig norsk.
-Vi ser i dag at personer med dårlige språkkunnskaper står i fare for å miste jobben som følge av at nye krav settes til de arbeidsoppgavene de utfører. Det må derfor utarbeides en plan for hvordan språkopplæring kan kombineres med arbeid. Han understreker videre at bevisst satsing på integrering i arbeidslivet er viktig for å oppnå generell integrering i samfunnet.
-Integrering er en sentral utfordring til det norske samfunnet. Vi må derfor stille store krav til den kommende stortingsmeldingen og til den etterfølgende debatten. Vi forventer at regjeringen kommer med mer konkrete utspill i meldingen enn det en kan få inntrykk av gjennom det som foreløpig er gjort kjent, avslutter Riis-Johansen.
