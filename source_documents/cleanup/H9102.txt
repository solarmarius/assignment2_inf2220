
16.3.2005
Sp
Åslaug Haga tok opp fjerning av "Murmansk" med fiskeriministeren
I Stortingets spørretime i dag spurte Senterpartiets leder, Åslaug Haga, fiskeriministeren om hvorfor Regjeringen ikke vil sørge for at staten tar ansvar for å fjerne vraket av "Murmansk". Haga viste til at staten tidligere har tatt et slikt ansvar i lignende saker, og at dette er en for stor oppgave til at Hasvik kommune kan løse den aleine.
Fiskeriminister Ludvigsen var i svaret sitt like avvisende til å finne en løsning i saken, som han har vært ved tidligere henvendelser. Ludvigsen gjemte seg dessuten bak tre tidligere fiskeriministere som han mente heller ikke hadde tatt noen initiativ for å få fjernet "Murmansk".
- På et eller annet tidspunkt vil det måtte være noen som tar ansvaret for dette. Jeg kan nå bare konstatere at fiskeri- og kystministeren og denne regjering ikke har til hensikt å gjøre noe. Så da får vi prøve å få andre koster til å ta mer tak i saken seinere, konkluderte Åslaug Haga.
Fullstendig referat fra spørretimen ligger vedlagt.
- - - - - - - -
Åslaug Hagas spørsmål til Fiskeriministeren om vraket av Murmansk
Stortingets spørretime 16.3.2005
Åslaug Haga (Sp) [12:08:34]: Spørsmålet til fiskeri- og kystministeren lyder som følger:
«Vraket av den russiske krysseren «Murmansk» har ligget i fjæra utenfor tettstedet Sørvær i Hasvik kommune i over 10 år. Til tross for flere lokale initiativ, har en ikke lykkes med å få fjerna det skjemmende vraket. Dette er en for stor oppgave til at kommunen kan løse den aleine. Staten har i tidligere saker tatt ansvar for å fjerne tilsvarende skipsvrak.
Hvorfor vil ikke Regjeringen sørge for at staten tar ansvar også for å fjerne vraket av «Murmansk»?»
Statsråd Svein Ludvigsen [12:09:07]: Under slep fra Murmansk havn til India for hugging, drev krysseren «Murmansk» på land ved Sørvær i 1994. I 1995 ble det gjort et forsøk på å berge fartøyet, noe som mislyktes.
«Murmansk» er et av mange vrak langs norskekysten. Vrakdatabasen i Kystverket har registrert 2 300 vrak langsmed kysten som er sunket etter 1914.
Etter forurensningsloven er utgangspunktet at rederen/eieren er ansvarlig for å fjerne vraket. I den grad statlige tiltak skal iverksettes, må disse først og fremst rettes mot vrak som utgjør en reell fare for akutt forurensning eller hindring for skipsfarten.
Forurensningsfaren fra vraket av krysseren «Murmansk» har vært vurdert flere ganger. Flere undersøkelser på slutten av 1990-tallet pekte på at det ikke er større oljemengder igjen i vraket og at det ikke utgjør noen forurensningsfare. Statens forurensningstilsyn anbefalte derfor at fartøyet ble liggende.
Nye påstander om at «Murmansk» ikke var tømt for olje før slep ble fremsatt i mars 2000. Med bakgrunn i de nye opplysningene nedsatte Statens forurensningstilsyn en prosjektgruppe som skulle foreta en detaljert gjennomgang av tilgjengelig materiale samt bruk av tegninger for å vurdere om det finnes oljerester i vraket, til tross for at flere undersøkelser tidligere har indikert at så ikke er tilfelle. Gruppen ble ledet av Statens forurensningstilsyn og bestod i tillegg av Sjøfartsdirektoratet, Det Norske Veritas og Ødegaard Berging.
Prosjektgruppens vurdering var at det er petroleumsprodukter igjen om bord i «Murmansk», og det foregår en minimal utlekking, men ikke av et slikt omfang - og jeg understreker - ikke av et slikt omfang som vil kunne føre til akutt forurensing av betydning. Gruppen konkluderte med at videre tiltak ikke var nødvendig. Undersøkelser som er foretatt, konkluderer således med at vraket ikke utgjør noen fare for akutt forurensning til skade for miljøet.
Jeg anser det derfor ikke riktig at staten skal prioritere å fjerne vraket av «Murmansk».
Åslaug Haga (Sp) [12:11:06]: Her er vi altså i en situasjon hvor det er konstatert at det er forurensningsfare. Man sier at det ikke er en akutt forurensningsfare, men man konstaterer at ja, det er en forurensningsfare.
Dette vraket ligger også veldig nær land. Én ting er at det ser stygt ut. En annen side ved dette er at det kan være farlig for folk som beveger seg i området. Jeg synes det er usedvanlig trist at vi har ei regjering som ikke er innstilt på å ta et eneste tak for å løse denne situasjonen, som for Sørvik og Hasvik faktisk er å betrakte som viktig og alvorlig.
Statsråd Svein Ludvigsen [12:12:01]: Jeg ser at representanten Haga synes det er usedvanlig trist at vi har en regjering som ikke vil fjerne vraket, fordi det visuelt og på annen måte er til beskjemmelse. Men da går jeg ut fra at representanten Haga er sjeleglad for at regjeringen Bondevik I, med Peter Angelsen som fiskeriminister, har gått av. For han gjorde akkurat den samme vurderingen. Han hadde også rapport fra SFT som viste at det ikke hadde så negative miljøkonsekvenser at det var riktig å bruke penger over statsbudsjettet til å fjerne fartøyet. Min forgjenger som representerte Senterpartiet, trakk nøyaktig den konklusjonen som det jeg har gjort. Så det må bety at det i hvert fall er stor glede i Senterpartiet for at den ministeren er gått av, for jeg kan ikke oppfatte det på annen måte, når man sier at det er usedvanlig trist at Regjeringen ikke vil fjerne vraket. Dette er en vurdering som er gjort av regjeringer helt siden det hendte i 1994 og fram til nå. Man har hatt den samme konklusjonen, at det er ikke en miljørisiko som tilsier at man bruker betydelige ressurser til å fjerne fartøyet. Men for øvrig er det klart at det er uheldig at fartøyet ligger der, som det er med ethvert vrak av de 2 300 som finnes langsmed kysten.
Åslaug Haga (Sp) [12:13:13]: Som fiskeri- og kystministeren uttrykker det, er det en forurensningsfare. Dette har vært gjennomgått flere ganger, og det er på nytt konstatert at det er en forurensningsfare. Vi veit at folk er bekymret for dette vraket, og jeg formoder at fiskeri- og kystministeren også har vært i Sørvær og sett hvordan dette ser ut. Dette er et sted som er usedvanlig godt egnet, ikke minst i forhold til turisme. Det er skjemmende i forhold til at vi kunne utvikle dette flotte stedet også i turistsammenheng. På et eller annet tidspunkt vil det måtte være noen som tar ansvaret for dette. Jeg kan nå bare konstatere at fiskeri- og kystministeren og denne regjering ikke har til hensikt å gjøre noe. Så da får vi prøve å få andre koster til å ta mer sak i saken senere.
Statsråd Svein Ludvigsen [12:14:23]: Ethvert vrak som ligger langsmed kysten kunne man ønsket å ha bort. Det er søkt fra kommunen og en gruppe om å få et tilskudd på 44,7 mill. kr for å fjerne fartøyet. Det har jeg funnet ikke står i forhold til den ulempen som er. Derfor har vi avslått det. Og jeg har gjort den samme vurdering som foregående fiskeriministrer: Jan Henry T. Olsen, Karl Eirik Schjøtt-Pedersen og Peter Angelsen - vi har kommet fram til den samme konklusjonen, at det ikke er tilrådelig å bruke så store ressurser på å fjerne et fartøy som ikke medfører en akutt forurensningsfare.
Så jeg er litt forbauset over at man nå plutselig tar dette opp, etter så mange år, når representanten Haga plutselig har vært i Hasvik og sett dette vraket. Flere regjeringer og flere fiskeriministre har vurdert dette, inklusiv Senterpartiets egen regjering og egen minister, og jeg har støttet meg til den samme konklusjonen som den regjeringen og den fiskeriministeren gjorde. Så i den grad jeg skulle ta innover meg en smule kritikk fra representanten Haga, deler jeg den med Senterpartiets egne statsråder.
