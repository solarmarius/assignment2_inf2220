
22.02.2002
Fri ferdsel, billigere jakt og fiske
Stortingets energi- og miljøkomité behandler nå Stoltenberg-regjeringens Stortingsmelding nr. 39 (2000-2001) "Friluftsliv - Ein veg til høgare livskvalitet" og skal avgi innstilling 14. mars 2002. Sylvia Brustad som er Arbeiderpartiets fraksjonsleder, skal lose meldingen i gjennom.
- Mange barn og unge bruker naturen aktivt. Men jeg tror vi må gjøre mer for at flere får lyst til å bruke den. Da må vi starte med de yngste. Jeg har besøkt mange friluftsbarnehager. Der er ungene ute neste hele dagen, de bruker naturen og barna får boltre seg i mer enn lekestativer. Jeg hører bare positive erfaringer med slike barnehager og det blir også hevdet at barna der er friskere. Vi må bygge flere friluftsbarnehager, sier Sylvia Brustad som skal lose igjennom friluftsmeldingen i Stortinget.
Stortingets energi- og miljøkomité behandler nå Stoltenberg-regjeringens stortingsmelding om friluftsliv. Viktige forslag til endring i friluftsloven er rett til fri ferdsel langs strandkanten, og at det skal være tillatt å ri på vei gjennom innmark. Adgang til fiske bedres, særlig for barn og unge. Gratis fiske tilbys unge under 18 år. Den statlige fiskeravgiften foreslås avviklet for sportsfiske etter innlandsfisk.
Utgangspunktet for Ap-regjeringens stortingsmelding om friluftsliv er at friluftsliv har nytteverdi for den enkelte og samfunnet. Undersøkelser viser at folk søker først og fremst fred og ro i naturen. Naturen et viktig element når folk skal beskrive hva som er det gode liv.
- Nylig hadde vi en åpen høring om meldingen. Mange sier at vi i større grad må motivere barn og unge til å bruke naturen mer. Det er jeg enig i. Selv har jeg fra jeg var lita jente i Engerdal brukt naturen til lek, skiturer, avslapping og som et sted hvor jeg har hentet inspirasjon. Slik ble jeg tidlig glad i naturen og så verdien den har for mennesker, sier Sylvia Brustad.
Et utvidet samarbeid med de funksjonshemmedes organisasjoner skal styrke funksjonshemmedes adgang til friluftsliv.
Allemannsretten sikres
Ap-regjeringen foreslo flere konkrete endringer i friluftsloven, som fri ferdsel langs strandkanten der hvor avstanden mellom hus/hytte og sjøen er mer enn 25 meter, og at det skal være tillatt å ri på vei gjennom innmark.
Arbeidet med sikring, tilrettelegging og skjøtsel av friluftsområder videreføres, likeledes opprettes det flere kyststier. Statlig eiendom i kystsonen stilles til rådighet for friluftslivet. Det vektlegges også at markaområdene ved byer og tettsteder er blant de viktigste områdene for friluftslivet.
- Vi har heller ikke vært flinke nok til å gi barn og unge tilgang til friluftsareal i boligmiljøene. Knapphet på areal mange steder gjør at det meste er bebygd. Vi må bli flinkere til å tenke på dette når vi planlegger nye boligområder. Alle barn må ha sin "100-metersskog" også i virkeligheten, mener Brustad.
Bedre adgang til jakt og fiske
Adgang til fiske bedres, særlig for barn og unge. Gratis fiske tilbys unge under 18 år (i dag er grensa 16 år). Den statlige fiskeravgiften foreslås avviklet for sportsfiske etter innlandsfisk.
Det blir også foreslått hjemmel til å fastsette maksimalpriser på jakt og fiske også på privat grunn. - En slik hjemmel må brukes med varsomhet der hvor jakt og fiske inngår i kombinasjon med overnatting, guiding og andre typer tjenester, heter det.
Som et ledd i desentralisering av miljøvernpolitikken foreslås at flere oppgaver innen friluftslivet legges til kommunene.
Ap-regjeringen ønsket dessuten organisasjonene som viktige medspillere i planleggingsprosessene i kommuner og fylker, og gikk inn for at organisasjoner som rekrutterer barn og unge til friluftsaktiviteter bør styrkes.
