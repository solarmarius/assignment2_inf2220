
18/12-03
Marit Arnstad, Parlamentarisk leder Senterpartiet
Leserinnlegg
Omsorgspenger til alle!
Selvstendig næringsdrivende i Norge får i dag ikke omsorgspenger ved barns sykdom på lik linje med andre arbeidstakere. Senterpartiet har derfor foreslått at folketrygdloven må endres slik at ordningen med omsorgspenger blir gjort gjeldende for alle yrkesaktive.
Årsaken til at Senterpartiet har gjort dette er først og fremst for å gi alle barn bedre omsorg under sykdom. Da bør også foreldre som er selvstendig næringsdrivende få mulighet til å ta vare på sine syke barn uten å tape penger på dette. For Senterpartiet er dette et spørsmål om å imøtekomme barns behov for omsorg uavhengig av foreldrenes yrkesmessige stilling. Følgelig bør alle yrkesaktive likestilles, for at ikke barna skal være den skadelidende part.
Etter folketrygdens § 9-5 utbetales omsorgspenger ved barns sykdom til lønnstakere med barn under 12 år. Ordningen med omsorgspenger gir hver av foreldrene rett til fri med omsorgspenger i inntil 10 dager. Foreldre med to barn har rett til 15 dager hver. Selvstendig næringsdrivende kan forsikre seg mot jobbfravær grunnet egen sykdom. Men det finnes ikke ordninger som sikrer dem mot inntektstap grunnet syke barn.
Senterpartiets forslag om omsorgspenger ble behandlet i Stortinget 25. november. Stortinget avviste ikke forslaget, men viste til at det er nedsatt en interdepartemental arbeidsgruppe skal vurdere selvstendig næringsdrivendes plikter og rettigheter i forhold til svangerskap, fødsel og omsorg for små barn. I denne sammenheng vil behovet for å styrke selvstendig næringsdrivendes rettigheter vurderes nærmere. Arbeidsgruppens innstilling vil foreligge innen 27. februar 2004. Senterpartiet forutsetter at utvalget kommer fram til en positiv løsning på dette spørsmålet og vil fortsatt stå på for at alle foreldre skal ha rett til omsorgspenger for å ta seg av sine barn, uavhengig om de er selvstendige næringsdrivende eller ikke.
