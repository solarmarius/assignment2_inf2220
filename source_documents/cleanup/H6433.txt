
06.12.02
Ola D. Gløtvold (Sp)
SENTERPARTIET VIL GI 2 MILLIARDER MER TIL SYKEHUSENE.
Sosialkomiteen avga i dag sin budsjettinnstilling for 2003 med tilleggsbevilgninger for 2002.
- Jeg kan ikke se at det nå er forsvarlig å foreta innskrenkninger i pasientbehandlingen, sier Ola D. Gløtvold, Senterpartiets sosialpolitiske talsmann. Derfor vil vi nå gi en tilleggsbevilgning på 2 milliarder kroner til sykehusene.
Senterpartiet er sterkt bekymret for at sykehusenes dårlige økonomi vil gi helt uakseptable tilstander. Økonomien i er nå så dårlig at en står i fare for å få uønskede strukturendringer og nedlegging av tilbud til befolkningen.
I gjennomsnitt er hver nordmann borte fra jobben en måned i året på grunn av sykdom, noe som utgjør 220 000 årsverk. Samtidig står 260 000 i helsekøer. Sykepengene til disse er på nær 2 milliarder kroner og i tillegg kommer produksjonstapet.
Senterpartiet vil også øke bevilgningene til trygdekontorene for at de skal kunne kjøpe operasjoner, annen behandling og opptrening, i det offentlige, hos private eller i utlandet.
- I denne sammenhengen er det vesentlig for Senterpartiet å styrke rehabiliterings- og opptreningsinstitusjonene for å få folk friske og tilbake i fullt arbeid igjen, sier Gløtvold, som også er svært bekymret for rehabiliteringstilbudet til de mange som trenger det.
Opptreningsinstitusjonene er også i en meget vanskelig driftsøkonomisk situasjon, uten at den ble særlig bedret med det helsebudsjettet som i dag ble vedtatt i sosialkomiteen.
