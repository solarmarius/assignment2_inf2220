
23.4.97:
Eva Lian,
Samemeldinga foreligger ikke på samisk!
I statsråd på fredag la regjeringen fram Stortingsmelding nr 41 «Om norsk samepolitikk». I dag er meldinga oversendt kommunalkomiteen på Stortinget for behandling. Meldingas 100 sider og de vel 80 sidene med vedlegg foreligger på norsk, ikke på samisk. Mener virkelig regjeringen at det er riktig å begynne behandlingen av meldinga før de den først og fremst angår kan få lese den på sitt eget språk? Av hensyn til berørte kommer Senterpartiet ikke til å begynne arbeidet med denne saken før meldinga også foreligger på samisk.
Stortinget skal en gang i hver 4-årsperiode drøfte Norges samepolitikk i et helhetlig perspektiv. Det har skjedd i inneværende 4-årsperiode, dvs.våren 1994. Å stresse denne saken gjennom, uten at den foreligger på samisk og i konkurranse med mange andre store saker, vil etter Senterpartiets mening være uheldig. Derfor vil det være naturlig å vente, slik at den nye kommunalkomiteen får denne meldinga til behandling. Det betyr også at den nye komiteen får en fin anledning til å sette seg inn i et av komiteens viktige saksområder så raskt som mulig. På denne bakgrunn kan jeg ikke forstå hvorfor regjeringen legger fram meldinga nå og ikke venter til den kan foreligge både på norsk og samisk. I dette tilfellet er hastverk lastverk!
