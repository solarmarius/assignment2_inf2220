
fredag 10. januar 1997 19:13:43
(Fredag 10.01.97 kl. 19:00)
Uttalelse fra Venstres sentralstyre:
Galt å tvinge embetsmenn
Sentralstyret i Venstre mener det vil være galt å bruke Grunnloven for å tvinge embetsmenn til å komme til Stortinget. Striden om embetsmenn i Justisdepartementet skal forklare seg om overvåkingen av Berge Furre må kunne løses uten å ta i bruk en bestemmelse fra tiden før vårt moderne demokrati tok form.
Etter Venstres mening kan striden mellom kontroll- og konstitusjonskomitéen og Regjeringen løses ved at justiministeren selv tar med seg ekspedisjonssjef Berit Fossheim og departementsråd Rakel Surlien til de åpne høringene. En slik ordning, der embetsmennene får svare selv om det formelt er statsråden som spørres, har fungert godt i vanlig komitéarbeid i Stortinget.
Stortingets arbeidsformer bør hele tiden være i utvikling og forbedring. Likevel vil Venstres sentralstyre advare mot at grunnleggende spilleregler i forholdet mellom Storting og regjering endres som et tilfeldig virkemiddel i behandlingen av en komitésak.
Hvis en statsråd nekter å ta med seg embetsmenn Stortinget vil høre, må dette eventuelt få konsekvenser for tillitsforholdet mellom Stortinget og Regjeringen, men ikke for spillereglene mellom de to statsmaktene.
Enten Venstres mening må Arbeiderpartiet ta hovedansvaret for den vanskelige situasjonen som har oppstått, ved å ha motarbeidet Stortingets forsøk på opprydding i de hemmelige tjenestene ved hver anledning som har bydd seg.
