
Dato: 06.10.2004
Siv Jensen om statsbudsjettet
- Ønsker mer til politi og helse
- Forslaget til statsbudsjett er for passivt i forhold til de store utfordringene vi har innenfor helse- og eldreomsorgen samt når det gjelder kriminalitetsbekjempelse. Det sier FrPs nestformann, Siv Jensen, om
regjeringens forslag til statsbudsjett.
Jensen er heller ikke spesielt fornøyd med at Regjeringen nok en gang forsøker å øke enkelte egenandeler i helsevesenet, og sier at det for FrP vil være et absolutt krav at ISF - finansieringen av sykehusene økes fra 40 til 60%. Hun mener videre at satsingen på vegutbygging er for svak.
Når det gjelder skatte- og avgiftsprofilen i budsjettet sier Jensen at det vil bli svært vanskelig for FrP å godta en generell momsøkning på 1 % , men at hun er glad for at boligskatten foreslås fjernet, og at det ligger an til noe økt minstefradrag for lønnsinntekter og at færre vil betale toppskatt. Men jeg savner samtidig avgiftsreduksjoner på bensin og på grensehandelsutsatte produkter. Jensen minner ellers om at regjeringen med dette budsjettfremlegget ikke er i nærheten av å nå sine egne mål om skatte- og avgiftsreduksjoner slik de er nedfelt i Sem-erklæringen.
- Vi har også med interesse registrert at regjeringens største satsing i realiteten kommer på bistandsbudsjettet, hvilket jo er noe underlig når vi i FrP til stadighet for å høre at vi ikke har "råd" til å løse mange av de uløste oppgavene vi har i vårt eget land, og budsjettet ellers har en for svak sosial profil, sier Jensen.
Varsler tøffe forhandlinger
- På bakgrunn av forslaget til statsbudsjett bør det derfor ikke komme som noen overraskelse på noen at jeg allerede nå vil varsle at de bebudede budsjettforhandlingene mellom regjeringen og FrP kommer til å bli tøffe. Vi vil selvsagt søke å opptre saklig, konstruktivt og løsningsorientert. Men, like klart er det at dersom FrP skal inngå i et budsjettforlik med regjeringen - eller velge å stemme subsidiært for en fremforhandlet budsjettavtale, så kan ikke dette gjøres dersom vi ikke samtidig får gjennomslag for viktige standpunkter og bevilgninger til viktige FrP - formål. Dette bør for øvrig være fullt mulig å få til all den tid landet nå, blant grunnet svært høy oljepris, får langt høyere inntekter enn det som har vært forutsatt. Det er med andre ord den politiske viljen som avgjør om man virkelig ønsker å løse de utfordringene landet står ovenfor, avslutter Jensen.
