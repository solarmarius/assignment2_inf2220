
Dato:29.11.05
Stortingsrepresentant Per Ove Width(FrP)
- Diesen bekrefter for lave
bevilgninger til Forsvaret
Forsvarssjef Sverre Diesen holdt i går et foredrag i Oslo Militære Samfund, hvor han påpekte den stadige underfinansieringen av Forsvaret. - Dette har vi påpekt i årevis, sier Per Ove Width, forsvarspolitisk talsmann for Fremskrittspartiet.
Den doble uballansen i Forsvaret mellom oppgaver, struktur og tildelte midler har vært en gjennomgangsmelodi de senere år. Denne ubalansen skyldes, som Forsvarssjefen sier, at Stortinget ikke bevilger midler som tilsvarer de kostnader den pålagte struktur og aktivitet krever.
- FrP har gjentatte ganger påpekt dette og har derfor forgjeves forsøkt å få gehør for at Forsvaret må få tilført mer midler. Spesielt med tanke på de omstillinger og nye krav til materiell og øving, må Forsvaret få de midler de trenger i forhold til de vedtatte mål fra Stortinget, sier Width
- Dersom Stortinget ikke er villig til å gi de nødvendige midler, må politikerne fra de andre partiene innrømme at de faktisk ikke ser det som nødvendig å beholde det minimumsforsvaret vi har i dag, avslutter Width.
