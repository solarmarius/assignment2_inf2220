
04.10.99
Øystein Djupedal:
Sosialistisk Venstrepartis Pressetjeneste
-GRÅTT BUDSJETT DER SKOLEN TAPER
-Sjelden har Norge hatt så store muligheter til å satse, men Regjeringen har små ambisjoner. Statsbudsjettets overskudd er rekordhøyt, driftsbalansen overfor utlandet vil i år og neste år igjen gå med stort overskudd og inflasjonen er fortsatt på vei nedover. Det er ubegripelig hvor lite denne Regjeringen er villig til å bruke mulighetene til å satse på skole, kompetanse og framtidsretta miljøtiltak, sier Øystein Djupedal, SVs finanspolitiske talsmann.
-Nå trengs det en omstilling vekk fra ensidig satsing på oljeøkonomi til satsing på kunnskapsbaserte næringer. Det Norge trenger for framtida er en offensiv miljøpolitikk og en opprustning av hele utdanningssektoren, sier Djupedal. Han varsler at partiet vil gå imot Regjeringens forslag om reduksjon av CO2-avgiften på sokkelen.
-Skolesatsingen er totalt sett skuffende. Må den siste lærer ha forlatt den offentlige skolen før Regjeringen skjønner alvoret, spør Djupedal.
-Igjen skal en ta fra alle barnefamilier og gi til kontantstøttefamiliene. Det er fjerningen av forsørgerfradraget og innstrammingene i barnetrygden som skal finansiere Regjeringens økning av kontantstøttebeløpet, påpeker Djupedal.
-Dette er et budsjett som ikke kommer til å motvirke at arbeidsledigheten kommer til å øke. Regjeringen nøyer seg med å oppjustere utgiftene til arbeidsledighetstrygd, konstaterer Djupedal.
-Stortinget har pålagt kommunene å bygge ut eldreomsorgen og psykiatrien. Derfor trengs det en sterkere vekst i kommunenes inntekter enn det Regjeringen legger opp til for å hindre nedskjæringer overfor barn og skole, sier Djupedal.
-Det blir ingen snuoperasjon i forhold til skatt på sykdom. Tvert imot skal egenandelene fortsette å øke med totalt 150 millioner, avslutter Djupedal.
