
26.09.2000
Kjell Magne Bondevik i Narvik i kveld:
AP ønsker konfrontasjon med FrP,
men Sentrum er et mer reelt alternativ!
- Arbeiderpartiet ønsker seg åpenbart FrP som hovedmotstander, slik statsminister Stoltenberg også avslørte i sin tale til AP's kvinnebevegelse før helgen. På denne måten kan Ap skape konfrontasjon med et parti som på flere områder har en ytterliggående politikk. Men dette er også en taktisk manøver for å mobilisere. Sentrum er nemlig et mer reelt regjeringsalternativ enn FrP, og i så måte "farligere" for AP. Derfor passer det regjeringspartiet godt å rette skyts enn annen vei. Dette sa Kristelig Folkepartis parlamentariske leder og sentrumspartienes statsministerkandidat, Kjell Magne Bondevik, i et foredrag i Narvik tirsdag.
I sin tale kommenterte Bondevik den politiske utvikling og oppslutningen om de forskjellige partiene på meningsmålingene.
- Jeg er overbevist om at når vi nærmer oss valget, vil velgerne i økende grad spørre om hvem som kan styre landet. Vi har fersk erfaring med 2 1/2 år med sentrums-regjering, og velgerne vil vite at dette er et godt alternativ til dagens AP-regjering. Derfor tror jeg også at oppslutningen om sentrumsalternativet og alle de tre sentrumspartiene vil øke.
AP vet at sentrum er en reell og farlig utfordrer. Derfor søker regjeringspartiet nå konfrontasjon med FrP, selv om de fleste vil erkjenne at dette partiet er fjernere fra regjeringskontorene, på tross av høye gallupmålinger for tiden.
Kamp mot materialisme:
- Jeg registrerer at i duellene mellom Stoltenberg og Hagen har det vært mye snakk om økonomi og materielle spørsmål. Dette er selvsagt viktig. Men jeg er overbevist om at samfunnets sunnhet og bærekraft i årene fremover er enda mer avhengig av et trygt verdigrunnlag og gode mellommenneskelige relasjoner. Dette er en dimensjon ved politikken som KrF og sentrumspartiene prioriterer.
Derfor er vi også opptatt av å slippe de frivillige organisasjonene mer til i vårt samfunn. Disse representerer et engasjement og verdier som vi trenger til supplement av offentlig virksomhet.
Sentrumsregjeringen satte langt på vei en "ny politisk dagsorden". Det er viktig at vi kan gjenoppta arbeidet med denne dagsordenen. Samfunnet trenger mer av medmenneskelig omsorg og varme. Derfor må vi legge vekt på familiepolitikk, miljøpolitikk og gode arbeids-vilkår for de frivillige organisasjonene. Sentrums-altenativet representerer også en aktiv politikk for distriktsutbygging, solidaritet og internasjonal rettferdighet.
Det beste vern mot oppløsning og materialisme finner vi i vår kristne kulturarv. Denne skal føres videre i en helt ny tid.Vi skal fremholde de verdiene som gir holdepunkt, identitet og trygghet: Respekt for menneskeverdet, forvalteransvaret og nestekjærligheten, sa Bondevik.
