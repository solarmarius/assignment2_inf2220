
18.03.2002
Venstres medieutvalg
Vil avvikle dagens lisensinnkreving
Dagens lisensinnkreving bør avvikles, lisensen omdannes til en kringkastingsavgift, og denne avgiften bør kreves inn over skatteseddelen. Avgiften bør være synliggjort i selvangivelsen, og være lik for alle skattebetalere. Det mener Venstres medieutvalg i en innstilling som skal behandles på partiets landsmøte i april. Utvalget ønsker også endringer i pressestøtten.
Venstres medieutvalg har vært ledet av nestleder Aud Folkestad. I innstillingen sier utvalget at "TV-lisensen bør erstattes av en egen kringkastingsavgift som drives inn av skattemyndighetene. Kringkastingsavgiften bør være et fast beløp, vedtatt av Stortinget. Denne avgiften vil bli lavere enn hva TV-lisensen er i dag, ettersom man vil fange opp de som i dag lar være å betale lisensen, og fordi man fordeler det totale beløpet på alle skattepliktige borgere, og ikke på antall husstander med TV-apparat. Avgiften bør være synliggjort i likningsattesten, for å gjøre det klart det ikke er en vanlig skatteøkning, men en endret innkreving av en avgift. Innkreving som en synlig avgift gir den optimale kombinasjonen av effektivitet i innkrevingen, og forutsigbarhet for NRK."
Kringkastingsfond
Utvalget vil at denne kringkastingsavgiften innbetales til et eget allmennkringkastingsfond, der mesteparten naturlig vil tilfalle NRK, men hvor det også må være mulig for andre å søke om midler til produksjoner som kan defineres som allmennkringkastingsformål. På samme måte må NRK tillates å hente inn annen type finansiering for større arrangementer, slik som det gjøres i dag.
Distriktssendinger på anbud
Et allmennkringkastingsfond som skissert bør også få i oppgave å definere lokale allmennkringkastingsoppdrag for de ulike distriktene, mener utvalget. Oppdragene defineres for en åremålsperiode, både for lokalradio og distriktssendinger på fjernsyn. Disse oppdragene kan så settes ut på anbud i lokalmiljøene der sendingene skal produseres.
Pressestøtte
Venstres medieutvalg vil fjerne den særegne støtten som går til de såkalte "nr. 2"-avisene. Utvalget mener disse avisene i liten grad fyller lokalmedienes oppgaver bedre eller annerledes enn lokalmiljøets mestselgende avis. I tillegg ønsker medieutvalget å endre den særskilte støtten som går til såkalte riksdekkende meningsbærende aviser. Støtten bør opprettholdes, men bli mer dynamisk, slik at det er mulig for nye medier å komme inn i ordningen ­ og eksisterende medier å falle ut. Det bør innføres en maksimalgrense, for eksempel 5 år, for hvor lenge en avis kan være en del av denne ordningen. Før den tiden er omme bør avisen kunne drive uten denne særskilte støtten.
Digitalisering
Medieutvalget er kritiske til det foreslåtte digitale bakkenettet for NRK og TV2. Å bygge ut et slikt bakkenett for digital TV, slik Telenor og de to TV-selskapene ønsker, ser ut til å være en svært kostbar måte å sørge for et landsdekkende, digitalt tilbud på. Det foreslåtte bakkenettet ser også ut til å gi kun begrenset kapasitet, med et fåtall kanaler. Den antatt lave kapasiteten begrenser i tillegg mulighetene for full interaktivitet. Utvalget mener det er uaktuelt at et slikt prosjekt skal motta statlig støtte før det er lagt fram en uavhengig utredning om hvilke andre framføringsmetoder som er teknisk mulige. Et bakkenett må også være langt kraftigere enn det skisserte for å kunne gis statlige midler. Selskap som eventuelt får en slik konsesjon må kunne fremvise en solid finansieringsplan.
Eierskap og maktspredning
Det har alltid vært Venstres rolle å spre makt, sier utvalget. Ingen må kunne tilegne seg et monopol på meninger, verken i et avgrenset område eller på nasjonalt plan. Utviklingen i mediemarkedet der noen store eiere dominerer i flere typer media, kan være en trussel mot mangfoldet blant norske medier. Eierskapsbegrensningen nasjonalt på 33% må derfor bestå. Innenfor avgrensede regionale områder bør ingen kunne eie mer enn 49% av mediemarkedet.
