
Dato: 10. februar 2006
Arbeiderpartiet
Støre ny leder i SIs Midtøsten-komité
Jonas Gahr Støre er valgt til ny leder for Sosialistinternasjonalens (SI) Midtøsten-komité. Han vil snarest ta initiativ for å bringe komiteen sammen.
- I den situasjonen som vi nå står oppe i, er SIs arbeid viktigere enn noen gang. Det palestinske valget - og det kommende israelske valget - gjør at komiteen må utarbeide nye visjoner for fred i regionen og for framskritt i det israelsk-palestinske forholdet. Komiteens sammensetning og rolle gjør at den kan være relevant som dialogplattform etter den siste tids opphetede debatt om karikaturtegningene, sier Støre.
Komiteen har fungert i mange år og hatt en viktig rolle. Gjennom Midtøsten-komiteen i SI har palestinere og israelere blitt kjent med hverandre og sittet sammen for å komme fram til felles løsninger. I vanskelige perioder har komiteen likevel klart å bringe partene sammen for å løse politiske problemer.
I komiteen møter palestinske Fateh, israelske Labour og Yachad, libanesiske Progressive Party, partier fra Irak og Iran, nordafrikanske søsterpartier og europeiske søsterpartier.
Jonas Gahr Støre skal lede komiteen sammen med Piero Fassino, partileder for italienske Democratici di Sinistra, som blir visepresident for komiteen.
Arbeiderpartiet har hatt formannskapet i komiteen før, med Bjørn Tore Godal og Thorbjørn Jagland. Støre overtar etter Jagland som trakk seg da han ble stortingspresident.
