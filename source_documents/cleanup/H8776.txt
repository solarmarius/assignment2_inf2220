
Oslo, 12. november 2004
May Britt Vihovde, finanspolitisk talskvinne i Venstre
­ Venstre godt fornøyd med budsjettforliket
- Venstre er godt fornøyd med at det nå er enighet med Fremskrittspartiet om et budsjettforlik. Forhandlingene har vært tøffe og vi har gitt mye, men sluttresultatet er absolutt til å leve med, sier May Britt Vihovde som er finanspolitisk talskvinne i Venstre.Avtalen innebærer at om lag 7 milliarder kroner omprioriteres. Dette skjer innenfor de samme rammer som Regjeringen foreslo - det brukes altså ikke mer oljepenger.
Venstre er særlig godt fornøyd med at hovedlinjene i regjeringens forslag til skattereform ikke endres som en følge av budsjettavtalen. Det betyr at vi får et flatere og enklere skattesystem og at den kompliserte og urettferdige delingsmodellen fjernes. ­ Det er bra at vi klarer å fjerne delingsmodellen og dermed tetter skattehullene for de rikeste, samtidig som vi gir noe mer skattelette til de med lavets inntekt, sier Vihovde.De største endringene med budsjettavtalen er tre milliarder kroner mer til kommunene. ­ Disse midlene kommer både som en kompensasjon for svikt i kommunenes skatteinntekter og som økte frie midler, dette syntes vi i Venstre er positivt, fortsetter Vihovde.
- Regjeringspartiene er svært fornøyd med å ha skaffet flertall for et budsjett innenfor ansvarlige rammer, som legger grunnlaget for vekst og økt sysselsetting. Venstres hovedprioriteringer i budsjettforslag ­ en god miljøprofil og et enklere skattesystem er godt ivaretatt, understreker Vihovde.
