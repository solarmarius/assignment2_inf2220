
16.02.2005
ARBEIDERPARTIETS STORTINGSGRUPPE
Stortingsrepresentant Knut Storberget, Ap, setter lys på konkurskriminalitet, pyramidevirksomhet, hvitvasking av penger, bakmenn, internasjonal forgreinet kriminalitet og flyten av pengestrøm i debatt (interpellasjon) i Stortinget torsdag 17. februar:
- Fra løsgjenger til hvitsnipp
-Pengestrømmen og økende kriminalitet er en forutsetning for alvorlige internasjonale kriminalitet relatert til narkotika, våpen og terror. Derfor må dette tas langt mer på alvor enn i dag. Det er et paradoks at flere hvitvaskmeldinger som myndighetene mottar blir lagt til side, og at transaksjoner på over 150 millioner kroner knyttet til pyramideskandalene ikke blir etterforsket umiddelbart, sier Aps justispolitiske talsmann Knut Storberget, og legger til det må drives en kriminalitetsbekjempelse hvor fokuset føres over fra løsgjengerne til hvitsnippforbryterne.
Storberget har som medlem av Justiskomiteen funnet situasjonen så alvorlig at han har reist en interpellasjon til justisminister Odd Einar Dørum som skal debatteres i Stortinget i morgen, torsdag 17. februar. Her vil det også bli debatt om løsgjengere kontra hvitsnippforbrytere ut fra følgende spørsmål:
Det er et viktig mål for bekjempelse av kriminalitet at bakmenn og organisatorer for ulovlige handlinger tas. For å ramme bakmenn, internasjonal forgreinet kriminalitet og svært samfunnsskadelig økonomisk kriminalitet vil det som en delstrategi være viktig å ha et aktivt søkelys på flyten av penger i samfunnet. Økokrim har i de siste årene vist at satsing på dette feltet gir resultater. Flere tas og domfellelsesprosenten er forholdsvis høy. Likevel gjenstår en betydelig innsats for å avdekke konkurskriminalitet, kriminalitet knyttet til "pyramidevirksomhet" og hvitvasking. Mange hvitvaskingsmeldinger blir i dag ikke etterforsket. Økokrim og politidistriktene må settes bedre i stand til å håndtere flere saker. Hva vil statsråden foreta seg for å øke innsatsen mot denne type kriminalitet?
