
21.3.97:
Eva Lian,
LIKESTILLING, AP OG H ?
Atter en gang har Arbeiderpartiet og Høyre funnet hverandre når det gjelder å vedta eller avvise en sak i Stortinget. Denne gangen handlet saken om et lenge uttalt og rettferdig krav om å likestille arbeidstiden for mannsdominerte yrkesgrupper i industrien som går i helkontinuerlig skiftarbeid og har en arbeidstid på 33,6 timer pr. uke, med kvinnedominerte yrkesgrupper i helsesektoren, som går i sammenlignbart døgnkontinuerlig tredelt turnusarbeid og har en arbeidstid på 35,5 timer pr. uke. Arbeidsmiljølovutvalget erkjente allerede i 1992 at belastningene ved turnusarbeid er minst like store som ved skiftarbeid. Men å rette opp loven slik at dette følges opp, vil ikke Arbeiderpartiet og Høyre.
Forslaget fra Senterpartiet og Kristelig Folkeparti handlet ikke om alle som går i turnusarbeid, men om grupper som har det aller mest belastende turnusarbeidet, med vakter om nettene, i helgene, på ettermiddager og formiddager i usystematisk rekkefølge. «Det blir for dyrt. Dette er en sak for partene i arbeidslivet. Vi får enda større sykerpleiemangel,» sa Arbeiderpartiet og Høyre. ECON - Senter for økonomisk analyse - har beregnet kostnadene til maksimalt 290 mill. kr ved å innføre denne lovbestemmelsen. Det er mange penger, men dersom en mener noe med likestilling og lik lønn for arbeid av lik verdi, må en også være villig til å bruke noe penger. Det holder ikke med fagre ord og sympati.
Selv om likestilling koster, koster det ikke så mye at det er grunn til å forskjellsbehandle manns- og kvinnedominerte yrker. ECON har også sett på timelønnen for en industriarbeider kontra timelønnen til en sykepleier og en hjelpepleier, og kommet fram til at selv med den foreslåtte endringen om å likestille døgnkontinuerlig tredelt turnus med helkontinuerlig skiftarbeid, vil allikevel industriarbeiderens timelønn være høyere enn både sykepleierens og hjelpepleierens.
Jeg er svært skuffet over Høyre i denne saken, men aller mest over Arbeiderpartiet. Arbeiderpartiet, og særlig Arbeiderpartiets kvinnebevegelse, som har stått på og fortsatt sier de står på for likestilling, ender opp med bare prat. Hvordan kan de forsvare å si nei til denne lovendringen? Hvor blir det av troverdigheten i likestillingsspørsmål? Er det det faktum at det ikke er LO som har foreslått denne lovendringen, som er grunnen til Arbeiderpartiets negative holdning? Er det fordi denne arbeidstidsreduksjonen dreier seg om kvinnedominerte yrkesgrupper, og at det derfor ikke er like viktig å jobbe fram dette i loven som da LO jobbet fram og fikk gjennomslag for redusert arbeidstid for skiftarbeiderne? Jeg lurer, og jeg må spørre.
Begrunnelsen om at det allerede er for få sykepleiere i dette landet, er ikke noe argument, men en unnskyldning for ikke å gjøre noe. De fleste av oss kan tenke oss å jobbe litt mer, bare den jobben vi gjør blir satt pris på og anerkjent. En slik lovendring som Senterpartiet og Kristelig Folkeparti har foreslått og fått støtte for av SV og FrP, vil nettopp føre til økt anerkjennelse og status for det meget viktige arbeidet folk i helsesektoren utfører. Det vil kunne bidra til at mange av dem som i dag går i deltidsstilling, vil vurdere å øke sin stilling. Mange vil også ha mulighet for arbeide flere år før de må gi seg pga arbeidsbelastningen. Dermed får en den motsatte effekt, nemlig flere syke- og hjelpepleiere som arbeider lenger og i full stilling.
For Senterpartiet er det ubegripelig at ikke Likestillingsombudets uttalelse, om at arbeidsmiljø­lovens § 46 nr 3 og 4 slik den lyder og praktiseres, faktisk er i strid med likestillingsloven, førte til at Stortinget var villig til å endre loven Stortingets flertall ville med viten og vilje ikke rette opp en lov som slår en annen lov i hjel. Når en i tillegg ble gjort oppmerksom på motsetningene mellom disse lovene, syntes flertallet det var greitt. Forstå det den som kan!
Jeg har sett på det som ble sagt da Stortinget behandlet endringene i arbeidsmiljøloven høsten 1994. Da uttalte nåværende barne- og familieminister Sylvia Kristin Brustad: «Å sidestille turnus- og skiftarbeid er slik jeg ser det, et rettferdighetskrav, og derfor er jeg glad for at det blir tatt initiativ til å se nærmere på denne saken, og at vi får den tilbake som egen sak i Stortinget.»
Når saken nå har vært til behandling som egen sak i Stortinget, stemmer allikevel Arbeiderpartiet imot, og sammen med Høyre sier de nei til mer likestilling. Det er tydeligvis forskjell på det Ap sier og det Ap gjør.
