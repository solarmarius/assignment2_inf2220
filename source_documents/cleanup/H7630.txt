
Oslo, 22.08.03
Åslaug Haga, Senterpartiet
WTO-forhandlingene må drøftes i Stortinget umiddelbart!
Regjeringen har oppsiktsvekkende brutt med Norges alliansepartnere i WTO-forhandlingene, og tilsynelatende forlatt alliansen av land som forvarer det multifuksjonelle landbruket. Norge har blant annet avslått samtaler med Sveits` økonomiminister, og har ikke skrevet under et felles posisjonsdokument. Åslaug Haga mener det er skapt så stor forvirring at Stortinget umiddelbart må bli orientert om utviklingen i forhandlingene og om det er endringer i Norges posisjon. Senterpartiet har derfor tatt initiativ til at Stortingets rette organ sammenkalles, til tross for at den ordninære Stortingssesjonen ikke starter før i oktober.
- Dette er enten et totalt linjeskifte fra Regjeringen eller slett diplomatisk håndverk, sier Åslaug Haga. - Uansett er det uakseptabelt, fordi det bryter med Stortingsflertallets uttrykte vilje. Det har tatt år å bygge opp alliansene i landbruksforhandlingene i WTO, og det er svært alvorlig at regjeringen nå skifter spor, sier hun.
WTO-forhandlingene kan få dramatiske følger for norsk landbruk og sysselsettingen i næringsmiddelindustrien. Forslaget som nå ligger på bordet fra USA og EU vil rasere store deler av norsk landbruk, dersom det blir sluttresultatet. Norge har i lang tid vært en aktiv støttespiller til nettverket av små jordbruksnasjoner som primært produserer mat til egen befolkning, ikke til eksport. Nå ser det ut til at norske forhandlere er totalt passive, og vil ikke delta for å demme opp mot posisjonen til USA og EU.
- Jeg kan bare spekulere i hva regjeringen prøver å oppnå, sier Haga. - Sikkert er det at landbrukets interesser blir forsømt i forhandlingene. Landbruksministeren er ikke engang til stede i forhandlingene, men har overlatt forsvaret for norsk landbruk til utenriksminister Petersen og næringsminister Gabrielsen. Jeg frykter at Høyre driver taktisk spill for bygge ned norsk landbruk, og at de holder sin agenda skjult mens politikerne i Norge er opptatt med valgkampen, avslutter Haga.
