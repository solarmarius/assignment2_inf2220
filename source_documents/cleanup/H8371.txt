
11.05.2004
Finanspolitisk talskvinne Hill-Marta Solberg
Regjeringen: svikter de arbeidsledige, bevilger for lite til sykehusene, foreslår nye usosiale kutt
- Det er fare for at arbeidsledigheten biter seg fast på et høyt nivå, og at mange ledige blir varig utestengt fra arbeidsmarkedet. Likevel reduserer Regjeringen på tiltakene for de arbeidsledige og for nyskaping. Dette er veldig skuffende og i strid med det vi ble enige i om i høst, sier Hill-Marta Solberg.
Solberg viser til at den registrerte ledigheten ikke har gått ned siden i høst, og at det fortsatt er over 90 000 uten jobb. Likevel vil Regjeringen redusere antall tiltaksplasser. Etter 1. juli blir det heller ikke mulig for bedriftene å permittere ansatte i mer enn 26 uker, mot 42 uker i dag.
- Det er for tidlig å avlyse ledighetsproblemet nå, blant annet sliter industrien tungt. Derfor er det fortsatt behov for tiltak for de ledige. Særlig er vi opptatt av at ungdom ikke skal gå lenge uten tilbud, sier Solberg. Hun viser til at Arbeiderpartiet har fremmet forslag om en garanti om arbeid eller utdanning for ungdom.
Det er også behov for nye arbeidsplasser, og i budsjettavtalen ble Arbeiderpartiet og regjeringspartiene enige om en rekke tiltak for nyskaping. Solberg er svært skuffet over at Regjeringen nå foreslår å kutte i disse tiltakene, og mener at det er et brudd på budsjettavtalen. Regjeringen foreslår blant annet å kutte 70 millioner kroner til forsknings- og utviklingskontrakter, samt å kutte tapsfondet til fiskeindustrien med 30 millioner kroner. Det er også foreslått kutt i næringsrettet forskning, blant annet på fiskerisektoren.
Spinkelt for Årdal og Høyanger
- Regjeringen forpliktet seg i budsjettavtalen med oss til å arbeide aktivt for å skape nye arbeidsplasser i Årdal og Høyanger. Det Regjeringen nå kommer med er svært spinkelt, og vil ikke løse problemene i disse lokalsamfunnene nå når industriarbeidsplassene legges ned.
For lite til sykehusene
- Regjeringen skyver også problemene i helseforetakene foran seg, sier Hill-Marta Solberg. Regjeringen varsler at underskuddene i helseforetakene i 2004 kan bli på hele 2 milliarder kroner, og dette er høyere enn varslet i høst. Helseforetakene skal komme i økonomisk balanse i 2005, men Solberg mener at Regjeringen ikke har noe realistisk opplegg for å klare det. I 2005 kan helseforetakene derfor bli nødt til å kutte i behandlingstilbud og legge ned avdelinger.
- Det er viktig for tilliten til sykehusreformen at det blir stilt krav om at helseforetakene kommer i balanse i 2005. For at dette skal være realistisk, må bevilgningene til sykehusene økes nå, sier hun.
Nok engang usosial kutt
Arbeiderpartiet reagerer også kraftig på at egenandelene på helsetjenester nok en gang økes. Regjeringen foreslår blant annet å øke egenandelen på legebesøk med 5 prosent fra 1. juli. Dessuten vil en del pasientgrupper miste tilbudet om gratis fysioterapi.
- Det ser ut til at denne Regjeringen ikke klarer å lage et budsjett uten at egenandelene økes. Økningen er i strid med budsjettavtalen vi inngikk i høst, sier Solberg.
