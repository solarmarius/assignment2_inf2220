
Fredag 25. oktober 1996
Stortingsrepresentant Modulf Aukan (KrF):
BUDSJETTALTERNATIV FOR STYRKET KOMMUNEØKONOMI!
- Kristelig Folkeparti kan ikke akseptere at staten vokser seg stor og rik på bekostning av kommunene. Spareknivene i kommunene har allerede kuttet vekk vesentlige deler av velferden til den enkelte, og ytterligere innstramminger er uforsvarlig. I vårt alternative budsjett har vi derfor lagt til grunn et uendret skattøre, noe som vil gi en merinntekt til fylker og kommuner på 4,5 milliarder kroner. Dette opplyste Modulf Aukan, stortingsrepresentant fra Møre og Romsdal, på en pressekonferanse i Ålesund i dag.
- Innenfor denne rammen på 4,5 milliarder vil det være et behov for omdisponering til fordel for de mindre og inntektssvake kommunene som ikke vil ha noen stor fordel av et uendret skattøre. Vi ser også et behov for å øremerke snaut halvparten av disse midlene til helse- og omsorgsformål. Fasiten blir likevel 2,3 milliarder frie midler til fordeling, sa Aukan.
- Kristelig Folkeparti har et stort ønske om virkelig å løfte fram situasjonen innenfor eldreomsorgen og helsevesenet. Derfor vil vi fordoble statens øremerkde bevilgning til utbygging av enerom og nye sykehjems- og omsorgshjemsplasser i forhold til 1996-budsjettet. Statens tilskudd til omsorgstjenestene i kommunene bør økes med 600 millioner, og ytterligere 150 millioner kroner skal gå til omsorgslønn. For sykehusenes del vil vi bevilge ytterligere 700 millioner kroner til økt behandlingsaktivitet, sa Aukan. Aukan trakk særlig fram situasjonen i Kristiansund kommune, som særlig etter PU-reformen har sunket dypt ned i fattigdommen.
- I Regjeringens forslag til statsbudsjett er det ikke tatt tilstrekkelig høyde for de vanskeligheter kommuner med flere PU-beboere enn gjennomsnittet har. Kristelig Folkeparti foreslår derfor en ekstra PU-pott på 55 millioner kroner. I kombinasjon med en styrket kommuneøkonomi etter vårt opplegg, vil det igjen bli mulig å rette ryggen i de kommunene som er verst rammet, mente Aukan.
- Grunnlaget for stabil bosetting ute i distriktene er gode rammevilkår for næringslivet. Også dette tar Kristelig Folkeparti på alvor i sitt alternative budsjett. Vi foreslår blant annet en redusering av arbeidsgiveravgiften på 0,5 prosent, og en utvidet ramme for SNDs fylkesordning for distriktsutviking på 100 millioner kroner. I tillegg vil vi utvide rammen for Fiskarbanken med 35 millioner kroner til fornyelse av fiskerflåten, sluttet Aukan.
