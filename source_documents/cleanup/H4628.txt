
21. november 1999
Kvinnebevegelsen
Høringsuttalelse til likestillingsloven
Denne uttalelsen om likestillingsloven ble vedtatt av ledermøet i Arbeiderpartiets kvinnebevegelse 21. november 1999. Uttalelsen berører representasjon av begge kjønn i bedriftenes styrer, fjerning av retten til dispensasjon for kjønnskvotiering, likestillingsloven i forhold til kirken og andre trossamfunn, likelønn, seksuell trakassering, erstatningsansvar, sammensetning av klagenemnda, taushetsplikt og likestilling i årsberetninger.
Høringsuttalelse til likestillingsloven
Ledermøtet i Kvinnebevegelsen synes mange av endringene som er foreslått i likestillingsloven, er svært positive. Dette gjelder både utvidelsen av formålsparagrafen for loven, styrket aktivitetsplikt, endringer av likelønnsbestemmelsen, delt bevisbyrde og styrket vern mot seksuell trakassering. Vi har følgende endringer:
Representasjon av begge kjønn i styrer
40% representasjon i private og offentlige styrer
Kvinnerepresentasjon i styrene til private og offentlige foretak og selskap har vært en kampsak for Arbeiderpartiets kvinnebevegelse i flere år. Det er en svakhet i samfunnet når store viktige bedrifter har en styrerepresentasjon uten kvinner. Kravet til kvinnerepresentasjon i styrer og utvalg, både i privat og offentlig virksomhet, må likestilles.
Ledermøtet mener at departementets forslag om å innføre kvotering gradvis med 25% representasjon av hvert kjønn i starten, ikke er hensiktsmessig i forhold til likestillingsarbeidet. 25% kvinne representasjon vil svekke statusen og betydningen til 40% regelen som gjelder i §21. I følge Rosabeth Moss Kanter (1977) må kvinneandelen passere en kritisk grense på 30-40% for at kvinner skal få reell innflytelse.
Kravet om minst 40% styrerepresentasjon av hvert kjønn bør innføres fullt ut for offentlig hel- og deleide foretak, for kommunale og fylkeskommunale foretak og private bedrifter. Ledermøtet mener at likestillingsloven skal omfatte styrer i alle større private foretak. Bestemmelse om dette må tas inn i aksjeloven.
Fjerning av retten til dispensasjon fra §21
Kvinnebevegelsen går primært inn for en fjerning av dispensasjonsregelen i forhold til §21 i likestillingsloven som tar for seg representasjon av begge kjønn i styrer. Likestillingsloven §21 annet ledd gir i dag hjemmel til å fravike hovedregelen om 40% under forutsetning av at det foreligger særlige forhold som gjør det åpenbart urimelig å oppfylle kravene.
I teorien skal det mye til for at dispensasjon fra §21 innvilges, men i praksis gis det alltid dispensasjon, selv om dette skjer etter mye press. I tillegg er det stor underrapportering til BFD om utvalg som ikke oppfyller 40% regelen [1][1]. Kvinnebevegelsen mener på grunnlag av dette at man skal gå tilbake til ordningen med at alle utvalg som faller inn under §21 skal rapportere til BFD.
Likestillingsloven må gjelde for kirken og for trossamfunn.
Likestillingsloven gjelder for alle samfunnsområder, bortsett fra forhold i indre trossamfunn. Ledermøtet i kvinnebevegelsen beklager at man ikke har drøftet erfaringene med å utelate forhold i indre trossamfunn. Ledermøtet mener at man etter 20 år med likestillingsloven burde ha gjort seg erfaringer med likestillingsloven og denne unntaksbestemmelsen. Blant annet burde departementet ha drøftet forholdet mellom likestillingsloven og Grunnlovens religionsfrihet.
Ledermøtet mener det er viktig for kirkens arbeid og posisjon i dagens samfunn at begge kjønn er representert i preste-, undervisnings- og diakonale stillinger. Forholdene må også legges til rette for at kvinner på lik linje med menn, kan nå opp i overordnede stillinger som sokneprester, proster og biskoper. Vi vil derfor endre Likestillingsloven, slik at det ikke lenger gis unntak for utnevninger og tilsettinger for Den norske kirke. Kirken må heller ikke kunne diskriminere homofile ved ansettelser og tjeneste.
Ledermøtet ønsker en klarere grenseoppgang mellom likestillingsloven og loven om religionsfrihet. og Ved å unnta indre trossamfunn fra likestillingsloven legitimeres diskriminering. Vi mener at det nå er på tide å utvide lovens virkeområde til alle samfunnsområder og vil innføre likestillingsloven både i Den norske kirken og i andre trossamfunn.
Likelønn
Ledermøtet i kvinnebevegelsen mener at likestillingsloven er mangelfull som virkemiddel i bekjempelse av den lønnsdiskrimineringen som følger av ulik verdsetting av manns- og kvinneyrker. Lønnsgapet mellom kvinner og menn er fortsatt stort. Lovens begrensninger er heller ikke i tråd med EU-rettslig regelverk som Norge er bundet av gjennom EØS-avtalen. Ledermøte i kvinnebevegelsen mener at bestemmelsen om lik lønn for arbeid av lik verdi også må gjelde sammenligninger på tvers av fag- og yrkesgrenser. I tillegg til en slik endring i likestillingsloven må også kjønnsnøytral arbeidsvurdering tas aktiv i bruk. Partene i arbeidslivet har et spesielt ansvar gjennom lønnsforhandlinger, sentralt og lokalt, for å sikre utjevning av lønnsnivå mellom kvinner og menn. Likestillingsombudet må være en aktiv pådriver og rådgiver for arbeidslivet.
Seksuell trakassering
Ledermøtet mener det må innføres et vern mot seksuell trakassering i likestillingsloven. Arbeidstakere er vernet mot seksuell trakassering etter arbeidsmiljøloven, men utenfor arbeidslivet er det ikke noe vern mot slik trakassering dersom det ikke rammes av bestemmelsene i straffeloven. Men seksuell trakassering skjer også på andre områder i samfunnslivet. Dette kan være i forhold mellom lege og pasient, mellom student og veileder og forholdet mellom advokat og klient. Det er også behov for sterkere mulighet for håndheving av vernet mot seksuell trakassering.
Erstatningsansvar
Dersom noen bryter likestillingsloven kan de bli erstatningsansvarlige etter en alminnelig uaktsomhetsregel som ikke er lovfestet. Erstatningsregelen har i prinsippet vært sovende, og sanksjonsmulighetene ved brudd på likestillingsloven har vært svake. Det er behov for å skjerpe erstatningsansvaret ved brudd på loven. Dette er også i trå med EØS-avtalens regler om likebehandling. Ledermøtet mener at det er riktig å gjøre arbeidsgiver erstatningsansvarlig for brudd på likestillingsloven uten hensyn til det som kalles »subjektiv skyld». Det vil si at det er tilstrekkelig å påvise at man er forbigått eller forskjellsbehandlet i strid med likestillingsloven for å kunne få erstatning, og man trenger ikke påvise forsett eller uaktsomhet hos arbeidsgiver.
Sammensetning av klagenemnda
Klagenemnda for likestilling består av sju medlemmer, hvorav to oppnevnes etter innstilling fra henholdsvis LO og NHO. Klagenemnda behandler klager som har vært til behandling hos Likestillingsombudet uten at man har oppnådd en frivillig ordning. LO og NHO deltar fordi nemndas virksomhet ofte er knyttet til arbeidslivets problemer. Ledermøtet mener at klagenemnda primært skal beholde dagens ordning. Selv om ikke alle forbund på denne måten er representert, kan man suppleres med representanter fra de berørte organisasjonene når det er behov for det. Vi ser viktigheten av kontinuitet i dagens ordning. Sekundært ønsker vi at det skal skje en utvidelse i klagenemnda slik at denne får en tilsvarende sammensetning som arbeidsretten. I et slikt alternativ vil det oppnevnes representanter fra alle de sentrale partene hver 4 års periode, og de enkelte partene møter bare i saker der ett eller flere av deres medlemmer er representert.
Taushetsplikten
Likestillingsombudet og klagenemnda for likestilling er forvaltningsorganer og reglene i forvaltningsloven om taushetsplikt gjelder også disse. Likestillingsloven har i tillegg en regel om taushetsplikt. Dette blir dobbelt sett av regler som omhandler det samme. Ledermøtet mener at det i likestillingsloven skal stå en henvisning til forvaltningslovens regler om taushetsplikt i en av de lovene som omhandler ombudets og nemndas virksomhet. En slik henvisning kan skape en ekstra trygghet for at ønsker om anonymitet ivaretaes.
Redegjørelse for likestilling i årsberetninger
Det foreslås en ny bestemmelse i likestilingsloven om det skal bli plikt å rapportere om likestillingssituasjonen i virksomheter som i lov er pålagt å utarbeide årsberetninger. Ledermøtet mener at det som i Finland også skal være en plikt til å utarbeide handlingsplaner for likestilling i virksomheter med minst 30 ansatte. I Finland utarbeides tiltakene i samarbeid mellom arbeidsgiveren og arbeidstakeren, og det er mulig å fastsette tvangsgebyr i de tilfeller hvor handlingsplanen ikke blir overholdt.
