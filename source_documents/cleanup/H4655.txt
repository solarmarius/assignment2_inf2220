
27. august 1999
Karl Eirik Schjøtt-Pedersen
Utfordrer Frp til distriktspolitisk debatt
Stortingsrepresentant Karl Eirik Schjøtt-Pedersen utfordrer Fremskrittspartiet til distriktspolitisk debatt om virkningene av Frps politikk for Finnmark. - Jeg håper Fremskrittspartiet tør ta imot en slik utfordring, heter det i en pressemelding fra Schjøtt-Pedersen.
Fremskrittspartiet vil kraftig redusere den økonomiske utjamningen mellom norske kommuner. Det vil gi langt dårligere velferdstilbud i distriktene. Fremskrittspartiet vil legge ned SND og fjerne nærings- og bedriftsrettet støtte. Det vil gi store tap av arbeidsplasser i distriktene. Fremskrittspartiet vil ha et privat helsevesen. Legene skal få etablere seg fritt. Det betyr langt dårligere helsetilbud i distriktene. Forskjellene i Norge vil øke dramatisk. Dette kan vi lese rett ut av Fremskrittspartiets program.
Dette viser at Fremskrittspartiet vil rasere norsk distriktspolitikk. Folk i distriktene vil få langt dårligere levevilkår. Resultatet vil bli et flytteras fra distriktene. Fremskrittspartiet sier da også rett ut i sitt program at det ikke er noe mål å opprettholde bosettingsmønsteret.
Det samme ser vi i nærings- og samferdselspolitikken. Alle konsesjonsordningene i fiskerinæringen skal fjernes, kvotene skal auksjoneres ut, Råfiskeloven skal fjernes. I landbruket skal konsesjons-, bo- og driveplikten oppheves. Fremskrittspartiet vil ha fri import av matvarer. Nye veiprosjekter skal bare bygges der det er mest lønnsomt. Det betyr at veiutbyggingen i distriktene nær sagt vil opphøre.
Fremskrittspartiets politikk overfor distriktene er en hån overfor folk i distrikts-Norge. Jeg utfordrer Fremskrittspartiet til å delta i en debatt om virkningene av deres distriktspolitikk overfor Finnmark. Jeg håper Fremskrittspartiet tør ta imot en slik utfordring.
