
mandag 18. desember 2000 15:15:08
Venstres nestleder Gunnar Kvassheim:
Vallas forslag truer organisasjonsfriheten
Venstres nestleder Gunnar Kvassheim reagerer sterkt på forslagene fra LOs Gerd Liv Valla om å innføre tariffavgift for uorganiserte, og høyre lønn og reformer kun for LO- medlemmer. - Dette er gamle LO- forslag som nå kommer opp igjen, og som er en trussel mot organisasjonsfriheten, sier Kvassheim.
Kvassheim viser til stortingsmeldingen om menneskerettigheter som Lars Sponheim var saksordfører for. Stortingsflertallet slår her fast at negativ organisasjonsfrihet, friheten til å ikke være organisert, er en sentral rettighet. - Like mye som det er en grunnleggende rettighet å kunne være fagorganisert, skal den enkelte arbeidstaker ha rett til å velge å være uorganisert, uten at dette skal føre til dårligere vilkår enn for andre arbeidstakere. Om nødvendig må stortingsflertallet vedta lovendinger slik at organisasjonsfriheten sikres, sier Gunnar Kvassheim.
- Fagforeninger er en nødvendig og positiv del av det norske arbeidslivet. Som bedriftsleder har jeg selv oppfordret ansatte til å organisere seg. Vallas forslag om å forskjellsbehandle arbeidstakere ut fra om de er organisert eller ikke, er imidlertid et dårlig og lite gjennomtenkt forslag. I stedet for å bruke pressmidler og trusler om dårligere vilkår, for å få flere medlemmer, bør organisasjonene utvikle sitt tilbud gjennom positive virkemidler, sier Gunnar Kvassheim.
