
30.1.2005
Steinar Bastesen, stortingsrepresentant for Kystpartiet
KrF vil utsette EU-utredning
Stortingsrepresentant Modulf Auken mener at Kystpartiet (Kp) har gitt en feil fremstilling av KrFs holdning til utredning av de konstitusjonelle virkningene av et norsk EU-medlemskap. Det har vi ikke.
Riktignok skulle vi føyd til et "nå" i tittelen, slik at den ble " Kristelig Folkeparti mot EU-utredning nå". Vi beklager dette, men vil påpeke at det er forskjell på å få en uttredning nå, og gå inn for en utredning etter at det er bestemt at vi skal søke om medlemskap.
I vårt innlegg presiserte vi at KrF hadde et eget forslag om utredning senere, når det eventuelt blir sendt en søknad om norsk medlemskap i EU. Uansett, faktum er at KrF, med unntak av Anita Apelthun Sæle, stemte nei til forslaget fra SV og Sp om å starte utredningen nå! Kristelig Folkeparti må bare finne seg i at vi synes det er trist at partiet vraket denne flinke stortingsrepresentanten som også er klar i sitt standpunkt mot EUs forente stater. Vi er imidlertid ikke glad for at KrF erstattet henne med en EU-tilhenger.
KrF blokkerer for kunnskap
Når Modulf Aukan legger så mye vekt på at vi får en utredning når EU-medlemskapet blir aktuelt, så må jo vi stille spørsmål om hvorfor Kristelig Folkeparti ikke vil ha noe utredningsarbeide nå, slik at alle får innsikt i de store endringene vi må foreta i Grunnloven og hvor stor makt Norge må avgi ved et EU-medlemskap. Det er disse forholdene som gjør at vi i Kp mener at det haster med å komme i gang med EU-utredningen. En slik kunnskap vil i seg selv gjøre det mindre aktuelt å sende en søknad om medlemskap.
EU utvikler seg raskt både i bredde og dybde. Den nye EU-grunnloven vil i enda sterkere grad enn dagens EU-traktater gjøre Europaunionen til en statsdannelse. Uansett om EU-grunnloven blir ratifisert eller ikke, vil det være nyttig for debatten i Norge å kunne sammenligne virkningene for norsk Grunnlov både av nåværende og fremtidige EU-regelverk.
