
Torsdag 3. juni 1993
Parlamentarisk leder Kåre Gjønnes (KrF) i Stortingets nord/sør-debatt:
TØR VI SE VIRKELIGHETEN I ØYNENE?
-Utenrikskomiteens innstilling til Regjeringens nord/sør-melding, gir grunnlag for interessante studier når det gjelder partienes mot til i se virkeligheten i øyet. Når vi kommer helt fram til vår egen dørstokk, har flertallet hoppet av. Det er fremdeles mye hjemmeleksearbeid som gjenstår før vi kan si at vi står for en et bærekraftig og rettferdig produksjons- og forbruksmønster. Det sa Kristelig Folkepartis parlament-ariske leder Kåre Gjønnes da Stortinget torsdag behandlet innstillingen til regjer-ingens nord/sør-melding.
Kåre Gjønnes viste til at alle partiene i komiteen unntatt Fremskrittspartiet erkjenner i innstillingen at "industrilandene må bære hovedansvaret for mange av miljøproblemene". Når det heter videre i innstillingen at "løsningen på verdens miljø- og fattigdomsproblem vil kreve en bred tilnærmingsmåte der man må redusere ressursforbruken i de rike landene", faller Høyre fra, men fremdeles står et flertall bak denne erkjennelsen. Men når SV, KrF og Sp peker på at Regjeringen til tross for dette, går inn for å fordoble forbruket i Norge i løpet av de neste 20 årene, "blir problemstillingen så konkret at også Arbeiderpartiet hopper av".
Kåre Gjønnes sa seg samtidig glad for at det står et flertall i Stortinget bak såvel de gode prinsippene som skal styre norsk bistandspolitikk, fattigdomsorientering, mot-takerorientering, gavevilkår, ubundet bistand og geografisk konsentrasjon, som at bistanden skal bidra til en økologisk bærekraftig utvikling, og at arbeidet for demokrati og menneskerettigheter skal gå hånd i hånd med utviklingsarbeidet forøvrig.
KrFs parlamentarisk leder tok også opp kritikken mot at enkelte av virkemidlene i bistandsarbeidet i realiteten er støtte til norsk næringsliv. Dette medfører en del util-siktede konsekvenser, som at Benin er blitt det landet som får mest norsk bistand pr. inn-bygger, og at Kina er blitt en viktig bistandsmottaker. Han spurte også om det ikke er på tide å slutte å tappe milliardbeløp fra bistandsbudsjettene på grunn av skips-eksportkampanjen fra 1970-årene.
Kåre Gjønnes beklaget at Arbeiderpartiet har skiftet side siden sist Stortinget diskuterte bistandspolitikken på et bredt grunnlag. Den gang var partiet med i et flertall som ønsket en fortsatt øking av bistanden, også målt i prosent av bruttonasjonalproduktet.
Denne målsettingen har partiet nå brutt med, og Gjønnes sa han hadde grunn til å tro at mange innen Arbeiderpartiet fortsatt kjemper for å få øket bistanden igjen etter de siste års nedskjæringer som Høyre og Arbeiderpartiet har skaffet flertall for.
-Denne stortingsdebatten viser at det blir stadig vanskeligere å dra flertallet med på forpliktende løfter om økt utviklingshjelp til verdens fattige, men KrF vil fortsatt stå på i kampen for en internasjonal solidaritet. Norge har en moralsk forpliktelse som en av verdens rikeste nasjoner, og den må vi ikke løpe fra, konkluderte Kåre Gjønnes i Stortinget torsdag.
