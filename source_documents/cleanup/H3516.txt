
Mandag 21. oktober 1996
Finanspolitisk talsmann Odd Holten (KrF):
BUDSJETTALTERNATIV MED SOLIDARITETSPERSPEKTIV
Med en helse- og omsorgspakke på 2,2 milliarder, i tillegg til en generell styrking av den kommunale og fylkeskommunale økonomien med 2,3 milliarder og en familie-pakke på to milliarder, ønsker Kristelig Folkeparti å presentere et alternativt statsbudsjett der solidaritet med svake og utsatte grupper er et grunnleggende motiv. Det sa KrFs finanspolitiske talsmann Odd Holten da det alternative statsbudsjettet ble presentert på en pressekonferanse i Stortinget mandag formiddag.
Kristelig Folkeparti følger opp forslaget sitt om en kvalitetsmilliard til eldreomsorgen ved å foreslå 910 millioner mer til forbedret eldreomsorg enn det Regjeringen har foreslått. I tillegg vil partiet gi 1,2 milliarder til styrking av sykehuskapasiteten og psykiatrien.
De 2,3 milliarder som man ønsker å styrke rammeoverføringene til kommuner og fylkeskommuner med, skal fordeles på en slik måte at inntektssvake kommuner får forholdsvis mer av disse midlene. Hovedsatsingen i familiepakken er 1,2 milliarder til kontantstøtte på vel 32.000 kroner for barn som er fra ett til to år gamle. Indeksregulering av barnetrygden, styrking av barnehager og barnevern er anslått til 780 millioner kroner. Innen skole og utdanning foreslår KrF blant annet å øke stipendandelen på studielån til 30 prosent.
Partiet vil også utvide rammene for private skoler, folkehøyskoler og høyere utdanning. Kristelig Folkeparti er villig til å bruke netto 6,6 milliarder mer enn Regjeringen for å løse de mange oppgavene som gjelder barnefamiliene, skoleverket, miljø, uhjelp og helse- og sosialsektoren.
De største innsparingene foreslår KrF i sykelønnsordningen, der man ved å innføre en karensdag og deretter utbetale 90 prosent av lønn regner med å spare 1,5 milliarder. Ved reduksjon av lete- og utvinningstempoet i Nordsjøen regner man med å spare 3,1 milliarder. Det foreslås også en reduksjon på 400 millioner i de ekstraordinære sysselsettingstiltakene. Samtidig foreslås styrking av flere målrettede tiltak for arbeidslivet, blant annet reduksjon av arbeidsgiveravgiften for lærlingplasser, kommunale næringsfond og etablererstipend.
KrF vil foreslå et nytt tredje trinn i toppskatten på 17 prosent for inntekter over 450.000 kroner. Dette regner man med vil gi 500 millioner mer i inntekter. Økte avgifter på blant annet flyseter, reklame, alkohol, tobakk, autodiesel og fyringsolje til privat forbruk gir i alt 1,5 milliarder mer i inntekter.
-Kristelig Folkeparti ønsker med dette budsjettet å legge opp til en viss demping av den private kjøpekraft for å gi rom for en økt innsats innen helse, eldreomsorg og familiepolitikken. Vi mener det er viktig å løse disse oppgavene. Dersom høyinntekts-gruppene greier å være litt tilbakeholdne med sine lønnskrav, bør ikke effekten av disse satsingene bli særlig merkbar, sier finanspolitisk talsmann Odd Holten.
