
Dato: 15. juni 2005
Nestformann i FrP, Siv Jensen
- PET-avgiften er umoderne
- Å fjerne grunnavgiften på gjenbruksflasker gjør Norge mer moderne. At noen i dag demonstrerer for å beholde en avgift forteller mer om dem, enn om FrP som sikret flertall for avgiftskuttet, mener Siv Jensen.
Det er avtalen mellom regjeringspartiene og FrP som sikrer flertall for at den såkalte PET-avgiften på gjenvinnbare flasker forsvinner. Det gjør at slike flasker blir mer lønnsomme kontra de eldre flaskene som vaskes og gjenbrukes. - Avgiftsfjerningen legger med andre ord til rette for en modernisering av bryggeribransjen i Norge samt at de ulike aktørene i bransjen også sikres mer like konkurransevilkår. Fjerningen av denne avgiften er derfor fornuftig, sier Jensen.
Jensen mener dessuten avgiftstilhengerne overdramatiserer fjerningen. - I Sverige lever både PET - flasker og gjenbruksflasker side om side. Det er ikke snakk om at hundrevis av arbeidsplasser forsvinner over natta. I så fall er det bryggeriene som velger å ofre de ansatte bare for å tjene mer penger.
Mange er positive
- Det er en lang rekke bedrifter som hilser avgiftskuttet velkommen. Bedrifter som Lerum og Røra sier nesten rett ut at avgiftsfjerningen er det som redder dem. Totalt sett vil bortfallet av avgiften derfor sikre flere arbeidsplasser, ikke færre. Jeg kan for øvrig forsikre demonstrantene om at FrP også i fortsettelsen vil arbeide for å redusere avgiftsnivået, blant annet på grensehandelsutsatte produkter som eksempelvis øl, noe jeg også tror de nåværende demonstrantene vil være enig vil bidra til å ytterligere bedre konkurransesituasjonen i bryggeninæringen, avslutter hun.
