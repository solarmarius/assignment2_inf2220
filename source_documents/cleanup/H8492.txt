
Dato: 17. juni 2004
FrPs formann, Carl I. Hagen
MENINGSMÅLING Folket vil utvise Krekar
- Glad for støtten i Krekar-saken
- Det er hyggelig å konstatere at flertallet i befolkningen er enig i FrPs standpunkt om at Mullah Krekar nå bør sendes ut av landet. Det sier FrPs formann Carl I. Hagen.
Etter gårsdagens terrordom mot Mullah Krekar uttalte Hagen at saken nå er enkel: enten reiser han frivillig hjem til Irak umiddelbart hvis ikke bør Norge utlevere han til jordanske myndigheter.
- Etter denne terrordommen er det med andre ord ingen grunn til at Mullah Krekar skal få fortsatt opphold i Norge, sier Hagen. Statsråd Erna Solberg har på sin side uttalt at det er uaktuelt å sende Krekar tilbake til Irak hvis han risikerer dødsstraff der.
I dagens VG viser det seg at over halvparten av befolkningen i en meningsmåling er enig i FrPs standpunkt i saken, noe Hagen synes er gledelig.
- Folket vil ha handling
- Det er hyggelig å konstatere at vi er på linje med det norske folk i denne saken, og meningsmålingen burde også være et kraftig signal til Erna Solberg om at folk nå vil ha handling og ikke bare en masse prat.
Hagen presiserer at han ikke kan se at en slik reaksjon fra norske myndigheter som FrP nå tar til orde for vil være i strid med internasjonale konvensjoner. - Dersom det mot formodning skulle vise seg å være tilfelle får disse enten endres eller så får Norge tre ut av de. Alt annet vil jo bli oppfattet som om Norge er et fristed for internasjonale terrorister, avslutter Hagen.
