
28.11.02
Marit Arnstad (Sp)
Marit Arnstad har stilt følgende skriftlige spørsmål om Hasvik til Fiskeriministeren
Maskinparken til den konkursramma rekefabrikken på Hasvik i Finnmark kan bli slaktet og solgt stykkevis. Rekefabrikken ble for kort tid siden opprustet for nærmere 40 mill. kr. Nå kan hele fabrikken bli solgt i løsvekt. Dermed vil håpet på ny industriaktivitet i Hasvik forsvinne. Konsekvensene for Hasvik hvis dette skjer er fraflytting. Bedriften er bygd opp med lån og tilskudd fra SND, som er største panthaver. Vil Statsråden legge føringer på SND for å forhindre at Hasvikbedriften blir slaktet?
Begrunnelse:
Hasvik kommune er i en ekstremt vanskelig situasjon etter at de tre fiskebedriftene, hjørnesteinsbedriftene i lokalsamfunnet, har vært stengt i snart ett år, og HR-konsernet som eide bedriftene er konkurs. Storsamfunnet har et spesielt ansvar for å skape ny virksomhet i Hasvik. SND har som største panthaver i rekefabrikken i Hasvik stor innflytelse på lokalsamfunnets framtid. SND vil kunne påvirke om rekefabrikken skal selges som den står, eller om den blir slaktet og solgt.
