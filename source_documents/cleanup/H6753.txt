
07.02.03
DNA
Foreldre som misbruker rusmidler bør ikke ha omsorg for barn
Arbeiderpartiet mener det vil være behov for flere omsorgsovertakelser i framtida. Dette kommer fram i innstillingen til meldingen om barne- og ungdomsvernet.
- Barnevernet opplever et økende antall meldinger, og stadig flere er relatert til rus. Etter Arbeiderpartiets mening bør foreldre som misbruker rusmidler ikke ha omsorg for barn, sier stortingsrepresentant Eirin Faldet. - Arbeiderpartiet er bekymret for at det ikke er nok behandlingsplasser til behandling av rus og psykiatri for voksne. Dette går ut over barn og unges oppvekstvilkår. Samtidig er rus og psykiatriproblemer et økende problem for mange barn og unge. Vi går derfor inn for å lovfeste retten til denne typen behandlingstilbud for barn og unge med tiltak fra barnevernet, sier Faldet.
- For Arbeiderpartiet er det aller viktigste å satse på forebyggende arbeid. Dette er kommunenes ansvar. Det er derfor ille at viktige velferdstilbud til barn og unge som skolefritidsordningen, skole, barnehage, kultur og idrett blir kraftig svekket som en følge av regjeringens manglende oppfølging av kommunene. Vi frykter også at viktige barneverntiltak ikke blir iverksatt fordi kommunene ikke er i stand til følge opp de økonomiske konsekvensene.
Det er uakseptabelt at barn blir ofret fordi regjeringa velger skattelette til de som har mest fra før, i stedet for viktige tiltak for barna, sier Faldet.
