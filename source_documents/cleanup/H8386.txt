
Dato: 14.05.04
Stortingsrepresentant Øyvind Vaksdal (FrP)
- PIL svikter sine medlemmer!
Fremskrittspartiet reagerer kraftig på dagens utspill fra PIL-direktør Stein Lier Hansen om økt vassdragsvern.
- Jeg synes det er underlig og overraskende at Prosessindustriens Landsforening (PIL) faller sine medlemsbedrifter i ryggen og plutselig sier nei til økt kraftproduksjon fra vannkraft, sier Fremskrittspartiets olje- og energipolitiske talsmann Øyvind Vaksdal
- Det er skrikende mangel på kraft i Norge, noe også kraftkrevende industri så smertelig har fått oppleve de siste årene. Så lenge de øvrige partier på Stortinget heller ikke ønsker å rydde bort politisk og økonomisk usikkerhet vedrørende bygging av gasskraftverk, som er PILs alternativ, så er Stein Lier Hansen og PILs utspill svært oppsiktsvekkende. Jeg frykter PIL graver sin egen grav, selv om det nok ikke var deres intensjon, sier Vaksdal.
Vaksdal har i dag vært i kontakt med flere av PILs medlemsbedrifter som er like forundret over dette merkelige utspillet.
- Det virker på meg som om Lier Hansens uttalelser mangler forankring hos PILs medlemsbedrifter, og jeg vil derfor be om at organisasjonen nå må rydde opp i eget hus, sier Vaksdal.
Fremskrittspartiet vil fortsatt arbeide for vannkraftutbygging der dette ikke har alvorlige konsekvenser for naturen.
- Vannkraft, i tillegg til kraftproduksjon basert på gass, er den eneste realistiske løsningen for å sikre både industri og forbrukere rikelig tilgang på kraft til fornuftige priser. FrP har derfor foreslått en tiltakspakke for økt kraftproduksjon, avslutter Vaksdal, og viser til innstillingen til Forsyningssikkerhetsmeldingen som avgis i Stortinget i dag.
