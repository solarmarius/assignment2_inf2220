
Lars Sponheim (Venstre):
- Uaktuelt å godta eiendomsspekulasjon for nyskapingspenger
Stortinget, 11. juni 2001
- Dersom IT-Fornebu får utvikle seg til ordinær eiendomsspekulasjon, slik Venstre og sentrumsregjeringen advarte mot, brytes Stortingets forutsetninger for å bevilge 425 millioner kroner til prosjektet. Det er uaktuelt for Venstre å godta at nyskapings- og forskingsmidler blir brukt til eiendomsspekulasjon. Jens Stoltenberg må sørge for at Stortinget innen fredag blir informert om hva som egentlig skjer på Fornebu, sier Venstres leder Lars Sponheim.
Lars Sponheim sender i dag et brev til Statsministeren og ber om at Regjeringen redegjør overfor Stortinget på egnet måte om hvordan Stortingets forutsetninger er fulgt opp i Fornebu-saken, og at dette skjer før Stortinget går fra hverandre på fredag. Bakgrunnen er de nye opplysningene som har framkommet om at IT-Fornebu kan være i ferd med å endre karakter i retning av et rent eiendomsprosjekt. Stortingsflertallet, bestående av Ap og Frp, vedtok i mars 2000 å velge IT-Fornebu og Norsk Investorforum som utbygger av IT-senteret, på tross av sterke advarsler fra sentrumsregjeringen om at Norsk Investorforums prosjekt hadde for stort innslag av eiendomsspekulasjon.
- Jeg opplevde i min tid som næringsminister IT-Fornebu-saken som et urovekkende eksempel på skjulte allianser mellom Arbeiderpartiet og storkapitalen, sier Lars Sponheim. - IT- og kunnskapssenteret på Fornebu må spille på lag med forskings- og nyskapingsmiljøene i hele landet, ikke bare utformes etter ønskene til investorer med de rette politiske kontaktene, de som er vant til å finne løsninger i de lukkede rom.
- Jeg forventer at Regjeringen legger fram for Stortinget all tilgjengelig informasjon om oppfølgingen av Stortingets forutsetninger for kontraktsinngåelse og innskudd av aksjekapital til Fornebu-prosjektet, sier Venstres leder Lars Sponheim.
