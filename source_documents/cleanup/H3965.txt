
7.6.01
Marit Tingelstad,
Pressemelding fra
Kommentar til stortingsmelding om høyere utdanning og KUF-komiteens innstilling:
STORTINGSFLERTALLET LYTTER IKKE TIL STUDENTENE
Ap måtte få støtte hos Frp for å få gjennom sin modell for studiefinansiering. Dette betyr at studentene ikke skal få stipendet avskrevet før de har avlagt eksamen. De studentene som ikke klarer å gjennomføre studiet på normert tid vil få stipendet omgjort til lån.
- Dette vil vanskeliggjøre studentenes situasjon, og medfører at færre unge tar fatt på lange studier, frykter Marit Tingelstad, Senterpartiets medlem i KUF-komiteen. Senterpartiet går inn for at den vekttallsuavhengige stipendandelen på 30 pst. blir som i dag, og at økningen i stipendet på 10 pst. fra 30 til 40 pst. blir avhengig av avlagte vekttall. - Det er i tråd med alle studentorganisasjoners ønske. Denne modellen ville gitt en bedre økonomisk sikkerhet for studentene. Jeg er skuffet på studentenes vegne, sier Marit Tingelstad.
Senterpartiet har som mål at ingen skal betale tilbake mer enn de låner i løpet av studiet, dvs at lånet skal være rentefritt, det skal bare inflasjonsjusteres. Innstillingen som KUF-komiteen avgir i dag, viser at det er et langt stykke igjen før det målet kan nås.
Senterpartiet er glad for at universitet og høyskoler fortsatt skal være offentlige forvaltningsorgan med særskilte fullmakter. Senterpartiet er også med og danner flertall for å gi høyskolene mulighet til å utføre spesielle oppgaver ved å kunne danne datterselskaper. Dette er nødvendig for å møte de store utfordringer som utdanningsinstitusjonene nå står overfor, ikke minst i forhold til etter- og videreutdanningsreformen, sier Marit Tingelstad. Høyskolene har fram til nå ikke hatt anledning til å delta på lik linje med private institusjoner i å bl.a. tilby skreddersydde utdanningsprogrammer. Utdanningsinstitusjonene får nå større mulighet til dette, og Senterpartiet forventer at de raskt griper denne muligheten, slik at de i sterkere grad kan bli utviklingsmotorer som regionene rundt vil dra stor nytte av. Regjeringen hadde ikke foreslått dette, men nå har Ap sluttet seg til Sentrumspartienes forslag om såkalt randsoneaktivitet. Det er gledelig, sier Marit Tingelstad.
