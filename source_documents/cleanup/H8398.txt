
Dato: 27. mai 2004
Stortingsrepresentant John I. Alvheim (FrP)
HØYE LEGELØNNINGER KAN BIDRA TIL ØKTE EGENANDELER!
I Aftenposten den 26. mai mener Lægeforeningen det er påkrevd med skjerpet prioritering i helsevesenet, og foreslår graderte egenandeler. Også for opphold og behandling i sykehus vil legene nå at pasientene skal betale egenandel, særlig de som ikke er livstruende syke. Lægeforeningens president,
Hans Kristian Bakke, uttaler til Aftenposten at en ordning med gradert egenbetaling ved sykehusbehandling vil bidra til å styrke det offentlige helsevesenet.
- Jeg synes det er dristig av Lægeforeningen å foreslå egenandeler for sykehusbehandling når vi vet at legenes høye lønnsnivå er en av de utgiftspostene som bidrar sterkest til sykehusenes store utgifter, sier stortingsrepresentant John I. Alvheim.
- Jeg synes det er ganske drøyt av Lægeforeningen at de nå vil legge ansvaret for å dekke utgiftene til de store økningene i legenes lønninger over på pasientene. Jeg registrerer med beklagelse at Lægeforeningen ikke lenger kjemper på pasientenes banehalvdel når det gjelder å begrense egandelsøkningen i helsevesenet. Det er mange tiltak som kan bidra til å styrke helseforetakenes økonomi. Bedre utnyttelse av legenes kapasitet til gruppens primæroppgaver bør være en del av effektiviseringen, sier Alvheim som er enig med Bjarne Håkon Hanssen, som i dagens Aftenposten uttaler at Arbeiderpartiet ikke vil støtte egenandeler i sykehus. - Det vil FrP heller ikke gå inn for, sier Alvheim som håper at SV vil bidra til at det ikke er noe flertall for slike egenandeler i Stortinget.
