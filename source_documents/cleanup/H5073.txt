
Pressemelding 27/8-2001
Nasjonalt løft for kollektivtrafikken i storbyene
- Det trengs et nasjonalt løft for å styrke kollektivtrafikken i de store byene våre. Det gjelder både investeringer og driftsmidler. Norge er blitt en kollektivsinke, og det truer miljø, helse og framkommelighet i byene.
Det sier tidligere samferdselsminister Odd Einar Dørum, nå stortingsrepresentant og kandidat for Venstre i Oslo og May Britt Vihovde, Venstres medlem av Stortingets samferdselskomité, og andrekandidat i Hordaland.
- Venstre har vært pådriver for økt satsing på kollektivtrafikk i stortingsperioden som er gått. Blant annet fikk vi flertall for 190 millioner kroner mer på årets statsbudsjett, og hindret innføring av moms på kollektivtransport. Det er likevel ikke nok. Dagens Ap-regjering er tiltaksløs, og må sammen med Høyre og Fremskrittspartiet ta hovedansvar for den svake situasjonen på dette området.
Resultatet fra de siste 20 årene er nedslående; kollektivprisene har gått opp, og kollektivandelen har gått ned. Tiden er inne for et nasjonalt løft, der staten tar større ansvar og innsatsen samordnes bedre, sier Dørum og Vihovde.
Her er Venstres 10-punktsprogram for kollektivsatsing:
1. Statlig kollektivstamnett
På samme måte som for veinettet, må staten ta ansvar for hovedfartsårene for kollektivtrafikken i de store byene ­ et statlig kollektivstamnett. Staten må bl.a. sikre:
- delfinansiert oppgradering av den nær utrangerte T-banen i Oslo
- bybane i Bergen, med byggestart innen 2 år. Statens bidrag må være lik bidragene til T-banen i Oslo, og kommunens del må kunne finansieres ved veiprising.
- ferdig dobbeltspor Skøyen - Asker innen 2008, Oslo - Ski innen 2008 og fortløpende utbygging av dobbeltspor gjennom Vestfold.
- Bedre jernbanenett i Bergen, Trondheim og Stavanger: Byggestart innen fire år for dobbeltspor gjennom Ulriken i Bergen, Gevingåsen tunnel i Trondheim og dobbeltspor mellom Stavanger og Sandnes.
2. Halv pris for studenter og ungdom
Venstre vil ha 50 % rabatt for kollektivreiser i hele landet til studenter og all ungdom mellom 16 og 25 år.
3. Veiprising for billigere og bedre kollektivtilbud
Venstre vil innføre veiprising som erstatning for bompenger i de største byene, hvor minst 75 % av inntektene brukes til drift og investeringer i kollektivtrafikken, og prisen på bilbruk reelt dekker helse- og miljøbelastningene. I byer som i en overgangsperiode fremdeles har bompenger, bør mye av inntektene herfra brukes til kollektivinvesteringer.
4. Gulrot for bedre kollektivtransport
Transportselskaper som øker antall reisende skal premieres! Statlige midler må i større grad knyttes til passasjertall. Dette vil stimulere selskapene til å forbedre og utvikle tilbudene. Statlige overføringer til kollektivtransporten hadde en "skjult" automatisk nedkutting i mange år, og Ap sørget for at gevinsten av forbedringer gikk i statskassen. Venstre og sentrumsregjeringen fikk stoppet dette kollektivsviket.
5. La kollektivtrafikken få konkurrere om alle pengene!
Statlige tilskudd til samferdsel må brukes der pengene trengs mest. Til nå har kollektivtrafikk ofte tapt i forhold til vei fordi det har vært vanntette skott mellom midlene. Venstre vil samle ansvaret for alle midler til kollektivtrafikk i Samferdselsdepartementet. Dermed kan alle transporttiltak ses i sammenheng og kollektivtrafikken få tilgang på flere midler.
6. Samordning i storbyregionene
Venstre vil etablere et Statens samarbeidsråd for kollektivtransport i Oslo-regionen, der ulike statlige etater, Oslo kommune og fylkene Akershus, Buskerud og Østfold er med. Tilsvarende forum må etableres i de andre store byene. Dermed får vi mer slagkraft, og mindre stillingskrig.
7. Moderne tog på moderne skinner
Vedlikehold og drift av jernbanens infrastruktur må prioriteres høyere. Mangeårige etterslep gjør at dagens nye tog oppleves som å kjøre Ferrari på humpete grusvei.
8. Kollektivfelt, gang- og sykkelveier
Venstre vil prioritere bygging av kollektivfelt, gang og sykkelstier framfor nye store vegprosjekt i byene. Vi vil reservere kollektivfeltene for buss og taxi.
9. Fjern avgifter for ekspressbussene
Venstre vil rydde opp i avgiftsjungelen for transportselskapene. De må få konkurransedyktige forhold slik at kollektiv også kan bli et godt alternativ utenfor de store byene. Venstre vil ha slutt på passasjeravgift i bommer og ferjer, og vi vil rydde opp i dieselavgift- og momsregler.
10. Mindre støy og forurensning fra busser og ferger
Norge må sette seg som mål å bli ledende på nullutslipp fra kollektivtransport. Det må derfor satses stort på infrastruktur for hydrogen som drivstoff for busser. Statlige kriterier må utformes slik at de premierer bruk av transportmidler som er støysvake og har lave utslipp. Statlige etater og forskningsmiljøer må samarbeide for å gi et løft til nye løsninger.
