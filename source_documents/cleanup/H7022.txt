
30.04.03
Jørn Are Gaski, sametingsrepresentant Arbeiderpartiet
Godt det fins ekte samer
31. mars d.å. var det et møte mellom Sametingspresident Sven-Roald Nystø, sametingsråd Johan Mikkel Sara, statssekretær for samesaker i Kommunal- og regionaldepartementet Anders Eira (også sentralstyremedlem i Høyre), EU-ambassadør Gerhard Sabatili, Spanias ambassadør Euardes Garicues og sametingsrepresentant Sten Jønsson som også representerte Samisk Europanettverk. Temaet for møte var planleggingen av EUs visepresident Loyola de Palacio sitt besøk i Norge fra 1. - 3.mai hvor en la vekt på planleggingen av det samiske programmet. På forhånd hadde Sten Jønsson fått Sametingspresidenten med i planleggingen, og etter avtale med Spanias ambassadør, laget et program der det sør-samiske samfunn skulle vises fram, og det var avtalt med ordføreren i Namsos kommune og fylkesordfører i Nord-Trøndelag, der det skulle informeres om lokale og regionale politiske og kulturelle forhold. Besøk hos en av de lokale reineierne var også med i programmet.
Møtet 31. mars blir imidlertid annerledes. Statssekretær Eira, reineier og fra Kautokeino, åpner møtet med å invitere EUs visepresident til den reindriftssiidaen han tilhører i Kautokeino, og med et program der et besøk til Sametinget i Karasjok var lagt inn.
Dette ble av ambassadørene oppfattet som en invitasjon fra Regjeringen - som de naturligvis vanskelig kunne si nei til. Senere har det framkommet at det var Sametingspresident Sven-Roald Nystø som hadde bedt statssekretæren om å invitere Eus visepresident til Kautokeino og Karasjok, slik at programmet kunne flyttes fra sør-samisk til nord-samisk område.
Jeg er svært skuffet over at statssekretæren for samesaker og Sametinspresidenten slår seg sammen og tar i bruk undertrykkingsmekanismer ovenfor en minoritet i minoriteten - sørsamene. Den sørsamiske folkegruppe er ikke akkurat bortskjemt med lyspunkter. Det sørsamiske språk har stått sterkere og den sørsamiske reindriften presses fra flere kanter - noe som er helt grunnleggende for at den sørsamiske kultur skal overleve.
Besøk av celebre gjester av politisk eller annen art fra inn eller utland blir i de aller fleste tilfeller kanalisert til de nordsamiske områdene. Så når sørsamen Sten Jønsson gjennom sine kontakter i Samisk Europanettverk i hovedstadens ambassademiljø har fått en VIP-gjest til sørsamene slår den politiske ledelsen i Kommunal- og regionaldepartemententet og Sametingsrådet seg sammen og kupper gjesten - etter at Jønsson har invitert dem med på den videre planleggingen. Dette kalles for å dolke samarbeidpartnere i ryggen. Det kuppmakerne egentlig sier er at det sørsamiske ikke er noe verdt å vise frem - kom heller til min reinflokk i Kautokeino - det er ekte sameliv det. En slik sammenblanding av offentlige og private interesser er av en statssekretær og en Sametingspresident under ethvert lavmål.
Sten Jønsson skulle imidlertid få nye overraskelser. Møtet ble avholdt mens forhandlingene om revideringen av EØS-avtalen pågikk. Norge sitt utgangskrav var på 1 milliard kroner. Under møtet retter EU-ambassadøren seg til Eira og spør hvordan Norge forholder seg til utgangskravene. EØS-forhandlingene var ikke tema for møtet, likevel svarer Eira at forhandlinger er å gi og ta, og at krav er en ting - resultatet er en annen ting.
Sten Jønsson, som deltok på møtet, fikk det klare inntrykk av Eira sitt svar at Norge var villig til å gi etter på utgangskravene. Senere gikk prisen på EØS-avtalen opp til 1,8 milliarder - Eira og Sametingspresident Sven Roald Nystø har i ettertid bekreftet at EØS-forhandlingene ble diskutert.
