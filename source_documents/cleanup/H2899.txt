
Tirsdag 4. februar 1997
Stortingsrepresentant Are Næss (KrF):
AVVIKLING AV TAXFREE-SALG
- ET BIDRAG TIL ALKOHOLREDUKSJON
-Dersom Norge følger signalene fra EU om å avvikle ordningen med salg av avgiftsfri alkohol på fly og flyplasser, vil det være et viktig bidrag til reduksjon av alkohol-forbruket her til lands. Samtidig blir det én risikofaktor mindre knyttet til flytrafikk. Det sier stortingsrepresentant Are Næss (KrF, Hordaland).
Are Næss tar onsdag opp følgende spørsmål til sosialministeren: "Luftfartsverket og Norsk Flygerforbund er av sikkerhetsgrunner kritiske til tax-free salg som fører til sprit- og vinflasker i flykabinen. Andre har i denne forbindelse foreslått adgang til tax-free kjøp ved hjemkomst. Mener sosialministeren at adgang til avgiftsfri alkohol ved hjemkomst fra utlandet vil bidra til Regjeringens målsetting om redusert alkoholforbruk?"
-Jeg ser ingen mening i at enhver utenlandsreise skal kunne "belønnes" med at man får kjøpt avgiftsfri alkohol, det være seg under reisen, eller etterpå, sier Are Næss.
-Når man i tillegg vet at enhver form for alkoholbruk representerer en samfunnsøkonomisk nettoutgift, blir ordningen med aviftsfritak enda mer meningsløs.
Are Næss sier at dersom EU vedtar forslaget om å avvikle taxfree-ordningen når man reiser mellom EU-land, vil en norsk taxfree-ordning bli stående igjen som et særfenomen i europeisk luftfart.
-Ellers har både regjering og storting sluttet seg til anbefalingen fra Verdens Helseorganisasjon om å redusere alkoholforbruket med 25 prosent innen århundreskiftet. Det er nesten så man må minne om at det er det kommende århundreskifte det er snakk om, det som bare ligger tre år fram i tid, sier Are Næss.
