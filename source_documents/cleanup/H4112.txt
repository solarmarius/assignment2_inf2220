
lørdag 16. november 1996 16:39:11
Fra Venstres Pressekontor, lørdag 16. november 1996:
Bjarki Eggen førstekandidat i Vestfold
Bjarki Eggen ble lørdag nominert som førstekandidat på Venstres stortingsvalgliste i Vestfold. Partiet vil kjempe for å klare et utjevningsmandat fra fylket.
28 år gamle Eggen er den foreløpig yngste av Venstres stortingskandidater etter at ni fylker har hatt sine nominasjonsmøter. Bjarki Eggen kommer fra Larvik, men har de siste årene bodd i Oslo, hvor han fullfører studier samtidig som han er rådgiver for Venstres bystyregruppe.
Utjevningsmandat
Selv om meningsmålingene svinger opp og ned, er tendensen at Venstre er i framgang. Bakgrunnstall viser at veksten det siste året ser ut til å være særlig sterk på Østlandet.
- Beregninger viser at Venstre i Vestfold er inne med et utjevningsmandat dersom vi klarer mellom fem og seks prosent av stemmene. Det er ingen umulig oppgave, tvertimot, sa en optimistisk Bjarki Eggen til Vestfold Venstre, som var samlet til nominasjonsmøte i Lardal.
- Vestfold Venstre har en historie som plasserer oss blant de mest ærerike fylkeslagene i partiets historie. Vi har fostret store Venstreskikkelser i Vestfold de siste hundre årene. Det holder å nevne Johan Sverdrup, minnet Bjarki Eggen om.
Selv blinker han ut vilkårene for småbedriftene og arbeidet for demokratisk fornyelse ved at det etableres et borgerlig alternativ til Arbeiderpartiet som de viktigste sakene i valgkampen.
Fredfylt
Det var en fredfylt nominasjon i Vestfold Venstre. Bjarki Eggen ble satt på førsteplass uten motkandidat. På andreplass følger Aina Dahl, bystyrerepresentant for Venstre i Tønsberg. Hun er for øvrig søster av Venstres populære ordfører i Kautokeino, Anton Dahl. Tore Gogstad, bystyrerepresentant for Sandefjord Venstre, fulgte på tredjeplass. Fylkesleder Laila Omholt, Lardal, og fylkestingsrepresentant Jan Kulland, Larvik, kom på plass nummer fire og fem.
Venstres liste
1. Bjarki Eggen, Larvik/Oslo
2. Aina Dahl, Tønsberg
3. Tore Gogstad, Sandefjord
4. Laila Omholt, Lardal
5. Jan Kulland, Larvik
6. Egil Martinsen, Tønsberg
7. Eldbjørg Simonsen, Stokke
8. Øystein Hansen, Sande
9. Kari Marie Henriksen, Nøtterøy
10. Knut Trosby, Borre
11. Solveig Myrstad, Ramnes
12. Roar Arne Hvitstein, Andebu
13. Karin S. Frøyd, Larvik
