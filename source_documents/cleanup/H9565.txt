
24.08.2005
Leserinnlegg
Arbeiderpartiet holdt ord.
Mange tror, eller de forsøker å få folk i Norge til å tro, at det finnes ubegrenset med penger for å bygge veier. Fremskrittspartiets menn reiser i valgkampen land og strand rundt og lover at bare de kommer til makten, da skal det bli nye veier da. Dette er fullstendig patetisk. Bygging av veier og annen samferdselsinfrastruktur trenger planlegging og langsiktighet. Ikke bråkjekke utspill i valgkampene hver annet år.
Fremskrittspartiet lover avgiftsnedsettelse. Det er kun Arbeidepartiet som har satt ned avgiftene på bil og drivstoff. Dette har skjedd to ganger, på midten av 1990 tallet, og da bensinprisen ble satt ned med 80 øre og dieselen med 1,13 kroner i 2001, dvs. sist gang Jens Stoltenberg var Statsminister.
I siste stortingsperiode har Frp vært garantisten for Bondeviks-høyreregjering.
I Fremskrittspartiets alternative budsjetter har vei-milliardene flydd, men hva har skjedd når pengene har blitt ordentlige, når budsjetter skal inngås med regjeringen? Da er det ingen ting igjen av Frps veisatsning. Etter at budsjettet for 2005 var behandlet hadde regjeringen og Frp brutt alle løfter. Egne løfter hadde de aldri brydd seg om. Etter siste budsjett forlik mellom regjeringen og Frp manglet det 3450 millioner kroner for å oppfylle Nasjonal Transportplan (NTP) 2002-2005. Regjeringen og Frp har sviktet i å bevilge nok penger til å holde løftene som ble gitt for å bygge ut og vedlikeholde veiene. I stedet har regjeringen og Frp prioritert skattelette. De har ikke brydd seg om at både privatpersoner og næringsliv blir skadelidende. Næringslivet i Norge har store kostnader til transport og 3450 millioner kroner hadde kommet godt med.
Arbeiderpartiet holdt sine løfter for bevilgninger til veier for NTP 2002-2005.
Det skal Arbeiderpartiet forsette med for de neste NTP periodene også. For NTP 2006-2015 foreslo Arbeiderpartiet at det skulle brukes 22000 millioner kroner mer til samferdsel en det regjeringen foreslo. Dette forslaget fikk Arbeiderpartiet vedtatt i Stortinget. 11 000 millioner kroner mer enn regjeringens forslag skal gå til veier. 11 000 millioner skal gå til jernbane og kollektivtrafikk. Denne ekstra satsingen skal gjennomføres. Hvis du mener at det bør bli bedre veier og jernbane i Norge etter valget 12. september er en ny regjering den eneste troverdige garantisten for dette.
