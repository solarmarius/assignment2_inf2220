
27.06.2005
SVs leder Kristin Halvorsen
- Meyer mislykkes som IT-minister
SVs leder Kristin Halvorsen mener Morten A. Meyer viser i sin redegjørelse om regjeringens fremtidige IKT-satsing at han har mislyktes som IT-minister. Hun viser blant annet til at IKT-bevilgningen har falt med 17 prosent under denne regjeringen og at denne trenden bare fortsetter.
- I 2001 brukte Danmark mindre per innbygger til viktige IKT-tiltak enn vi i Norge. I dag bruker de nesten 30 prosent mer enn oss, og denne trenden bare fortsetter. Skal vi få det nødvendige løftet for denne sektoren må det satses, det får vi ikke med Meyer og dagens regjering som bare nedprioriterer dette feltet, sier Halvorsen.
Halvorsen er også skuffet over at Meyer ikke har klart å få en felles datastandard i det offentlige som i Danmark (XML) og over at regjeringens mye omtalte internettside, MinSide, som skal gjøre det enklere for alle i Norge å forholde seg til det offentlige, ikke blir lansert innen fristen 1. juli. Hun er også skuffet over at Norge stadig faller på OECD sitt IT-barometer.
- Meyer lager en IT-politikk for fortiden og klarer ikke å skape visjoner og konkrete løsning på morgendagens utfordringer. I tillegg har han ingen kontroll på kommunenes og etatenes lukkede fagsiloer. Dette koster det offentlige betydelig i økte IT-utgifter, sier Halvorsen.
Halvorsen er imidlertid ikke forundret over at Høyrestatsråden Meyer ikke klarer å ha de nødvendige ambisjonene som kan gjøre Norge til en ledende kunnskaps- og IKTnasjon.
- I Høyres partiprogram nevnes ikke IT-politikk med et ord. Når det største partiet i regjeringen ikke har noe på dette området som angir en tydelig retning, er det klart moderniseringsministeren blir tafatt og bør få en lengre ferie til høsten, avslutter Halvorsen.
