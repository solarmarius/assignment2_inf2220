
LO-skolen, Sørmarka
LANDSSTYREMØTE 26.06.91 - 22.06.91
Møtet behandlet følgende saker:
1. De politiske hovedsakene ved valget `91, innledning ved Gro Harlem Brundtland.
2. Strategisk plan 1992, innledning ved Thorbjørn Jagland.
3. Bruk av medlemsregisteret, innledning ved Thorbjørn Jagland.
4. EØS-avtalen, innledning ved Eldrid Nørdbø.
Landsstyret vedtok en uttalelse om:
"Forhandlingene om en EØS-avtale"
Arbeiderpartiets landsstyre er svært tilfreds med gjennombruddet i EØS-forhandlingene på det felles ministermøtet i EFTA/EF den 19. juni.
Det er oppnådd enighet om de aller fleste områdene i en EØS-avtale. Landsstyret gir sin støtte til regjeringens arbeid i sluttfasen. Selv om mye av den politiske enighet er utformet, gjenstår arbeidet med å nedfelle resultatene i avtaleform. På denne bakgrunn har landsstyret tro på at EØS-avtalen kan undertegnes senere i sommer.
Med denne avtalen vil de målsettingene Arbeiderpartiet trakk opp ved starten av forhandlingene være oppfylt: EFs indre marked skal ikke skape nye handelshindringer i Europa. Grunnlaget for et Europeisk Økonomisk Samarbeidsområde i hele Vest-Europa er lagt. Også det politiske samarbeidet i Europa blir styrket på områder som miljø, forskning, teknologi, utdanning og energi.
Gjennom EØS-avtalen blir Norge en del av et felles marked i hele Vest-Europa. Norsk næringsliv vil oppnå like vilkår som konkurrentene ellers i Vest-Europa. Dette vil være av stor betydning for hele det norske samfunnet og et viktig bidrag for å sikre sysselsetting og velferd. For Arbeiderpartiet er det også av stor betydning at avtalen vil inneholde en erklæring som sikrer oss mot antidumpingtoll fra EF, som til når har vært en trussel blant annet mot næringsvirksomhet i distrikts-Norge.
Det er spesielt viktig at avtalen fortsatt gir oss mulighet til å opprettholde egne miljøstandarder der disse er strengere enn EFs. Hensynet til arbeidsmiljøbestemmelser og arbeidstakernes rettigheter blir også ivaretatt i avtalen.
Arbeiderpartiets landsstyre ser spesielt positivt på forhandlingsgjennombruddet for fiskerispørsmål. Det blir full frihandel med fisk i hele EØS-området. Tollgrensene på opptil 30 prosent som Norge har møtt ved salg av foredlede fiskeprodukter til EF skal rives ned. Her ligger store muligheter for nye arbeidsplasser i kyst-Norge. Frihandel er ikke koblet til EFs ønske om adgang til fiskeressurser i norsk område. Spania forutsettes å fiske hele EFs fiskeressurser i Svalbardsonen. Med utgangspunkt i en tredjelandskvote på ca. 10 prosent av norsk arktisk torsk nord for 62. breddegrad, skal EF og Norge bytte fiskekvoter i hverandres farvann. Dette skal skje under de ordinære fiskeriforhandlingene mellom Norge og EF.
Avtalen inneholder flere positive elementer for distriktspolitikken. Det er enighet om at hensynet til tynt befolkede distrikter skal være et kriterium for bruk av statsstøtte. På landbruksområdet vil avtalen være balansert ved at Norge vil få bedre muligheter til eksport av en rekke landbruksprodukter. Samtidig skal Norge importere en del flere landbruksprodukter fra EF-området tollfritt. Dette dreier seg om produkter som i liten grad produseres i Norge.
Når EØS-avtalen foreligger vil Arbeiderpartiet fortsette debatten om Norges forhold til Europa. En bred programdebatt fram mot landsmøtet 1992, startes som planlagt i september 1991.
