
02.02.2003
Venstre
NORD-TRØNDELAG VENSTRE FYLKESPROGRAM 2003 - 2007
Innledning
Venstre er et sosial-liberalt parti, og bygger sin politikk på kristne, humanistiske og liberale prinsipper.
Venstre setter mennesket i sentrum, og mener at alle mennesker har rettigheter som ikke skal krenkes. Respekten for det enkelte mennesket kombinert med ansvar for fellesskapet er partiets grunntanke.
Mennesket har forvalteransvaret for å gi videre et godt livsmiljø til kommende generasjoner. Derfor er Venstre opptatt av at nærmiljøene i bygd og by skal være trygge for dem som bor og beveger seg der. Venstre vil bekjempe volden i dagens samfunn, og ønsker å støtte frivillige tiltak som bidrar til trygghet for befolkningen.
DEMOKRATI OG FOLKESTYRE
Venstre er det eneste partiet som har stått på et sosial-liberalt verdisyn gjennom generasjonene
Det betyr at Venstre har vært og er en forsvarer av demokrati, likestilling, toleranse og sosial rettferdighet
Partiet ønsker å bidra til et levende demokrati med åpenhet i forvaltningen på alle nivå.
Venstre vil:
* at vi fortsatt skal ha et folkevalgt regionalt forvaltningsnivå mellom stat og
kommune. Fylkeskommunen må arbeide aktivt for samarbeid og samordning med
statlig regionalt nivå for å forenkle administrasjonen og redusere byrokratiet.
* arbeide for utvikling av økt regionalt samarbeid, med folkevalgt styring på
kommunalt og fylkeskommunalt nivå.
* at kommuner ikke skal tvangssammensluttes. Dette bør være kommunenes eget
valg. Fylkeskommunen bør oppmuntre til interkommunalt samarbeid mellom
kommunene.
* gå imot innføring av en kostbar parlamentarisme som kan redusere velgernes
innflytelse.
* forsterke fylkestingets makt i forhold til byråkratiet i fylkeskommunen.
* arbeide for åpenhet i behandlingen av viktige saker for fylkets innbyggere og gå
imot bruk av lukkede møter. Dette gjelder også offentlige foretak.
* at folkevalgte skal ha innflytelse i offentlige foretak
* ha helhetstenkning i de forskjellige fylkeskommunale etater.
* arbeide for økt brukermedvirkning ved å sikre berørte grupper gjennom sine
interesseorganisasjoner reell innflytelse ved representasjon i aktuelle styrer, råd og
utvalg.
* sikre god offentlig service til befolkningen gjennom innføring av
serviceerklæringer.
* gå inn for forenkling av byråkratiet for brukerne av offentlige velferdstjenester.
* stimulere ungdom til å ta del i politisk aktivitet gjennom å opprette ungdomsråd og
gi barne- og ungdomsorganisasjoner bedre økonomiske rammebetingelser.
HELSE- OG SOSIALPOLITIKK
Venstres ¨hovedmål for helse- og sosialpolitikken er å forebygge sykdom og sosiale problemer og gi befolkningen nødvendige helsetjenester.
Venstre vil fornye velferdssamfunnet bl. a. gjennom å framheve enkeltmenneskets rettigheter og plikter, samtidig som det offentliges ressurser brukes til fordel for den som trenger det mest.
De frivillige organisasjoner vil være viktige medspillere for den framtidige helse- og sosialpolitikken og de skal gis reell brukerinnflytelse ved deltakelse i planarbeid.
Venstre vil:
* arbeide for at Nord-Trøndelag skal bli forsøksfylke for samordning av sosialetat,
aetat og trygdeetat og for garantert minsteinntekt
* sikre funksjonshemmede aktiv deltakelse i samfunnslivet, bl.a. ved bedre
transportordninger og bedre tilgjengelighet til offentlige bygg.
* arbeide for at behandlingstilbudet for psykiatriske pasienter, særlig for barn og
unge med psykiske vansker, bedres.
* arbeide for å opprettholde to likeverdige sykehustilbud i fylket bl.a. gjennom
fylkesplan.
* satse mer på forebyggende helsearbeid og familiekunnskap i den videregående
skolen.
* arbeide for å bedre tannhelsetjenesten i Nord-Trøndelag igjennom spesielle
rekrutteringstiltak.
* arbeide for samordning av de forskjellige rehabiliteringstilbudene i Nord-
Trøndelag, og få plassert en større del av ansvaret over på helseforetakene.
SKOLE OG UTDANNING
Utdanning - ei bru inn i framtida.
Venstre ser på investering i skole og utdanning som den viktigste investeringen samfunnet kan foreta. Skolen skal formidle kunnskap, utvikle forståelse og representere mange av de sentrale verdier som vi bygger samfunnet vårt på. Et godt utdanningssystem er avgjørende for videre samfunnsutvikling.
Reise- og borteboerstipend vil også i framtida være viktig for å sikre lik rett til utdanning uavhengig av bosted.
Venstre vil:
* at bygningsmasse og læremiddelutrustningen ved de videregående skolene må
rehabiliteres og tilpasses de behov ansatte og elever har for et godt lærings- og
arbeidsmiljø.
* opprettholde en desentralisert skolestruktur, og arbeide for fortsatt spesialisering
mellom skolene.
* la de videregående skolene få mulighet til å bli regionale utviklingsaktører i sitt
område.
* ha energi- og miljølinje inn i skolen
* at innholdet i skolen sikres høy kvalitet gjennom grundig evaluering og oppfølging
av denne gjennom rådgiving og veiledning.
* gi mulighet for etterutdanning for lærerne.
* sørge for fagtilbud som det er behov for i lokalsamfunn og region.
* øke antall studieplasser innenfor omsorgsfag.
* øke satsingen på elevbedrifter slik at hver skole skal ha minst en elevbedrift.
* arbeide for å få flere lærlingeplasser gjennom et tettere samarbeid mellom skole og
næringsliv/offentlig virksomhet, også ved økt lærlingetilskudd til bedriftene.
* arbeide for like rettigheter for lærlinger og elever . Ha et eget ombud for lærlinger,
lærlingeombud, på lik linje med elevombudet.
* opprette desentraliserte opplæringstilbud som muliggjør kombinasjon av
arbeid/utdanning for voksne , spesielt i bruk av datatekniske
hjelpemidler.
* arbeide for at helse og sosialpersonell får fast plass i skolen. Herunder delt
rådgivertjeneste på hver videregående skole.
* at trafikkopplæring får plass som obligatorisk emne i den videregående skolen.
* tilrettelegge for funksjonshemmede - skolen og undervisningen må tilpasses
individuelle behov.
* videreutvikle ungdomskortet til også å gjelde lærlinger, reise på NSB,
ekspresbussen og fylkeskryssende ruter.
* gi gratis hjemreise for skoleungdom i samme omfang som tidligere.
* utvikle et godt utbygd høgskolemiljø der forskning i samarbeid med næringslivet er
en naturlig del.
MILJØ
Naturmiljøet og det biologiske mangfoldet er truet også i vårt fylke gjennom mange små og store inngrep. Den stadige økningen i transportbehovet fører til at miljøet i videste betydning blir utsatt for store påkjenninger. Dette kommer mest til syne gjennom inngrep i naturen og gjennom støv og støyplager. Mindre synlig er de skader naturen og miljøet blir påført gjennom CO2 utslipp. Norge har gjennom internasjonale avtaler bundet seg til å redusere slike utslipp. Det er derfor et mål for Venstre å stimulere til en effektiv og miljømessig best mulig samferdsel. Venstre kan ikke godta bygging av gasskraftverk som fører til store utslipp av klimagasser.
Venstre vil:
* forsvare folks rett til rein luft
* at vasskraftutbyggingsperioden i Nord-Trøndelag er slutt.
* verne vill-laks bestandene mot alle trusler
* sikre nasjonalparker, også i havet
* legge stor vekt på den miljømessige siden ved utbygging av eksisterende og nye
vegprosjekter og transportløsninger.
* ta vare på det biologiske artsmangfoldet i all arealplanlegging.
* prioritere miljøhensyn og tradisjonelle rekreasjonsinteresser i spørsmålet om
motorferdsel i utmark.
* bidra til større forvaltermyndighet lokalt innenfor nasjonale målsettinger.
* øke satsingen på skogplanting i Nord-Trøndelag, for å gi et lokalt bidrag til CO2
binding.
* satse på nytenkning rundt gjenvinning og miljøvennlig energibruk gjennom større
satsing på ENØK ( varmepumper etc) og alternativ energi ( vind og bioenergi)
* at vindmøller konsentreres til få steder i fylket.
* være pådriver for at alle kommuner i Nord-Trøndelag skal få egne Lokal Agenda 21
planer.
* at Nord-Trøndelag fylke skal føre eget CO2 regnskap, for å være bedre rustet til å
imøtegå kravene i kyotoprotokollen.
* være pådriver for at utvinning av store minneralressurser, som for eksempel
kalkstein i Tromsdalen, skjer på en naturlig måte, dvs. ved underjordisk drift.
KULTUR
Kultur er et uttykk for våre medfødte behov og evner til å kommunisere med andre mennesker. Kultur beriker hverdagen vår og er med på å gjøre livet verdt å leve. Derfor ser Venstre på et mangfold og skapende kulturliv som uunnværlig i et liberalt samfunn.
Venstre vil legge til rette for sterkt kulturelt engasjement i lokalsamfunn og regioner.
Kultur skal ikke være forbeholdt de rike. Kultur må starte i barnehage og videreutvikles gjennom skolegang og kulturliv i nærmiljø og samfunnsliv. Økt bruk av kultur blant barn og unge vil være en vitamininnsprøyting for vekst og utvikling både for enkeltindividene, skoleverket og kulturlivet.
Det er et rimelig krav at den offentlige kulturinnsatsen skal gi et tilbud som er tilgjengelig for folk i hele landet.
Venstre vil arbeide for å øke den statlige støtten til lokale og regionale kulturbygg. Det er avgjørende for framtidig vekst på kulturområdet at de skapende krefter får gode arenaer å utfolde seg på. Venstre vil ha et bredt kulturhusbegrep, og arbeide for fleksible regler for offentlig støtte. Frivillige organisasjoner og halvoffentlige foretak bør gis vekstkraft gjennom kulturpolitikken.
Økt kultursatsing gir trefold tilbake i form av økt trivsel, høyere verdiskapning og nye arbeidsplasser og vil kunne demme opp for sentraliseringen vi i dag ser i vårt land.
Kulturen er i vid forstand mye av det vi omgir oss med i vår hverdag . Om kulturen hele tiden skulle være avhengig av markedet alene, ville svært mye dø ut.
Venstre vil:
* satse på bibliotekene som nøkkelinstitusjon i kulturformidlingen. Hver
kommune skal ha minst ett bibliotek
* arbeide for og satse på bredden i barne-og ungdomsarbeid.
* ha Norveg, Stiklestad og Steinvikholm som kulturfyrtårn. Fylkeskommunen
bør sette inn økonomiske midler til vedlikehold av borgruinen på
Steinvikholmen.
* ha et variert kulturtilbud over hele fylket.
* Øke støtten til både etablerte og nye museer i fylket. Spesielt bør støtten økes til
økt formidlingsaktivitet og markedsføring.
* Sette byggeskikk på dagsorden i forbindelse med tildeling av lån/støtte til
byggetiltak som Fylkeskommunen har ansvar for. Det må stilles krav til
utforming av nybygg og restaureringstiltak.
NÆRINGSLIV OG SYSSELSETTING
Venstre vil med sin næringspolitikk gi forutsigbare rammevilkår for næringslivet. Vi må fjerne lover og regler som virker hemmende på utvikling av næringslivet lokalt og sentralt, forutsatt at dette ikke går ut over miljøet. Spesielt gjelder det arbeidsgiveravgiften og det omfattende skjemaveldet.
Venstre vil:
* at deler av overskuddet i NTE skal finansiere konkrete utviklingstiltak
* prioritere lån og tilskudd til nye virksomheter og virksomheter med
utviklingspotensiale.
* stimulere næringslivet for å sikre den spredte bosettinga i Nord-Trøndelag ved å
målrette offentlige tilskudd og rådgivningstjenester.
* at Nord-Trøndelag fylke og kommunene gjennomfører en informasjonskampanje
for økt kompetanseutvikling, nyskaping og næringsutvikling, - rettet mot
befolkningen generelt, bedrifter og fylkes- og lokalpolitikere og byråkrater spesielt.
* ha flere næringsdrivende i de lokale-, regionale- og fylkeskommunale
tiltaksapparater.
* ha en brukerorientert gjennomgang og justering av regler og virkemidler hos SND
og de kommunale og regionale næringsfondene. Nye bevilgninger til
næringsutvikling må ikke gå til å øke byråkratiet.
* at det bevilges mer penger for å opprette flere lærlingeplasser i privat og offentlig
virksomhet for å sikre rekruttering av fagfolk.
* at det etableres flere elevbedrifter slik at ungdommen få en praktisk opplæring i
hva som skal til for å starte en bedrift.
* ha desentralisert oppbygging av IT- verktøy kanalisert til de videregående skolene
for å øke mulighetene for sysselsetting i grisgrendte strøk. Vi må utnytte det
grenseløse i ny teknologi.
* på det sterkeste motsette seg at NTE omorganiseres bort fra statusen som
fylkeskommunalt foretak. Overskuddet skal finansiere ønskede tiltak for å utvikle
Nord- Trøndelag.
* stimulere til eksport av landbruks- og villmarksprodukter gjennom samarbeid med
fiskeri- og havbruksnæring som allerede har et godt innarbeidet
markedsføringsapparat.
* støtte opp om en reiselivsnæring basert på opplevelser med utgangspunkt i vårt
miljø, vår natur og kultur.
* passe på at næringsvirksomhet tar nødvendig hensyn til livsmiljø, bl. a. gjennom
krav om konsekvensanalyser for større nyetableringer. Når en verneinteresse må
gå foran næringsinteressene, skal det gis full erstatning som dekker grunneiernes
reelle tap.
* ikke ha gasskraft / varmekraft før den teknologiske utvikling har kommet dit hen at
det er forsvarlig forurensningsmessig.
* stimulere til produksjon av bioenergi som både tar utgangspunkt i lokal råstoff,
skape arbeidsplasser og sunt miljø.
JORDBRUK OG SKOGBRUK
Landbruket er den næring som har størst betydning for Nord-Trøndelag, og er i den særstilling at den utgjør en bærebjelke for lokalsamfunnene i alle kommunene i fylket. For at vi skal kunne utvikle landbruksnæringen videre i fylket, og opprettholde de bidrag landbruket har for verdiskapning og sysselsetning, må vi sikre oss et aktivt og innovativt fagmiljø i næringen som innbefatter en utvidet satsning på foredling av landbruksprodukter. Landbruket trenger dessuten et investeringsløft i tiden som kommer(gjødselskjellere, driftsbygninger etc) Vi må sikre et aktivt fagmiljø i alle bygder i Nord-Trøndelag.
Venstre vil:
* at Nord-Trøndelag skal være landsledende når det gjelder melk og
melkeprodukter.
* fremme en egen investeringspakke for nordtrøndersk landbruk.
* arbeide for at forholdene legges til rette for opprettelse av aksjeselskap innenfor
det tradisjonelle landbrukssektoren.
* ha flere bedrifter som ønsker å videreforedle råvarer fra primærnæringene.
Dette vil kunne være med på å motvirke sentraliseringen, spesielt innenfor
landbrukssektoren.
* at fylkeskommunen skal stimulere til ny meieridrift ved meierianlegg
som nedlegges i Namdalen.
* øke utnyttelsen av biobrensel både av hensyn til arbeidsplasser i distriktene og
ut fra hensyn til miljøet, samt å bedre markedet for skogsvirke.
* ha riktig avvirkning i skogbruket, og øke tilplanting, grøfting og skogskjøtsel,
slik at vi bygger opp ressurser for framtida. For å nå dette målet er det
nødvendig med offentlige tilskudd..
* stimulere til nye anvendelsesområder for massevirke fra skogbruket.
* bidra til frasalg av skog/utmark fra Statskog eller store private grunneiere til
lokale gårdbrukere for å styrke næringsgrunnlaget.
Fiske og Havbruksnæringen
På nasjonalt nivå utgjør fiskeri og havbruk et viktig næringsgrunnlag. I årene framover blir det viktig å ta vare på de naturgitte ressursene og videreutvikle dagens havbruksnæring. Fisken i havet er et felleseie. Ressurs - situasjonen har gjort det nødvendig med reguleringer og innføring av kvoter. Den tradisjonelle kystflåten har vist seg å drive bærekraftig høsting av ressursene.
Nord-Trøndelag Venstre vil:
* gå imot prinsippet om omsettelige kvoter .
* ivareta en differensiert kystflåte.
* gå inn for økt satsning på forskning og utvikling, og en videreutvikling av
kompetansemiljøene.
* arbeide for at det legges til rette for økt foredling av råvarene og større verdiskaping i
næringen.
SAMFERDSEL
Geografien og bosettingsmønsteret i Nord-Trøndelag setter store krav til samferdselssektoren. Venstre ser det som svært viktig å forbedre eksisterende, og å utvikle nye samferdselstiltak som dekker samfunnets transportbehov på en effektiv, trafikksikker og miljøvennlig god måte.
Venstre mener at hovedsatsingen må være å sette inn bevilgningene på basisnettet for at dette ikke skal komme inn i enda større stagnasjon og forfall.
Det er også viktig at vi har en samferdselspolitikk som samtidig som den tilfredsstiller behovet for brukerne, tar hensyn til så vel natur som livsmiljø.
Venstre vil:
* styrke trafikksikkerhetstiltakene.
* styrke kollektivtrafikken gjennom bedre samarbeid mellom drosje- , buss- og tog
for bedre koordinering av rutetilbud
* arbeide for at jernbanelegemet opprustes. Dette vil bedre tilbudet til godstransporten
og gjøre det mulig å korte ned reisetida for persontrafikken.
* arbeide for at jernbanestrekningen Stjørdal-Steinkjer og Meråkerbanen blir
elektrifisert.
* arbeide for bedre forhold for passasjerer på Nordlandsbanen. Agendatog må ikke
tas i bruk på lengre strekninger.
* arbeide for et bedre hurtigbåttilbud på kysten. F.eks en sammenhengende
hurtigbåtforbindelse mellom Trondheim og Bodø.
* arbeide for å opprettholde fraktutjevningsordningen for drivstoff, slik at prisene på
bensin og annet drivstoff ikke blir urimelig høy i distriktene. Fraktutjevningen bør
organiseres uavhengig av statskassen.
* støtte arbeidet med å utvikle havnene i Rørvik og Skogn som knutepunkthavner
* arbeide for at Rørvik Havn som har status som EØS-havn, også blir kontrollhavn
innenfor Schengensamarbeidet
* opprettholde transportstøtteordningen for næringslivet minst på dagens nivå
