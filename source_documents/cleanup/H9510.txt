
NSR
Her følger noe av det vi står for og det vi vil arbeide for:
Valgprogram for perioden 2005-2009, valgkrets 5 Porsanger
Om Norske Samers Riksforbund (NSR)
Norske Samers Riksforbund (NSR) er en samisk hovedorganisasjon som driver aktivt kultur-, samfunns- og opplysningsarbeid gjennom sine lokallag, og stiller til valg til Sametinget. To same-foreninger er aktive i vårt valgdistrikt, og stiller felles liste. Det er Porsanger sameforening og Nordkapp sameforening.
NSR har hatt lederskapet i Sametinget siden etableringen. Sametingets presidenter fra NSR har vært Ole Henrik Magga fra Guovdageaidnu-Kautokeino (1989-1997) og Sven-Roald Nystø fra Tysfjord (1997-2005). Aili Keskitalo fra Guovdageaidnu-Kautokeino er NSRs presidentkandidat til sametingsvalget nå i 2005.
NSR i Porsanger frem til i dag
At Samarbeidsavtalen mellom Sametinget og Finnmark fylkeskommune er kommet i stand er bra, og vi vil arbeide for at slike avtaler bli mer konkrete og forpliktende. Kommunene i samiske distrikter må få egne avtaler med Sametinget.
Samisk språksenter i Porsanger er formelt etablert i Lakselv, med fast grunntilskudd fra Sametinget. Sjøsamisk kompetansesenter i Indre Billefjord kom i gang i 2002. Sametinget er også her inne med driftsmidler. Sjøsamisk tun i Smørfjord ble etablert i 2004 etter sterk innsats fra ildsjelene i bygda.
Sjøsamisk fiskeforening Bivdi ble dannet våren 2005 i Indre Billefjord som et resultat av bl.a. NSR-folk. Foreningen arbeider med sjøsamiske fiskerettigheter.
Det lokale fiskemottaket i Smørfjord har fått tilskudd fra Samisk utviklingsfond. Småbåthavna, som er havn for både småsjarkene og fritidsbåter, har fått tilskudd. Arbeidet med å friskmelde Porsangerfjorden er godt i gang.
Kompetanseheving i samisk kultur-kunnskap er startet opp ved Sjøsamisk kompetansesenter i samarbeid med Nordkapp sameforening. Nordkapp sameforening har fått i gang flere interessante sjøsamiskrelaterte prosjekter.
Alle disse samiske initiativene har bidratt til 5-6 sårt trengte arbeidsplasser.
Valgprogram 2005-2009
SAMETINGET
NSR vil arbeide for:
- oppfølging av samarbeidsavtalen mellom Sametinget og Finnmark fylkeskommune
- økt samarbeid mellom Sametinget og kommunene i vår valgkrets
- at Sametinget etablerer avdelinger i Porsanger valgkrets
- hovedkontoret i Finnmarkeiendom lokaliseres til Porsanger
Rettigheter
Finnmarksloven er vedtatt for tradisjonelle samiske områder i Finnmark. Det er viktig å få i gang kodifiseringer av rettighetsforholdene i bygdene og værene. Rettigheter i tilknytning til allmenninger er viktige å få fastlagt.
NSR vil arbeide for:
- at lokalbefolkningen får forvalte naturressursene og at verdiskapning på grunnlag av lokale ressurser tilbakeføres lokalsamfunnet
- at naturinngrep i Porsanger valgkrets som kommer i konflikt med samiske interesser ikke skal finne sted før Sametinget har gitt sin tilslutning
- å stoppe bombeøvelsene i Halkavárri skytefelt
- å sikre lokalbefolkningens interesser i Porsangerfjorden og Stabbursdalen bedre
- å få til forpliktende samarbeid mellom reindrifta og fastboende i valgkretsen
- å sikre urfolksinteressene i olje- og gassindustrien, og at Porsanger blir en aktiv part i dette arbeidet
Kultur
NSR har siden stiftelsen hatt fokus på kultur- og språksaker, og arbeider på Sametinget for en økt satsing på kulturfeltet.
NSR vil arbeide for:
- et aktivt samisk kultur- og idrettstilbud i Porsanger
- etablering av Samisk hus i Lakselv
- videreutvikling av Samisk språksenter i Lakselv, og etablering av flere språkkontor
- økt bruk av lokale samiske stedsnavn og sjøsamiske termer
- økt satsning på samisk museums-virksomhet i Porsanger. Støtte felles museumskontor for Vest-Finnmark til Honningsvåg
- økt støtte til utøvende samiske kunstnere og flere offentlige oppdrag
- samisk kunst og kunstverk som en naturlig del av et planlagt offentlige bygg i Porsanger
- at NRK Sámi Radio etablerer lokalkontor i Porsanger
Barnehage, skole og utdanning
Sametinget har ansvar for samiske skoler og barnehager i samisk distrikt, som Porsanger kommune er en del av. Sametinget gir egne tilskudd til samiske barnehager og til morsmålsopplæring i barnehager. Sametinget er sentral faginstans og aktivt med i utvikling av samiskundervisningen i skoleverket. Antallet samiske elever i grunnskolen i Porsanger er økende. Sametinget finansierer kompetanseheving i samisk kultur i Porsanger - et samarbeidstiltak mellom Porsanger sameforening og Nordkapp sameforening.
NSR vil arbeide for:
- etablering av sameskole og samiske barnehager i Porsanger
- økt økonomisk støtte til samisk i barnehager og i grunnskoler
- økt samisk språkopplæring på alle videregående skolene i kretsen
- økt samisk kulturkunnskap i skolene
- stipend for kompetanseheving i samisk språk, kultur og næring
- videreføring av prosjektet Samisk kulturkunnskap i Porsanger
- styrking av samisk fiskerikompetanse i området
Næringer
Side om side med tradisjonelle samiske næringer, som fiske, jordbruk og reindrift, gir nye samiske næringer arbeidsplasser. Ságat har hovedkontor i Lakselv, og bidrar med sikre arbeidsplasser i området. Samisk språk- og kultursenter i Lakselv utgjør verdifulle samiske kulturarbeidsplasser.
NSR vil arbeide for:
- økt samisk næringsutvikling i Porsanger
- nye samiske næringer innen språk, kultur og reiseliv
- levedyktige samiske lokalsamfunn og distriktsarbeidsplasser, særlig for ungdom og kvinner
- styrking av virkeområdet for Samisk utviklingsfond
- å styrke samisk reiselivskompetanse i regionen
- etablering av samisk landbrukspolitisk sone for samisk distrikt
- bærekraftig reindrift i Porsanger, med tilstrekkelig reinbeitearealer, tilrettelegging for hjemmeslakteri og kvalitetssikret krisefôrlager
- fritt fiske med passive redskaper for fjordfiskere
- bedre samarbeid i laksenæringen, til nytte for mer lokal foredling av laks
- å redusere rovdyrskader
- etablering av forskningsprosjekt om sykdommer som rammer småfe
- at Sametinget blir part i jordbruksforhandlingene
