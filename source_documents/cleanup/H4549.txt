
26. april 1998
Kvinnebevegelsen
Toleranse og solidaritet 1. mai
Uttalelse fra ledermøte i kvinnebevegelsen 26. april 1998 om aktuelle spørsmål foran 1. mai.
Arbeiderbevegelsen vil på årets 1. mai markere kampen for og verdien av toleranse, medmenneskelighet og solidaritet.
Arbeiderpartiets kvinnebevegelse ønsker spesielt å løfte fram innvandrerkvinners situasjon i Norge. Dessverre er det slik at mange innvandrerkvinner, selv etter lang tid i Norge, har relativt dårlige norskkunnskaper. Dette begrenser muligheten deres til å delta i yrkes-, organisasjons- og samfunnsliv. Deltakelse i arbeidslivet bidrar til økonomisk uavhengighet og har betydning for den enkeltes egenverd og sosiale liv. Kvinnebevegelsen mener at det offentlige må bidra til at innvandrerkvinners muligheter til å delta i yrkeslivet bedres. Tilbudet om norskopplæring spesielt tilrettelagt for kvinner må styrkes. Norskopplæringen skal tilpasses den enkeltes forutsetninger og forkunnskaper og skal gi innføring i norsk samfunnsliv. Erfaringer viser at en kombinasjon av språkopplæring og arbeidstrening har vært svært vellykket i mange kommuner, og vi mener at det må satses ytterligere på slike arbeidsmarkedstiltak for innvandrerkvinner.
Høyere utdanning blir stadig viktigere i vårt moderne samfunn. Forholdene må legges til rette for at innvandrere i større grad enn i dag tar høyere utdanning. Arbeiderpartiets kvinnebevegelse mener at rådgivningstjenesten i den videregående skolen må gi spesiell rådgivning til jenter med innvandrerbakgrunn for å motivere og stimulere dem til å søke høyere utdanning. Stadig flere innbyggere i landet vårt har bakgrunn fra land utenfor Norge. Men i svært mange bransjer, både i offentlig og privat sektor, er det få eller ingen ansatte med innvandrerbakgrunn. Det å få innvandrere inn i alle typer yrker har stor betydning, særlig innen undervisning, helse og omsorgssektorene. Detter er viktig både for at innvandrerungdom får rollemodeller, og fordi mange elever, pasienter og brukere har innvandrerbakgrunn. Svært få leger, sykepleiere og jordmødre har innvandrerbakgrunn. Der gjør for eksempel møtet med helsestasjon og sykehus vanskelig for mange innvandrerkvinner.
Selv om mange innvandrere har utdanning og er kvalifisert for ulike jobber, er arbeidsledigheten i denne delen av befolkningen høyere enn i befolkningen for øvrig. Foruten manglende språkferdigheter, skyldes dette diskriminering på arbeidsmarkedet og manglende godkjenning av utdanning fra utlandet. I tillegg til å sørge for god og hensiktsmessig norskopplæring, må utdanningsmyndighetene intensivere arbeidet med å godkjenne utdanning fra utlandet, og slik bidra til å hindre at folk blir gående unødig lenge uten arbeid. Myndighetene må dessuten legge til rette for at utdanning påbegynt i hjemlandet kan sluttføres og oppjusteres etter norske krav. Arbeidsgivere, både i privat og offentlig sektor, har et ansvar for å tilrettelegge for å tilby arbeidstakere med innvandrerbakgrunn jobb på lik linje med andre nordmenn.
