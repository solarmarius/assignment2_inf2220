
torsdag 2. november 2000 09:18:50
- Venstre krever nyoppmålte sjøkart innen 2006
- Venstre vil ikke godta forsinkelser i arbeidet med å lage elektroniske sjøkart for norskekysten, sier stortingsrepresentant Leif Helge Kongshaug (V). Venstre vil på neste års statsbudsjett ha en kraftig økning av bevilgningene til nye elektroniske sjøkart, og en forpliktende plan for å dekke hele norskekysten innen 2006, slik Sjøkartverket har lagt opp til. - Dette er helt avgjørende for å sikre trygg ferdsel langs kysten, og forebygge tragiske ulykker som "Sleipner"-forliset sist vinter, mener Kongshaug.
Med bevilgningsnivået Ap legger opp til i statsbudsjettet, vil ikke kysten være dekket av nyoppmålte elektroniske sjøkart før i 2016. Skipsleden der "Sleipner" gikk på grunn, vil først få et fullgodt kart i 2004. - Det er pinlig for sjøfartsnasjonen Norge om vi ikke får fortgang i dette arbeidet, sier Kongshaug. Han peker på at over halvparten av dagens navigasjonskart baserer seg på målinger som er nesten 100 år gamle, og at avvikene i posisjoner og dybder enkelte steder er opp mot 400 meter. Veritas har anslått at antall grunnstøtinger vil bli redusert med 40 % ved bruk av oppdaterte elektroniske sjøkart.
Sjøkartverket har beregnet et behov på 400 mill kr for å fullføre det nødvendige oppmålingsarbeidet innen 2006. For neste år har Ap bare avsatt 20 mill kr til formålet. Venstre mener det reelle behovet ligger på 55 mill kr, og vil arbeide for å få denne bevilgningen inn på neste års statsbudsjett sammen med en forpliktende plan fram mot 2006.
