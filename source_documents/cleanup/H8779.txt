
12.11.2004
Stortingsrepresentant Eli Sollied Øveraas (Sp)
Senterpartiet sier nei til svekking av kvaliteten i barnehagene
-Det er avgjørende for kvaliteten i barnehagetilbudet at vi har faglærte ansatte med høy kompetanse, sier Eli Sollied Øveraas (Sp). Hun varsler at Senterpartiet vil gå imot de forslagene regjeringen kommer med i sitt utkast til ny barnehagelov.
-Det er viktig å nå full barnehagedekning, men dette må ikke skje ved å redusere kravene til kvalitet i tilbudet, sier Eli Sollied Øveraas.
I dag er det et krav at alle som leder en barnehage, skal ha pedagogisk utdanning. I høringsutkastet til ny barnehagelov går barne- og familieminister Laila Dåvøy inn for at kravet skal være "forsvarlig pedagogisk og administrativ ledelse". Også når det gjelder den øvrige bemanningen i barnehagene, åpner Dåvøy for mer uspesifiserte krav til faglige kvalifikasjoner.
Senterpartiet er enige med regjeringen i at kommunene som barnehagemyndighet må få økt frihet og ansvar i forhold til driften av barnehager.
-Men det regjeringen nå foreslår har ingenting med lokal handlefrihet å gjøre. Forslaget innebærer i praksis tvert imot en tvang til å kutte. Hva blir det igjen av handlefriheten når kommunen ikke har penger? Kombinasjonen av en allerede hardt presset kommuneøkonomi og stadig flere oppgaver vil med slike lovendringer tvinge mange kommuner til å lempe på dagens standarder til bemanning og faglige kvalifikasjoner, sier Eli Sollied Øveraas.
