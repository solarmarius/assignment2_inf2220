
Dato: 2. juli 2004
Stortingsrepresentant Jan Arild Ellingsen
- Urettferdig rettshjelpsordning
FrPs justispolitiske talsmann, Jan Arild Ellingsen, er skuffet over at nordmenn i utlandet gis dårligere rettsikkerhet enn utlendinger i Norge.
- Det er uholdbart at Regjeringen sikrer personer som Mulla Krekar bedre rettshjelp enn våre egne borgere i utlandet, sier han.
Det er i forslaget til ny lov om rettshjelp at regjeringen foreslår at ordningen med at utlendinger innvilges fri sakførsel etter utlendingsloven videreføres. Det innebærer at utlendinger uten behovsprøving, kan føre saker om blant annet oppholdstillatelse og utvisning.
- Det er ikke dette isolert som er galt, men det som lager urettferdigheten er at norske borgere i utlandet ikke sikres samme rettigheter, sier Ellingsen.
Han mener at regjeringen først burde ha sikret norske borgere i utlandet en bedre rettssikkerhet før man pøste ut penger til utlendinger som tviholder på oppholdstillatelsen i Norge.
Ellingsen vil nå gå gjennom hele det nye lovforslaget med kritiske øyne. - Men jeg kan allerede garantere at FrP ikke vil akseptere en slik forskjellsbehandling av utlendinger i Norge og nordmenn i utlandet, avslutter han.
