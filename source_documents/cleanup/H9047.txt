
18.2.2005
Av stortingsrepresentant Steinar Bastesen, Kystpartiet
Norge må styrke sitt forsvar i nord
Norge har gjennom den internasjonale havretten fått myndighet over enorme havområder. Regjeringen setter denne myndigheten i fare ved å bygge ned vårt eget forsvar og vår militære tilstedeværelse spesielt i de viktige nordområdene.
Vi må bruke større ressurser enn Kystvakten for å ivareta vår suverenitet.
Utenriksministeren tok i sin redegjørelse for Stortinget nylig utgangspunkt i at Norge i 1905 inntok en selvstendig plass i det internasjonale samfunn. Denne selvstendigheten har vært viktig for Norges positive rolle i det internasjonale samfunn. Vi mener han legger altfor liten vekt på hvor viktig denne selvstendigheten har vært for å sikre at det økonomiske utbyttet av våre rike naturressurser har kommet den norske befolkning til gode.
Utenriksministeren har helt rett i at Norge bør yte sitt bidrag til å skape fred i verden. Men i vår iver etter å hjelpe andre land til sikkerhet og demokrati må vi ikke glemme å ivareta vår egen sikkerhet. Det er her Regjeringen svikter fundamentalt.
Satser på NATO
Vårt nasjonale forsvar kan ikke bli sterkt nok alene til å gi vårt land sikkerhet. Derfor har vi satset på NATO som en grunnplanke i vår utenriks- og sikkerhetspolitikk. NATO-solidariteten sikrer medlemslandene gjennom prinsippet om at et angrep på en av medlemsstatene anses som et angrep på hele alliansen. Denne solidariteten blir ikke borte selv om NATO endres ved at EU tar et større ansvar for forsvaret av sitt eget territorium.
NATO endres også på andre måter. Fra å være en allianse som forsvarte eget område, er det blitt en allianse som i økende grad engasjerer seg sikkerhetspolitisk og militært utenfor eget område. Så lenge operasjonene er under felles NATO-kommando, bør Norge strekke seg langt i å delta. På denne måten styrker vi NATO som organisasjon og dermed vår egen sikkerhet. Men vi bør holde fast ved at Norge i NATOs fredsbevarende operasjoner først og fremst bidrar med sikring, demokratiutvikling, humanitær hjelp og gjenoppbygging av infrastruktur. Derfor skal ikke Norge bidra med en norsk kontingent som skal underlegges amerikansk kommando i Afghanistan. Dette vil forsterke terrortrusselen mot Norge, og kan føre til at norske soldater blir utsatt for terror og tortur av islamske terrorister fra Taliban og Al Quida.
Vil ha passkontroll
Schengen-området er de kriminelles og menneskesmuglernes paradis på grunn av de åpne og ukontrollerte grensene mellom medlemslandene. Kystpartiet mener at Norge snarest bør si opp Schengen-avtalen og etablere passkontroll på grensen mot EU. Utenriksministeren konkluderer med at Norge i utenrikspolitikken skal satse på samarbeid og dialog. Kystpartiet vil utvide satsningen til samarbeid og dialog på basis av nasjonal selvstendighet. Dette vil være mer i tråd med det 100 års jubileet vi skal feire i år.
