
20.5.2004
Stortingsrepresentant Morten Lund, Senterpartiet
Leserinnlegg
Når skal løftene innfris?
I valgkampene har det ikke manglet på løfter om krafttak for kommunesektoren som har ansvaret for bl.a. skoler, barnehager, eldreomsorg, fylkesveier. Slik var det også sist høst - før valget. Etter valget la Regjeringen fram et strammere økonomisk opplegg enn noen gang for 2004. Heldigvis ble bevilgningene øket med 2 milliarder kroner i budsjettavtalen med Arbeiderpartiet. Senterpartiet mente det trengtes ytterligere 3 milliarder slik at kommunene i løpet av tre år kan få balanse mellom inntektene og de oppgavene de er pålagt.
Nå skal de økonomiske rammene for 2005 fastlegges. Regjeringens opplegg innebærer enda strammere økonomi for en sektor som har en underbalanse på 6 milliarder, og som har måttet utsette helt nødvendig vedlikehold. Regjeringen er visstnok enige i at den økonomiske situasjonen er slik enkeltkommuner og Kommunenes Sentralforbund påstår. Men det må da gå an for en så stor sektor å stramme inn et par prosent, sier Erna Solberg og Kjell Magne Bondevik!
Jeg er overbevist om at alle kommuner -spesielt de siste år- har anstrengt seg til det ytterste for å få mer ut av pengene. Det spares på folk og utstyr så langt det går an, bl.a. ved å samarbeide med nabokommuner. Lenge nok har slike forbedringer gått med for å unngå økt underskudd. Det vil være klokt at gevinstene også kan gå til bedre tjenester for innbyggerne og bedre vilkår for lærere, sykepleiere og andre som gjør jobben.
Det er svært dårlig samfunnsøkonomi å ikke sikre god nok kommuneøkonomi. Når hverdagen blir for travel i skolen, barnehagen og eldresentret, øker sykefraværet og tidligpensjoneringen. Da øker statens trygdeavgifter. Når fylkesveiene blir for dårlige, taper næringslivet og i neste omgang statskassen. Når skoler og kirker ikke vedlikeholdes, blir regningene bare større. Når skoler legges ned eller gode tilbud skjæres bort, svekkes noe av grunnmuren for neste generasjons framgang.
Senterpartiet vil slåss videre for en god nok kommuneøkonomi for at folk skal få gode fellestjenester uavhengig av bosted, alder, kjønn og egen økonomi. Vi vil at de som produserer disse tjenestene skal ha et godt arbeidsmiljø og trygge arbeidsplasser. Det er derfor jeg har blitt politiker. Det er derfor så mange andre fra Senterpartiet har tatt på seg å være folkevalgte.
Når vi for 2005 vil bevilge 3-4 milliarder kroner ekstra til kommuner og fylkeskommuner, slåss vi med de som sier vi ikke har råd til slikt. De som øker egenandelene til folk med dårlig råd og dårlig helse for å kunne gi 30 milliarder kroner hvert eneste år til skattelette til de av oss som er så heldige å tjene godt.
