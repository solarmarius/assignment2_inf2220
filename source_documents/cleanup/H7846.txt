
Dato: 03. oktober 2003
Stortingsrepresentant Carl I. Hagen (FrP)
Tester regjeringens samarbeidsvilje
- Mottakelsen våre forslag får i trontaledebatten førstkommende mandag vil være en slags test på hvordan regjeringen ser på et samarbeid med Fremskrittspartiet, sier partiformann Carl I. Hagen.
Under trontaledebatten mandag vil Fremskrittspartiet fremme 16 konkrete forslag som regjeringspartiene må ta stilling til.
- Jeg er selvsagt spent på mottakelsen våre forslag som inneholder fornuftig FrP-politikk vil få, og det vil være en slags test på hvordan regjeringen ser på Fremskrittspartiet og et samarbeid med oss, sier Hagen.
Partiformannen sier at trontaledebatten, med voteringen over FrPs forslag, vil få betydelig innvirkning på hvor velvillig FrP vil være under behandlingen av statsbudsjettet. To andre faktorer som avgjør dette vil være innholdet i budsjettet samt konstitueringen etter lokalvalget.
{{Forslag følger vedlagt}}
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
Forslag fra Fremskrittspartiet
1. Stortinget ber Regjeringen utrede og vurdere en tidsplan for en betydelig reduksjon i grensehandelen og organisert smugling av alkohol og tobakk gjennom en harmonisering av de norske avgifter til avgiftsnivået i våre naboland og fremme sak
om dette til Stortinget i vårsesjonen 2004.
2. Stortinget ber Regjeringen utrede ulike måter å gjøre Norges kapitalstyrke til et konkurransefortrinn for norsk konkurranseutsatt næringsliv herunder fondskonstruksjoner som kan forvalte og investere deler av petroleumsfondet i norske bedrifter.
3. Stortinget ber Regjeringen utrede ulike former for og vurdere opprettelsen av flere brukerstyrte forskningsfond for næringsklynger som offshoreklyngen, den maritime næringsklynge, den marine og biomarine næringsklynge, den prosessindustrielle næringsklynge, IKT-klyngen, energiklyngen, og lignende og fremme en melding til Stortinget om dette i vårsesjonen 2004.
4. Stortinget ber Regjeringen utrede hvilke besparelser som kan oppnås i form av bedre konkurranseforhold for næringslivet og sparte liv og skader i trafikken ved å bygge ut stamveinettet til 4 felts motorvei med midtskille på strekninger med større trafikk enn 10 000 ÅDT og tofelts motorveistandard på det øvrige stamveinettet, samt et overslag for de investeringskostnader en eventuell slik utbygging vil medføre.
5. Stortinget ber Regjeringen utrede fordeler og ulemper ved at utgiftene til eldreomsorgstjenester finansieres av Folketrygden på linje med uførepensjon, sykepenger, arbeidsledighetstrygd, alderspensjon som et system der pengene følger brukeren som selv velger leverandør av de godkjente omsorgstjenester og legge frem en melding til Stortinget om sakskomplekset før utgangen av 2004.
6. Stortinget ber Regjeringen fremme en proposisjon om gjennomføringsmåte og -tidspunkt for fjerning av "negativ effekt" ved samordning av offentlige tjenestepensjoner med folketrygdens ytelser i tråd med Stortingets vedtak den 15 juni 2001.
7. Stortinget ber Regjeringen sørge for at alle faglig godkjente sykehus/klinikker får avtaler med helseforetak uavhengig av driftsavtale med kommunen slik at den samlede behandlingskapasitet i helsevesenet kan utnyttes fullt ut.
8. Stortinget ber Regjeringen utarbeide en oversikt over og fremlegge en redegjørelse for Stortinget om vedlikeholdssituasjonen for skolebygg i grunnskolen og den videregående skole i løpet av første halvår 2004.
9. Stortinget ber Regjeringen utarbeide en oversikt over nødvendige endringer i norske utslippskrav og miljøavgifter som skal til for å sikre en harmonisering med de land norske bedrifter konkurrerer med, først og fremst innen EØS-området, Amerika, Canada, Australia og Japan og legge frem en melding til Stortinget om fordeler og ulemper ved en slik eventuell harmonisering.
10. Regjeringen gis fullmakt til å åpne for oljeboring i Lofoten-Barentshavet.
11. Regjeringen gis fullmakt til å garantere for at staten dekker ekstrakostnader som påføres gasskraftverk i Norge som følge av særnorske utslippskrav.
12. Stortinget ber Regjeringen innen utgangen av 2003 fremme en melding om konsekvensene ved overgangen til et fritt arbeidsmarked innenfor det nye EØS-området hvor spørsmålet om bruk av overgangsordninger for å forberede landet på arbeidskraftinnvandring fra nye medlemsland i EU drøftes.
13. Stortinget ber Regjeringen legge frem en melding om fremtidens kommunestruktur innen utgangen av 2004.
14. Stortinget ber Regjeringen fremme en melding om prinsipper og fremgangsmåte for fremtidig lokalisering av asylmottak og bosetting av flyktninger i vårsesjonen 2004
15. Stortinget ber Regjeringen opprettholde prinsippet om at ressurser i havet ansees og forvaltes som nasjonale ressurser av nasjonale forvaltningsorganer.
16. Stortinget ber Regjeringen, i de kommende samtaler med partene i arbeidslivet om det kommende lønnsoppgjør, tilby skatte- og avgiftslettelser som bidrag for å unngå et kostnadsdrivende og konkurransesvekkende oppgjør.
