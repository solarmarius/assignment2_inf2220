
21.10.2003
Unge venstres landsmøte 2003
Presseuttalelse
For umiddelbar publisering
Nei til et delt Europa
Statsminister Bondevik mener at han kanskje kan tenke seg et norsk EU-medlemskap der Norge kan reservere seg mot deler av samarbeidet. Unge Venstres landsmøte vil sterkt advare mot et slikt medlemskap, der Norge fremstår som Europas rike onkel som ikke vil ta det fulle ansvar. Unge Venstres landsmøte tror på et Europa der nasjonene har de samme retter og plikter. Vi vil ikke ha et EU av land som er opptatt av å sikre seg fordeler og særretter, vi vil ha et Europa som samarbeider til beste for borgerne.
Unge Venstres landsmøte mener at Norge, som det rikeste landet i Europa, ikke skal kunne velge vekk det ansvaret vi dermed har. Vi mener de fattige landene ikke skal bære byrden for at vi skal få fordeler.
Norges Unge Venstre ønsker ikke at Norge skal bane vei for et Europa i mange hastigheter og mange forskjellige grupperinger. I dag bindes de store landene til å være med på det samme som de små i EU-samarbeidet. Norge skal ikke være med på å bidra til et Europa der enkelte land velger å forsterke samarbeidet seg imellom på bekostning av andre, der stormaktene kan danne samarbeidsmønstre som dominerer de små. Den historiske lærdommen er at sikkerheten i Europa er for alle eller ingen. Det er derfor i alles interesse at Europa holdes sammen. På denne måten kan vi også ha håp om å påvirke USA til å nærme seg Europa sikkerhetspolitisk..
Det norske folk har i 10 år merket de demokratiske kostnadene ved å bare være medlem av EØS. Norges Unge Venstre mener at hvis Norge velger å være utenfor viktige deler av EU-samarbeidet nok en gang, vil dette undergrave Norges muligheter til å virkeliggjøre målene for den norske europapolitikken. EU bør være en liberal, føderal og solidarisk organisasjon som omfatter alle land i Europa, og samarbeider med andre regionale sammenslutninger, som den Afrikanske Union, mot målet om verdensføderasjonen.
