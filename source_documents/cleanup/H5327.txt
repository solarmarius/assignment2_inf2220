
Stortinget, 9. november 2001
Jan Tore Sanner
Inviterer Frp til samtaler
"Samarbeidsregjeringens forslag til statsbudsjett for 2002 viser at kursendringen i den økonomiske politikken har startet. Budsjettet har klart å kombinere skatte- og avgiftslettelser med økt satsing på prioriterte områder. Budsjettforslaget har en forsvarlig innretning, og gir et godt grunnlag for lavere rente, til glede for såvel husholdningene som bedriftene", sier Jan Tore Sanner Høyres finanspolitiske talsmann.
Budsjettet beholder balansen fra den forrige regjeringen, men reduserer de offentlige utgiftene, og har lavere skatter og avgifter. Dette gir redusert press i økonomien, og er et bidrag til å kunne få ned renten.
Samarbeidsregjeringen bedrer de generelle rammebetingelse for norsk næringsliv. Regjeringen foreslår å avvikle skatten på aksjeutbytte, fjerne flypassasjeravgiften og gi skattefradrag for forskning. Alkoholavgiftene reduseres. Alle får lavere skatt med Samarbeidsregjeringens budsjettforslag. Minstefradraget økes. Det blir dessuten redusert boligskatt.
Den sosiale profilen i Samarbeidsregjeringens budsjett vises ytterligere ved at det er foreslått å bevilge om lag 250 mill. kroner ekstra til fattigdomsbekjempelse. Den økte satsingen på helse og på barnefamiliene opprettholdes. Frivillige organisasjoner får kompensert for momsreformen gjennom en ekstrabevilgning på 100 mill. kroner.
Skolen er et viktig satsingsområde for Samarbeidsregjeringen. Det blir økt timetall i norsk i 2. til 4. klasse.
Samarbeidsregjeringen satser på miljø. Det settes av 30 mill. kroner til forskning på ren energi, og det bevilges 65 mill. kroner ekstra til kollektivtrafikken.
"Budsjettforslaget er en begynnelse på den politiske kursendringen i Norge. Selvsagt kan ikke hele Sem-erklæringen oppfylles i dette budsjettet, men det er imponerende hva den nye Regjeringen har fått til av endringer på så kort tid. Dette er et godt, første skritt på veien", sier Sanner.
"På bakgrunn av Samarbeidsregjeringens budsjettforslag vil Høyre, Kristelig Folkeparti og Venstre allerede i dag invitere Fremskrittspartiet til samtaler om budsjettet", avslutter Sanner.
