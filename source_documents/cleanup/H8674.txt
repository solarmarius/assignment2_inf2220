
8. oktober 2004
Parlamentarisk leder Jon Lilletun
- Bærekraft og demokrati skaper fred
- Det er en god nyhet at årets fredspris går til menneskerettighetsforkjemperen og miljøaktivisten Wangari Maathai. Hun kommer fra et område av verden der både kampen for demokratiske rettigheter og en bærekraftig forvaltning av ressursene er en forutsetning for fred og utvikling. Dette sier Jon Lilletun, som er medlem av utenrikskomiteen og parlamentarisk leder i Kristelig Folkeparti i en kommentar til offentliggjøringen av Nobels fredspris 2004.
- Den demokratiske utviklingen vi har sett i Kenya de siste årene skyldes ikke minst at kvinner og menn som Wangari Maathai ikke har gitt opp kampen for menneskerettighetene til tross for grove menneskerettighetsbrudd fra styresmaktene. Hun har selv blitt forfulgt og torturert for sine synspunkter. I dag er Maathai miljøvernminister i NARC-regjeringen, en demokratisk valgt koalisjonsregjering som etterfulgte det diktatoriske regimet til tidligere president Daniel arap-Moi, fortsetter Lilletun.
- Det er også et svært gledelig poeng av Wangari Maathai er den første afrikanske kvinnen som får Nobels fredspris. Hun har selv brutt barrierer ved å være den første kenyanske kvinne som tok doktorgrad. Vi vet alle at kvinnene på mange måter er drivkraften i Afrika. Jeg ser derfor også fredspristildelingen som en honnør til de afrikanske kvinnenes innsats, avslutter Jon Lilletun.
