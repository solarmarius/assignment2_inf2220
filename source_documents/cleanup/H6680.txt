
17.01.03
Trine Skei Grande
Venstre vil ha bredt forlik om Statkraft
Det er ikke aktuelt å børsnotere Statkraft, og det er heller ingen planer om nedsalg av statens eierskap i selskapet. Mange pressekommentarer om dette er basert på gale premisser.
Det er ingenting nytt i det næringsminister Ansgar Gabrielsen har sagt om Statkraft nå, han gjentar bare det som sto i eierskapsmeldingen som kom for ett år siden. Der ble det varslet en omdanning til aksjeselskap, men sagt klart at børsnotering ikke er aktuelt. Det er en viktig avgrensning for Venstre. Gabrielsen har også bekreftet at omdanning til AS ikke betyr at det er planer om at staten skal selge seg ned.
Derimot er det åpnet for at Statkraft kan inngå i allianser - på bakgrunn av det Stortingets har sagt om at selskapet skal bli en større aktør i det nord-europeiske energimarkedet. Etter Venstres syn er dette et bedre alternativ enn å sprøyte inn titalls milliarder i statlige kroner for at selskapet skal kunne i allianse med utenlandske energiselskaper.
Det er en kjent sak at Statkraft sonderte med et finsk selskap om en slik allianse mens Olav Axelsen var olje- og energiminister, åpenbart i forståelse med han.
Venstre mener at rammevilkårene for Statkrafts framtidige virksomhet bør basere seg på et bredt forlik i Stortinget, slik det skjedde i Statoil-saken, som Stoltenberg-regjeringen fremmet, og at staten fortsatt skal ha kontroll over selskapet.
