
Stortinget, 26. november 2003
Senterpartiets stortingsrepresentant Eli Sollied Øveraas i familie-, kultur- og administrasjonskomiteen
Kronikk
Nynorsken treng ei vitamininnsprøyting
Regjeringa peikar i Kulturmeldinga på at det i 2013 er 200 år sidan Ivar Aasen vart fødd og at "det tiåret som står att fram til dette jubileet, kan vere eit høveleg tidsperspektiv for eit meir systematisk arbeid med å styrkje den nynorske skriftkulturen". Regjeringa fylgjer opp med ei prisverdig satsing på Det Norske Samlaget i sitt forslag til statsbudsjett. Senterpartiet meiner like fullt at innsatsen for nynorsken både bør løftast opp og utvidast i neste års budsjett.
Heilt sidan 1885 har nynorsk vore formelt jamstelt med bokmål, men framleis er det langt fram før språka kan seiast å vere reelt likeverdige. Det offentlege har eit ansvar for å leggje forholda betre til rette for ei språkleg-kulturell utvikling som betrar stoda for nynorsken, og styrkjer livskrafta til nynorsk skriftkultur og nynorske kulturinstitusjonar.
I dag er kvar fjerde norske avis redigert på nynorsk. Rekna i opplag er likevel berre 6 prosent av det samla avisopplaget på nynorsk. I radio- og TV-sendingane i NRK har nynorskprosenten dei siste tiåra utgjort mellom 10 og 18 prosent. Sams for både radio og TV er at bruken har gått noko ned det siste tiåret. På internett utgjer nynorske dokument berre 5 til 6 prosent av alle dokumenta på .no-domena.
Sams for alle desse media er at spalteplass og sendetid berre kan fyllast på ein tilfredsstillande måte viss det finst profesjonelle miljø som er store og kraftige nok. Innanfor nynorsk publisistikk finst dette berre unntaksvis. Ei vidare utvikling av nynorsk skriftkultur føreset at fleire nynorskbrukarar blir tryggare og betre i bruken av eige språk.
I samband med handsaminga av kulturbudsjettet for 2004 tar Senterpartiet Regjeringas kulturmelding på alvor, og gjer framlegg om ei offensiv satsing på nynorsk. Vi tar for det fyrste til orde for å opprette eit fond - Vinjefondet - oppkalla etter avismannen og forfattaren A.O. Vinje, mannen som med det nynorske bladet Dølen la grunnlaget for moderne norsk avisjournalistikk. Fondet skal fremje nynorsk journalistikk og anna formidling på nynorsk, og bør på sikt ha ein kapital på 25 millionar kroner. I det alternative budsjettet frå Senterpartiet vert dessutan ei rekkje nynorske institusjonar styrka med til saman 10 millionar kroner utover det som ligg i Regjeringas budsjettframlegg. Meininga med denne nynorskpakka er å syte for ei vitamininnsprøyting for å betre nynorskens konkurranseevne andsynes bokmål i Noreg. Satsinga inneber mellom anna meir til Det Norske Teatret, og ei øyremerka løyving til oppstart av arbeidet med eit digitalt leksikon på nynorsk. Eit slikt prosjekt vil sikre skuleelevar og svært mange andre eit tilbod om å finne oppdatert kvalitetsstoff på nynorsk, noko som er ei mangelvare i dag.
Ei systematisk satsing på nynorsk skriftkultur, slik Kulturmeldinga tar til orde for, krev meir omfattande tiltak enn dei som kan realiserast gjennom årlege løyvingar. Eit typisk trekk for nynorsk skriftkultur er at der er mange handlekraftige miljø og institusjonar, men at det alltid manglar pengar til å realisere dei beste ideane. Kulturpolitisk vil det difor vere verdifullt å etablere eit fond som blir forvalta og brukt uavhengig av dei kortsiktige prioriteringane som ligg til grunn for dei årlege statsbudsjetta.
Styrking av nynorsk skriftkultur gir mest att på dei områda der språkbruken er mest synleg. Nynorsk skal ikkje berre vere eit språk for lærarar og lyrikarar. Eit fond for nynorsk journalistikk og anna formidling bør prioritere styrking av nynorsk innanfor aviser, radio, TV, internett og reklame. Aktuelle bruksmåtar kan til dømes vere frikjøp av journalistar og andre mediearbeidarar i inntil tre månader til etterutdanning ved høgskular eller ved NRK sitt nye kompetansesenter for nynorsk mediespråk. Tildeling av prosjektmidlar for nye, større prosjekt der fleire institusjonar står bak, er òg ein mogeleg bruksmåte. På den måten vil fondet kunne stimulere til samarbeid for å fremje eit språk som i dag er i bruk av meir enn 600.000 personar, og som i tillegg er uttrykk for ein heil kultur som har fått sitt særpreg gjennom 150 års bruk og utvikling.
