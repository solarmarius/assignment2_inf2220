
9. november 2001
Finanspolitisk talsmann Ingebrigt S. Sørfonn
Fokus på kamp mot fattigdom
- Tilleggsproposisjonen viser at Samarbeidsregjeringa har fått til ei vesentleg kursendring i løpet av kort tid. Dette er ein god dag for oss som er opptekne av frivillighet, miljø og kampen mot fattigdom. Dette seier finanspolitisk talsmann i Kristeleg Folkeparti, Ingebrigt S. Sørfonn
Eg er svært glad for at frivillige organisasjonar sin økonomi vert styrkt med 200 millionar. Summen er 100 millionar høgare enn det Ap regjeringa føreslo. Dette vil gje organisasjonane full kompensasjon for tenestemomsen. Desse midlane gjev betre vilkår for organisasjonane sitt arbeid, og er eit kraftig løft i det internasjonale frivillighetsåret.
Kampen mot fattigdom, nasjonalt og internasjonalt, er ei viktig sak for Samarbeidsregjeringa. Opptrappingsplanen for bistand vert følgt opp ved å vidareføra auken på 1,3 milliardar kroner. Bistanden er no oppe i 0,93 av BNI. Som eit krafttak i kampen mot fattigdom i Norge vert det satsa 250 millionar ut over det det Ap regjeringa føreslo . Viktige tiltak her er auka minstefrådrag, at kontantstøtta vert halden utanfor berekningsgrunnlaget for sosialhjelp, auka satsar for sosialhjelp og tiltak for rusmisbrukarar.
Budsettet gjev også eit løft for miljøet. Kollektivsatsinga er i gang med ein auke på 65 millionar ut over det opphavlege budsjettforslaget. Forskning på CO2 frie gasskraftverk er ytterlegare auka med 30 millionar. Vidare får ENØK ei ekstrasatsing på 10 millionar. Dette viser at oppfylling av Sem-erklæringa er godt i gang på viktige område, seier Ingebrigt S. Sørfonn (KrF), finanspolitisk talsmann i Kristeleg Folkeparti.
