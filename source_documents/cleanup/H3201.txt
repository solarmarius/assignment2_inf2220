
29. april 1999
Fra stortingsrepresentant Dagrun Eriksen
En militær parade ville gitt fullstendig feil signal
-Når Norge ikke har hatt en stor militærparade siden 1945, ville det gitt fullstendig feil signal å sende en våpenparade nedover Karl Johan mens NATO bomber i Serbia, dette uttaler Dagrun Eriksen som er forsvarspolitisk talskvinne for Kristelig Folkeparti etter at forsvarsminister Eldbjørg Løwer har avlyst en planlagt millitærparade i forbindelse med 700-årsfeiringen av Akershus festning.
-Dette handler ikke om en nedlatende holdning overfor de som gjør en innsats i Kosovo, eller et ønske om å gjemme bort forsvaret vårt slik Godal hevder. I denne saken må det være de følelser en slik parade skaper i dagens situasjon som er det avgjørende, sier Eriksen. --Dessuten brukes militærparder sjelden for å vise respekt for dem som gjør en krigsinnsats, men først og fremst for å bygge opp om patriotisme, legger hun til.
-Godal ønsker å vise respekt for norske menn og kvinners innsats i Kosovo, men den respekten viser vi da vitterlig ikke ved å vise fram tanks og andre våpen i Karl Johan.
Eriksen sier at hun i en normalsituasjon ville sett positivt på en militærparade som en viktig framvisning av vårt norske forsvar- Det ville normalt vært riktig å markere vår forsvarshistorie med en fremvisning av det moderne forsvaret, sier hun - Men i dagens situasjon stiller saken seg annerledes.
-Når Eldbjørg Løwer her bruker "ryggmargsrefleksen" er det prisverdig. Flere politikere burde bruke både ryggmargsrefleks og magefølelse litt oftere, uttaler KrFs forsvarspolitiske talskvinne som fullroser landets nye forsvarsminister.
