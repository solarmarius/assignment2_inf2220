
7. februar 2001
Ola Røtvei
- Skuffet over brudd i forhandlingene
Onsdag 7. februar ble forhandlingene mellom Arbeiderpartiet og sentrumspartiene om Nasjonal Transportplan 2002-2011 brutt. - Det er klart jeg er skuffet over dette bruddet. Vi var villige til å strekke oss langt for å få til denne avtalen, og dermed sikre forutsigbarheten for samferdselssektoren i årene framover. Vi ønsket særlig å få til en satsing på distriktene. Desverre var det liten vilje hos sentrumspartiene til å finne en løsning, sier Arbeiderpartiets samferdelspolitiske talsmann, Ola Røtvei.
Onsdag ble forhandlingene mellom Arbeiderpartiet og sentrumspartiene om Nasjonal Transportplan 2002-2011 brutt.
- Det er klart jeg er skuffet over dette bruddet. Vi var villige til å strekke oss langt for å få til denne avtalen, og dermed sikre forutsigbarheten for samferdselssektoren i årene framover. Vi ønsket særlig å få til en satsing på distriktene. Desverre var det liten vilje hos sentrumspartiene til å finne en løsning, sier Arbeiderpartiets samferdelspolitiske talsmann, Ola Røtvei.
Det var uenigheten om de totale samferdselsrammene som førte til bruddet. Sentrumspartiene krevde en så stor økning i disse rammene, at de etter Røtveis mening var urealistiske.
- Det kan virke som om sentrumspartiene har glemt erfaringene fra sin tid i regjeringskontorene. Forrige gang vi behandlet samferdselssektorens langtidsplaner, i 1997, gikk disse partiene også inn for en svært stor økning av rammene i forhold til Jagland-regjeringas opplegg. Dette har de ikke på noen måte greid å følge opp i statsbudsjettene i perioden, enda de har vært med å vedta alle sammen, sier Ola Røtvei, som er nestleder i Stortingets samferdselskomite.
Røtvei minner om at vi de siste årene har brukt 15,2 milliarder kroner i årlig gjennomsnitt i transportsektoren, og at Regjeringen i transportplanen foreslo å øke dette med hele 1,3 milliarder kroner årlig.
- I forhandlingene var vi villige til å øke dette enda mer, men dette var tydeligvis ikke nok for sentrumspartiene. Jeg minner om at det er i de årlige budsjettbehandlingene vi vedtar hva som faktisk skal brukes på samferdselssektoren, og det er liten vits i å vedta planer som vi vet at ikke kan gjennomføres, sier Røtvei. Han legger ikke skjul på at han tror at hensynet til valgkampen og indre stridigheter mellom sentrumspartiene er årsaker til at det var liten vilje til å finne en løsning hos disse partiene.
Røtvei understreker imidlertid at Regjeringens transportplan er svært god, og vil være et godt redskap å styre etter.
- Om dette betyr at det ikke blir noe flertall i samferdselskomiteen rundt rammene for planen, så er likevel transportplanen et godt styringsredskap for samferdselssektoren slik den ligger i dag. Det legges opp til en sterk satsing både på jernbanesiden og på vegsektoren. Farledene og havnesektoren blir også styrket. Derfor er ikke bruddet noen katastrofe.
- Vi kommer nærmere tilbake til Arbeiderpartiets opplegg når innstillingen avgis på torsdag, sier Røtvei
