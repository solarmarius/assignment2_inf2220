
29.10.2001
Økt innsats og aksept for unge rusmisbrukere
Uttalelsen "Økt innsats og aksept for unge rusmisbrukere" ble vedtatt på ledermøte i Arbeiderpartiets kvinnebevegelse 28. oktober 2001.
Arbeiderpartiets kvinnebevegelse mener at innsatsen for unge rusmisbrukere må økes og intensiveres. Behandlingstilbudene må tilpasses den enkeltes situasjon. Rusmisbrukere har krav på et verdig liv og må bli møtt med medmenneskelighet og respekt av helse- og sosialetaten. Det forebyggende arbeidet må bli mer tverrfaglig og tiltaksrettet. Ettervernet må styrkes kraftig.
Arbeiderpartiets kvinnebevegelse vil:
· Støtte opprettelsen av forsøkprosjekt med sprøyterom.
· Kommunen har hovedansvaret for at rusmisbrukere får et kvalitativt godt behandlingstilbud. Likevel må det være et nasjonalt ansvar at det finnes nok behandlingsinstitusjoner i hele landet. Det må sørges for at kapasiteten utnyttes best mulig og ventetiden reduseres.
· At det settes i gang et 5-årig prøveprosjekt med tvangsbehandling av ungdom opp til 23 år. Dette krever også utvidelse av behandlingstilbudet.
· Ha en gjennomgang av rutinene for utskriving av medikamenter til de yngste.
· At 50 prosent av midlene til opptrappingsplanen for psykiatri må forbeholdes barn og unge.
· Arbeide for å utvikle tverrfaglige team knyttet til alle barne-, ungdoms- og videregående skoler.
· Ettervernet må bygges ut for å føre de som kommer ut av institusjonene tilbake til nærmiljøet.
Legalisering av narkotika løser ingen problemer. Det er viktig at vi som enkeltmennesker bryr oss dersom vi oppdager at en ungdom misbruker narkotika. Alle instanser må samarbeide for å hjelpe ungdom å komme ut av misbruket; foreldre, lærere, politi, helse- og sosialetaten, psykiatrien, barnevernet og frivillige organisasjoner, der taushetsplikten ikke skal være til hinder.
