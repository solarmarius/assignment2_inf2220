
13. desember 1999
Liv Marit Moland
- Bedre kontroll med private barneverninstitusjoner
Pressemelding fra stortingsrepresentant Liv Marit Moland etter debatten om innstilling fra familie-, kultur- og administrasjonskomiteen om bevilgninger på statsbudsjettet for 2000 vedkommende rammeområde 1 Arbeids- og administrasjonsdepartementet, Finans- og tolldepartementet og Sosial- og helsedepartementet, rammeområde 2 Barne- og familiedepartementet og rammeområde 3 Kulturdepartementet. Budsjettinnst. S. nr. 2 (1999-2000), jf. St. prp. nr. 1 (1999-2000) og St. prp. nr. 1. Tillegg nr. 1 (1999-2000), kap. 11, 1502 og 1580, St. prp. nr. 1. Tillegg nr. 5 (1999-2000), St. prp. nr. 1. Tillegg nr. 8 (1999-2000) og St. prp. nr. 1. Tillegg nr. 10 (1999-2000), mandag 13. desember 1999.
Stortingsrepresentant Liv Marit Moland tok blant annet opp situasjonen for barnevernsbarn i Aust-Agder i sitt innlegg, da Stortinget i dag behandlet barne- og familiedepartementets budsjett. Og hun viste til at det i fylket er en konsentrasjon av private barneverninstitusjoner og at fylket har landets lengste kø for behandling ved psykiatriske institusjoner for barn og unge.
- Veksten i det private tilbudet tilbudet er en utfordring for fylkesmannen som skal føre tilsyn med alle institusjonene. Få fylkesmenn klarer å oppfylle kravene til å kontrollere alle disse institusjonene. Mange av barna som blir tatt hånd om av barnevernet, utvikler en kriminell løpebane. Vi trenger en grundig undersøkelse av effekten av oppholdet i en barneverninstitusjon. Tilbudet en slik institusjon er svært kostbart, og resultatene bør evalueres. I Arendal har vi en ungdom som koster sin hjemkommune tre millioner kroner per år i en privat institusjon, og det må være mulig å etterspørre resultater av en slik satsing. Mange institusjoner gjør antakelig en svært god jobb, men i forhold til de ressursene som blir brukt, bør vi føre en mye bedre kontroll med de tilbudene som finnes, sa hun blant annet.
