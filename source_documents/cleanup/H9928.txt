
2.3.2006
Inge Lønning Helsepolitisk talsmann for Høyre
SORIA - MORIA ERKLÆRINGEN FORHINDRER RASKERE BEHANDLING AV BARN OG UNGE MED PSYKISKE LIDELSER
Ventetiden for barn og unge med psykiske problemer øker, og stadig flere står i kø. Dette er en alarmerende utvikling som krever politisk handling, uttaler Høyres helsepolitiske talsmann Inge Lønning. Helse- og omsorgsministeren vil imidlertid ikke la private aktører bidra til redusert ventetid, fordi dette er i strid med Soria-Moria erklæringen. Det er komplett uforståelig at Helse- og omsorgsministeren ikke vil ta alle gode krefter i bruk for å gi disse barna raskere hjelp, mener Lønning.
Til tross for at psykisk helsevern er tilført betydelig økte ressurser gjennom opptrappingsplanen for psykisk helse, viser tall fra Norsk pasientregister at den gjennomsnittlige ventetiden for barn og unge som trenger tjenester fra psykisk helsevern var 80 dager 3. kvartal 2005. Dette innebærer en økning i forhold til foregående år. Ventelistene har også økt med over 5 %. Høyres helsepolitiske talsmann tok dette opp med helse- og omsorgsministeren i spørretimen 1.mars, og utfordret henne til å benytte tilbud fra private aktører for å redusere ventetidene. Statsråden pekte imidlertid på at Soria-Moria erklæringen inneholder en formulering om at bruken av private kommersielle aktører skal begrenses. Regjeringens drøm om Soria-Moria blir dermed et mareritt av lang ventetid og manglende hjelp for psykisk syke barn.
Private aktører gir kortere ventetid
Innenfor den somatiske helsetjenesten har det offentlige lenge brukt private aktører for å redusere ventetiden for behandling. Pasientene får på denne måten større valgfrihet og bedre tilgang til helsetjenester, samtidig som det offentlige betaler for tilbudet. Det er paradoksalt at pasienter som har vondt i albuen nå kan få behandling ved et privat sykehus i løpet av to uker, mens psykisk syke barn må vente nesten tre måneder på hjelp fra det offentlige, uttaler Lønning. Helse- og omsorgsministeren har uttalt at hun prioriterer psykisk syke barn, men hun har åpenbart mer omsorg for sine venner i LO og deres ønske om et offentlig monopol.
