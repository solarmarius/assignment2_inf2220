
8.10.2004
Stortingsrepresentant Morten Lund, Senterpartiet
FEILINFORMASJON I SKATTELISTENE TAS OPP I FINANSINNSTILLINGEN
Senterpartiet fremmer forslag i Finansinnstillingen om at den skatt som oppgis i skattelister for personlige skatteytere skal være i samsvar med den skatt den enkelte skatteyter betaler, og ikke innbefatte en beregnet skatt på utbetalt aksjeutbytte som pr i dag er skattefritt.
Senterpartiet har gjennom spørsmål til finansministeren avklart at den skatt som oppgis i skattelistene inkluderer en beregnet skatt på 28% av utbetalt aksjeutbytte for de om lag 300 000 personer som får utbetalt aksjeutbytte. Dette er en skatt som ikke kreves inn av den enkelte skatteyter ettersom det fra 2002 ikke betales skatt på aksjeutbytte til personer i Norge. For året 2002 ble det betalt ut 42 milliarder kroner i skattefritt aksjeutbytte til personer. Summen av skatt i skattelistene for personer er derfor 11.7 milliarder kroner for høg. Dette er grov feilinformasjon som ikke skal forekomme i offentlig materiale som nettopp er laget for å informere om et svært sentralt tema
Finansministeren har uttalt at han ønsker å fortsette samme praksis - å pålegge Skatteetaten å sende ut skattelister som gir inntrykk av at en stor gruppe mennesker med høge inntekter bidrar langt mer til fellesskapet enn det de gjør.
Kan det være at finansministeren synes det er pinlig å vise fram hvor gunstig utbyttebeskatningen er i forhold til vanlig lønnsinntekt?
Jeg håper det er flertall i Stortinget for å pålegge finansministeren å endre sitt pålegg til Skatteetaten.
