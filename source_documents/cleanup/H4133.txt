
fredag 20. desember 1996 14:49:40
Fra Venstres Pressekontor, 20. desember 1996:
Venstre tilbake som mellomparti
Nyttårsintervju med Lars Sponheim
- Sentrumssamarbeidet om statsbudsjettet har klargjort at det samlede sentrum også er det maktpolitiske sentrum, sier Venstres leder Lars Sponheim.
Han legger vekt på at både Arbeiderpartiet og Høyre måtte komme til sentrum for å få gjennom sine forslag i budsjettet.
Sponheim mener Senterpartiet, Kristelig Folkeparti og Venstre har vist at de kan spille en mellomparti-rolle på høyre-venstre-aksen i politikken, samtidig som partiene hver for seg har andre roller i forhold til andre konfliktlinjer i politikken.
- Dette er viktig for de av oss som ønsker å invitere den sentrumsorienterte delen av Høyre til samarbeid, sier Sponheim, som fortsatt står ved at et fireparti-samarbeid på borgerlig side er riktig for å etablere et slagkraftig alternativ til Arbeiderpartiet.
Høyre må endre kurs
- Det er KrF og Venstre som arbeider for et bredest mulig samarbeid. Det som har skjedd denne høsten er at vi har beveget oss fra slagord til praktisk politikk. Sammen med Senterpartiet har vi klargjort at sentrum er villig til å spille en mellomparti-rolle.
Høyre må se at det tross alt har skjedd noe. Det bør være en dramatisk forskjell mellom partiets holdning til et isolert Senterparti, og til et samlet sentrum som inngår budsjettavtaler. Dersom partiet ikke ser dette, er det Høyre som velger selvstendighetslinjen i norsk politikk. Høyre bør nå ta det endelige oppgjør med sin gamle visjon om et todelt politisk Norge, sier Lars Sponheim.
Parlamentarismen fungerer ikke
Venstre har i hele 1996 ligget over fire prosent på meningsmålingene. I desember er gjennomsnittet på 5,4 prosent.
Venstre beholder nå sine gamle velgere, samtidig som det kommer nye fra alle kanter. Partiet er endelig tilbake i rollen som mellomparti for hovedstrømmen av velgere mellom Arbeiderpartiet og Høyre.
- Venstres største hindring har vært at velgerne har trodd det var en bortkastet stemme ved stortingsvalg. Alle bør nå være vaksinert mot denne oppfatningen, mener Lars Sponheim.
Han mener tiden nå er moden for Venstre fordi det er så åpenbart at det mangler et mellomparti som kan spille en formidlerrolle for å å fram et regjeringsalternativ.
- Det grunnleggende problemet i norsk politikk er at vi har en parlamentarisme som ikke fungerer. Det fører til at regjeringen blir dårligere, kontrollen blir dårligere og folks tillit til det politiske systemet blir svekket. Et Venstre som blir litt større er på mange måter en forutsetning for å få fram et alternativ til Arbeiderpartiet, sier han.
Slag om grønn skatt
Sponheim spår at et av de største politiske slagene i 1997 blir kampen om å gjennomføre forslagene fra den grønne skattekommisjonen. Han mener det er helt nødvendig å sette i gang en omstilling i næringslivet slik at skatten på bruk av arbeidskraft reduseres, og skatten på energibruk øker. Men for å få gjennomført dette må lettelsene bli minst like store som påplussingene.
Selv om han har fått mye mer å gjøre etter at han ble partileder, pleier Lars Sponheim å finne plass til flere møter hver uke med småbedrifter. Dette er på mange måter hans personlige hjertesak:
- Det aller viktigste er å anerkjenne enkeltmennesker som skaper noe. Det er dette småbedriftslederne aldri får høre fra regjeringen, sier han.
