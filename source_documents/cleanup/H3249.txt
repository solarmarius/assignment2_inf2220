
06.12.00
Fra stortingsrepresentant Arne Lyngstad (KrF)
Sentrumsbudsjett styrker kirken
- Sentrum har styrket kirken i årets budsjettforlik. Tilskuddet til kirkelig virksomhet i kommunene styrkes med 25 millioner, og de oppgaver Ap ønsket å overføre til Opplysningsvesenets fond tilbakeføres til staten. Dessuten er det flertall for å be Regjeringen om en Stortingsmelding der en lovfestet rett til dåpsopplæring vurderes. Alt i alt er dette tiltak som vil styrke folkekirken vår, uttaler KrFs kirkepolitiske talsmann, Arne Lyngstad.
- Med unntak av de 35 prestestillingene Ap hadde lagt inn i sitt forslag til budsjett, hadde regjeringen lagt et svakt ressursmessig grunnlag for kirken. Sentrum har tilbakeført midler fra Opplysningsvesenets fond som var ment å skulle finansiere Nidaros domkirke, presteboliger, økumeniske organisasjoner og det kirkelige medlemsregistret. Nå dekkes disse utgiftene over statsbudsjettet på ordinær måte.
- KrF mener lovfestet rett til dåpsopplæring vil være en styrking av vår brede folkekirke. Dåpsopplæring i Den norske kirke er en viktig oppgave fremover, og er nødvendig for å styrke kirkens trosopplæring blant barn og unge siden skolens kristendomsopplæring ikke er en del av dåpsopplæringen. Når det er flertall for å be om en stortingsmelding i løpet 2001 om dåpsopplæring, viser det vilje til å følge opp Kirkemøtets ønske. Dette er gledelig og bra for folkekirken, sier Lyngstad.
- Samlet sett kommer kirken bedre ut gjennom budsjettforliket. KrF og de andre sentrumspartiene har vilje til å styrke folkekirken vår både med ressurser og politisk initiativ. Dette uttaler nestleder i Kirke-, undervisnings-, og forskningskomiteen, Arne Lyngstad (KrF).
