
06.12.02
KrF
Anti-doping på dagsorden i CDI
Kristendemokratene Internasjonalt (CDI) vedtok denne helgen en strategi for å bekjempe doping. Initiativtaker var Valgerd Svarstad Haugland, som er en av visepresidentene i CDI.
- Doping er en trussel både mot idrettskulturens "helse" og utøvernes helse. Vi må ha en felles internasjonal strategi og koordinering både av forskning og testing for å bekjempe doping effektivt. Her gjør WADA en kjempejobb. Norge har også markert seg sterkt i dette arbeidet, sier idrettsminister og leder av KrF Valgerd Svarstad Haugland. Hun er glad for at CDI, som ledes av den spanske statsminister Aznar, tok utfordringen og vedtok resolusjonen på det årlige møte som ble avholdt.
I resolusjonen legges det vekt på en langsiktig strategi, der man støtter linjene den intergovernmentale konsultasjonsgruppen i anti-doping arbeidet trakk opp under møtet i Kuala Lumpur, 24.-26. april i år:
Landene er forpliktet til å samarbeide for å oppnå en større harmonisering i statenes anti-doping arbeide.
WADA (World Anti-doping Agency) må ha det koordinerende ansvaret for anti-doping arbeidet, testingen, forskningen og opplæringen.
Styresmaktene i hvert land, den Internationale Olympiske Komite og internasjonale idrettsorganisasjoner må oppfordres til å støtte WADAs arbeide både moralsk og politisk.
