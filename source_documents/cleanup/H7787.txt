
Kortprogram for Kystpartiet i Loppa 2003 - 2007
For første gang stiller Kystpartiet i Loppa liste til kommunevalget.
Kystpartiet er nå et landsdekkende parti som stiller lister i alle fylker og i en rekke kommuner landet rundt. Vi er et verdi-konservativt sentrumsparti som vil være kystens og distriktenes talerør på alle politiske plan.
Med den vanskelige kommuneøkonomi som Loppa og en rekke andre kommuner sliter med, må vi i vår kommune være forberedt på nøkternhet i de nærneste årene. Vi må huske at Loppa kommune har gjort enorme investeringer på helse- og omsorgssektoren de siste 4 årene, samtidig som vi har opprettholdt annet servicetilbud til våre innbyggere.
Kystpartiet vil derfor ikke komme med nye, store løfter. Vi vil arbeide for å sikre det vi har av arbeidsplasser, servicetilbud og annen velferd for våre innbyggere, og legge/utarbeide planer som kan settes i verk når økonomien blir bedre.
Her er noen av arbeidsoppgavene til KYSTPARTIET I LOPPA.
Vei til Bergsfjord/Vestre Loppa står øverst på vårt program når det gjelder samferdsel. I et 25 - 30 årsperspektiv vil det samfunns-økonomisk lønne seg å bygge vei fremfor ny ferge og drift av denne.Vi vil derfor arbeide for at veiplanen igjen kommer inn på fylkets prioriteringsliste. Det er derfor viktig at du bruker lista til Kystpartiet ved fylkestingsvalget, og at du gir vår kandidat en ekstra stemme. (X foran navn,)
Øksfjordtunellen er en av landets dårligste. Den er innfartsåre til to kommuner, og bør snarest utvides til to kjørebaner. Dette må gjøres før gammelveien forfaller helt.
Kollektivtrafikken med buss og hurtigbåter må opprettholdes minst på dagens nivå. Ferga fra Øksfjord til Vestre Loppa må få en bedre frekvens. Det må arbeides for å få beholde båtstopp for hurtigruta ved Loppa øy, Sandland og Bergsfjord. Om det blir ei hurtigbåtrute mellom Tromsø og Hammerfest, vil vi at den også skal betjene Vestre Loppa.
Havneplaner for stedene i Loppa må utarbeides. Dette gjelder særlig for Bergsfjord som har kommunens største fiskeflåte, og i tillegg mange fremmedbåter, men bare ei lita kai hvor båtene må ligge opptil 4-5 i bredd. Dårlige liggeforhold har gjort at fiskebruket har mistet leveranser fra fremmedflåten.
Lokalt næringsliv må få så gode rammebetingelser som mulig.
Det må arbeides for å bygge opp et næringsfond.
Fiskeriene er vår viktigste næring. Kystpartiet vil derfor arbeide for å sikre kystfiskeflåten gode arbeidsvilkår, ved bl.a. å bygge opp et fiskerifond og at det blir avsatt nok plass i fjordene til tradisjonelt fiske.Det må arbeides for å sikre at de to fiskebrukene vi har i dag består. Fiskeriene må samarbeide med oppdretterne.
Kongekrabben bør erklæres som en norsk bestand i norske farvannn, og bør beskattes hardt med henblikk på redusert utbredelse. Det bør også vurderes å drive desimeringsfiske.
Oppdrett er ei næring som vokser strekt. Kystpartiet er skeptisk til regjeringas planer om 300 nye konsesjoner i torskeoppdrett og 50 nye konsesjoner til laks.Vi er redd at den utvikling vi nå ser med konkurser, nedleggelser og tap av arbeidsplasser vil forplante seg til kystfiskeflåten og senere til de nye oppdrettsanleggene. Vi kan ikke produsere mer enn det markedet kan ta. For stort kvantum vil redusere pris til fisker og oppdretter. Samarbeid med fiskeriene.
Det bør stilles krav om konsekvensanalyser, jfr Grunnlovens §110b.
Kystpartiet mener at dette ikke blir gjort ved start av oppdrettsanlegg.
Vi mener også at oppdrett bør opp på land, slik som f.eks. i Danmark.
Eldreomsorgen i institusjon antas å være på topp når helsesenteret blir ferdig. Vi vil arbeide for at det blir gode arbeids- og oppholdsforhold her. Vi må likevel gjøre en ekstra innsats for de av våre eldre som vil bo hjemme. Det må bli kartlagt hva de eldre ønsker, og om det er behov for en mindre omsorgsbolig/utleiebolig i Bergsfjord. Kystpartiet sier nei til privatisering, særlig i denne sektoren.
Skolene i Loppa har blitt bra vedlikeholdt de senere år. Det som nå står igjen er inneklima og arbeidsforhold. Her vil vi benytte oss av ordningen med billige lån for å innfri de krav som stilles. Vi ønsker
å beholde vår nåværende skolestruktur med 4 skoler. Kystpartiet er glad for at leirskolen i Øksfjordbotn igjen er i drift.
Ungdomsarbeidet i kommunen må drives videre og utvides etter behov. Ungdommen må selv ta ansvar for dette. Kystpartiet vil støtte slikt arbeid økonomisk.
Frivillige organisasjoner gjør et flott og nyttig arbeid i vår kommune. Kystpartiet ønsker et nært samarbeid mellom disse og kommunen, og vi vil være med på å støtte slikt arbeid økonomisk.
Regionrådet, hvor Loppa er medlem, bør være et fundament som kommunen må bygge videre på, både med henblikk på rasjonalisering og at "samhold gir styrke".
KLP (kommunal landspensjonskasse) må forsatt være et gjensidig selskap, og ikke privatiseres/omdannes til et aksjeselskap.
Kommunal revisjon må forsette som nå, men med en omorganisering. Heller ikke her ønsker Kystpartiet noen privatisering.
Skatt på bolig tapper boligeiere i distriktene for mange skatte-kroner, fordi likningstakstene for boliger i distriktene ofte er alt for høy. Likningstakstene skal maksimalt utgjøre 30% av markedsverdi.
Dette har innvirkning både på inntekts- og formuesskatten.
Kystpartiet arbeider på alle plan for å få avskaffet skatt på bolig.
Lensmann har vi ikke hatt på lang tid i Loppa. Kystpartiet krever at alle kommuner må ha lensmenn. Den sikkerhet som befolkningen føler ved å ha et bemannet lensmannskontor, skal ikke være gjenstand for statlig sparekniv.
Bilvrak og annet skrot som skjemmer bygdene våre må fjernes med eller uten eiers medvirkning.
KYSTPARTIET, et verdikonservativt sentrumsparti.
Formålsparagrafen til Kystpartiet i Finnmark:
Kystpartiet skal arbeide for å bedre hverdagen for alle som bor og arbeider i Finnmark,uten hensyn til bosted, etnisk tilhørighet, relegion, kjønn eller sivilstand. På grunn av kystnæringenes store betydning for Finnmark, skal Kystpartiet særlig være kystfolkets talerør på alle politiske plan.
Sentralt har Kystpartiet sagt at vi vil arbeide for:
en fuksjonsdyktig stat bygd på kristne verdier.
et stabilt samfunn med stabil bosetting.
vern av familie, hjem og arbeidsplasser.
styrking av primærnæringene og distriktene.
et godt og sunt miljø med ren mat og rent vann.
å beholde naturresserser, nøkkelbedrifter og industri på norske hender.
å senke skatter og avgifter på basisbehov som bolig, mat og arbeid.
å føre en restriktiv invandringspolitikk.
å bruke mer av oljefondet til infrastruktur i Norge.
et godt og sterkt forsvar, og en god og pålitelig kystsoneberedskap.
fortsatt motstand mot EU, Schengen og EØS.
åpen kontakt og handel med andre nasjoner.
·
