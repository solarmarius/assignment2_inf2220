
23.4.97:
Morten Lund,
KOMMUNENE FRATAS SIN SAMRÅDERETT
Statsråd Opseth kunne i Stortingets spørretime ikke love en romsligere tid for Stortingets behandling av neste års kommuneøkonomi. Tvert imot. Det ser ut til at Regjeringen vil sitte på dette dokumentet enda lengre enn vanlig, og at det legges fram først 13. mai. «Jeg kan love at det legges fram før 17. mai,» sa Opseth. - Da vil kommunalkomiteen få 4 uker på seg til å behandle årets viktigste sak. Det skal skje i en vårinnspurt som er enda travlere enn vanlig.
Det er tverrpolitisk enighet på Stortinget om at kommunene må få endelig beskjed om neste års økonomi tidligere enn nå - ca 20. november. Det er også enighet om at behandlingen av kommuneøkonomien i juni skal gi en sikrere beskjed til den enkelte kommune enn i dag.
Siste års budsjett-behandling viste at Stortinget lar seg påvirke av kommunenes innspill og deres virkelighetsbeskrivelse. Stortinget plusset på over 5 milliarder kroner i forhold til det Stortings-flertallet fra Høyre og Arbeiderpartiet bestemte i juni da kommuneøkonomi-proposisjonen ble behandlet. Hovedårsaken var at kommunene ved høstens behandling fikk tid til å sette seg inn i saken og reagere overfor sine partifeller.
En lynrask behandling i en meget travel tid på Stortinget er ikke i samsvar med Senterpartiet tanker om demokratiske prinsipper. Senterpartiet vil derfor foreslå at Stortinget fastsetter bindende tidsfrister slik at Regjeringen ikke får hindre at de en sak gjelder mest, får anledning til å påvirke en sak som Stortinget behandler.
