
12/4-02
Leder i Kommunalkomiteen, Magnhild Meltveit Kleppa (Sp)
Om Regjeringens forslag til ny oppgavefordeling: - Opplegg for større kommuner og mer byråkrati
-Overføring av miljø- og landbruksoppgaver fra fylkesmannen til primærkommunen, uten å redusere fylkesmannens byråkrater, vil føre til oppbygging av nytt dobbeltbyråkrati. Kommunene må bygge opp kompetanse for de nye oppgavene de nå får tilført innenfor landbruk og miljø. Når det gjelder miljøoppgaver av lokal betydning har vi for øvrig alle vært enige om at disse skal over til kommunene, sier Magnhild Meltveit Kleppa.
Presses til kommunesammenslåinger
Regjeringen vil tvinge fram kommunesammenslåinger. Eldreomsorgen er eksempel på en oppgave som løses best i mindre kommuner. Regjeringen åpner nå for oppgaver som bare kan løses av større kommuner. Dette er nok et skritt i retning kommunalministerens drøm om 100 færre kommuner.
Overkommune uten folkevalgt styring
Senterpartiet er dypt uenig i at de mange statlige regionale etater fortsatt skal opptre som overkommune uten folkevalgt styring. Regjeringens redsel for fylkeskommunenes overkommunerolle gjennom en bindende fylkesplanen har liten betydning i forhold til dette. Regjeringen burde fulgt opp forslaget fra planlovutvalget som skisserte løsninger for en fylkesplan med bindende virkning, men hvor kommunene får aktiv medvirkning i prosessen.
Retorikk framfor helhetstenking
Det fokuseres på styrket lokaldemokrati mens forslagene bærer preg av det motsatte. Kristelig Folkeparti har bundet Regjeringen til ikke å legge ned fylkeskommunen, mens Høyre vinner alle enkeltsaker som svekker fylkeskommunen. Regjeringen klarer dermed ikke å legge opp en enhetlig politikk for fylker og kommuner. Da styrkes ikke de viktigste tjenesteytende organer for folk flest i hverdagen.
