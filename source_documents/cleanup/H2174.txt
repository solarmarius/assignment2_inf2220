
10.8.93
Kjell Magne Bondevik om valget : Stortingsvalget må bli et verdi-valg !
- Dersom verdigrunnlaget svikter, går et samfunn i indre oppløsning. Derfor er kampen for de kristne verdiene det sentrale for KrF. Andre partier er i økende grad delt i grunnleggende verdispørsmål. Vi ønsker en debatt om partienes holdning til verdier. Stortingsvalget vil først og fremst bli et verdivalg.
- Kristelig Folkeparti vil føre denne valgkampen på saker, og også konfrontere andre partier med disse. Men KrF vil ikke utpeke spesielle hovedmotstandere, det er en altfor negativ form for valgkamp.
- KrF vil sette søkelyset først og fremst på vern om familie og miljø og tiltak for sysselsetting, omsorg og internasjonal rettferdighet.
I kampen mot arbeidsledigheten kreves det tverrpolitisk samarbeid for å oppnå resultater. KrF foreslo før siste valg en bredt sammensatt sysselsettingskommisjon. Denne ble nedsatt, og resulterte bl.a. i "næringslivspakken" før jul, som ifølge NHO's leder kan gi tusener av nye arbeidsplasser.
- KrF's mål for dette valget er en oppslutning på 8,5% (som i 1989) eller mer. Selv om dette kan virke beskjedent, er det ut fra de senere meningsmålinger og den turbulente politiske situasjonen egentlig et ganske krevende mål. KrF vil ved omfattende reise- og møtevirksomhet komme i nærkontakt med tusener av velgere og slik prøve å mobilisere tilstrekkelig støtte til å nå målet.
- Jeg er overbevist om at mange er enige i KrFs verdiprioriteringer, også langt utover det tradisjonelle kristenfolkets rekker. Disse er velkomne som KrF-velgere.
