
21.4.2004
Sp
Gruppebehandling av rovviltmeldinga: Senterpartiet sier nei til ynglende ulv
Ved behandling av rovviltmeldinga sier Senterpartiet nei til ynglende ulv i Norge. ?Bernkonvensjonen forplikter oss ikke til å ha en egen ulvestamme. Den nåværende ulvebestanden i Norge tilhører den store russisk-skandinaviske populasjonen som ikke er trua. I åra som kommer vil det dessuten stadig bli større tilførsel av streifende ulver fra Sverige. Det må derfor bli enklere å få tillatelse til å ta ut skadedyr, sier Senterpartiets miljøpolitiske talskvinne Inger S. Enger.
Senterpartiet mener at Regjeringens mål om 20 årlige bjørneynglinger vil føre til en dramatisk økning i bjørnestammen. Dette kan bety at bestanden må opp i ca 200 individer. Senterpartiet mener at bjørnebestanden må holdes på dagens nivå.
Rovviltregionene må følge fylkesgrensene
Forslaget om å dele landet inn i seks rovviltregioner gir for svak lokal forankring for rovviltforvaltningen, og de har fått for tilfeldige grenser. Senterpartiet ønsker 18 rovviltregioner som følger fylkesgrensene.
Krav om å utrede rovviltfrykt og økonomiske konsekvenser
Rovdyr er en stor belastning for de lokalsamfunnene som blir berørt. Det er en alvorlig mangel ved rovviltmeldinga at verken frykten eller andre endringer som virker inn på folks livskvalitet, er belyst. De økonomiske konsekvensene rovdyr har for enkeltpersoner, næringer eller lokalsamfunn, er heller ikke ordentlig vurdert. Senterpartiet vil be om at disse spørsmåla blir utreda av en uavhengig instans, og at resultatene får konsekvenser for rovviltforvaltningen.
