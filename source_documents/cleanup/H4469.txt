
Utfordringene i helsevesenet:
- Økt forebygging er løsningen
mandag 7. mai 2001 14:55:10
Ekspertene i helseøkonomiprogrammet ved Norges Handelshøyskole og Universitetet i Bergen konkluderer med at det ikke vil gi bedre helse for befolkningen å pøse enda mer penger inn i norsk helsevesen. Løsningene ligger i å styrke det forebyggende arbeidet, samt bedre prioritering og organisering av helsevesenet. - Dette er oppfatninger Venstre deler fullt ut, sier Venstres finanspolitiske talsmann Terje Johansen.
- Forebygging er blant de viktigste investeringene vi kan gjøre i samfunnet, mener Johansen. Helseøkonomiprogrammets beregninger underbygger dette og trekker fram bedre oppvekstvilkår for barn og unge, bedre skoler, bedre fritidstilbud og mindre sosiale og økonomiske forskjeller, som viktige tiltak som vil bedre helsesituasjonen og igjen redusere helseutgiftene.
Terje Johansen mener det er et skritt i feil retning å pålegge en rekke helsetjenester moms slik Regjeringen foreslår. - Vi er dypt uenige i det millimeterbyråkratiet Regjeringen legger opp til. Dette vil gi dyrene helsetjenester for befolkningen og svekke det forebyggende arbeidet. Venstre vil unnta alle helsetjenester for moms, sier Terje Johansen.
