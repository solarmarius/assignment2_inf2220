
26/2-02
stortingsrepresentant Dagrun Eriksen (KrF)
Evalueringen av kontantstøtten er avgitt: -Større frihet for barnefamiliene
-Foreldre som har barna sine i deltidsplass i barnehage vil nå få mer i kontantstøtte. Vi har også fått med oss et flertall i komiteen på at det skal lages en ordning som ikke hindrer minoritetskvinner å ta norskopplæring. Kontantstøtten er blitt en suksess. Nå gjør vi den enda bedre, sier saksordfører for evalueringen av kontantstøtten Dagrun Eriksen (KrF).
Småbarnsforeldre trenger fleksibilitet og valgfrihet. Disse justeringene er, sammen med vår offensive barnehagepolitikk, gode redskap for å møte familiers ulike behov. Det vil nå bli enklere å kombinere barnehage og kontantstøtte. En kontantstøttedag skal nå være lik en barnehagedag. Frem til i dag har foreldrene mistet uforholdsmessig mye av kontantstøtten ved å ha barnet en eller to dager i barnehage. -Enkelte foreldre har opplevd å bli trukket 60% i kontantstøtte når de har sitt barn to dager i barnehage. Denne urettferdigheten har vi i dag tatt tak i og dette skal rettes opp, sier Dagrun Eriksen.
-I dag blir kvinner som går til norskopplæring med barnepass trukket i kontantstøtte. Det har ført til at enkelte kvinner har vegret seg for å gå på norskopplæring av frykt for å miste kontantstøtte. Dette kan ha vært med på å hemme integrering og vi har i dag derfor vedtatt å endre denne praksisen, sier KrFs Dagrun Eriksen.
