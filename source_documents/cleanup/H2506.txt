
Tirsdag 15. mars 1994
Stortingsrepresentant Ola T. Lånke (KrF):
FOSTERFORELDRE MÅ OPPVURDERES
Det er på tide at samfunnet tar på alvor den innsatsen som tusenvis av fosterforeldre over hele landet gjør for barnevernet, og at man gir dem en anstendig godtgjørelse og faglig oppfølging. Det kan ikke lenger bare være snakk om at det skal bli gjort noe med dette, men når. Det sier stortingsrepresentant Ola T. Lånke (KrF, Sør-Trøndelag). Onsdag tar han opp fosterforeldrenes situasjon i Stortingets spørretime.
-Det har vært gjort utregninger som viser at fosterforeldre får en timelønn på kr. 4,15 for den innsatsen de gjør. Jeg synes det er på grensen til å spekulere i folks idealisme. Vi må være klar over at alternativet til fosterhjemmene i mange tilfeller vil være kostbare institusjonsplasser - i den grad det ennå finnes barnevernsinstitusjoner rundt om i fylkene, sier Ola T. Lånke.
Lånke sier han synes det er alarmerende at det er de som stiller opp for de mest utsatte barna som får en slik stemoderlig behandling.
-I tillegg til at de får dårlige økonomiske betingelser, får de også liten og ingen faglig oppfølging, til tross for at forsterforeldrene er ryggraden i norsk barnevern, sier Lånke.
-Resultatet av denne politikken er da også blitt at det blir vanskeligere og vanskeligere å finne fosterhjem i det hele tatt, og når det gjelder barn som er blitt sju-åtte år eller eldre, og som ofte har fått med seg mange vonde inntrykk fra de første leveårene, er det blitt praktisk talt umulig, sier Lånke, som ser med interesse fram til hva Barne- og familieministeren vil svare på spørsmålet: "Hva vil statsråden gjøre for å sikre fosterforeldre og beredskapshjem brukbare lønnsbetingelser og faglig oppfølging?"
