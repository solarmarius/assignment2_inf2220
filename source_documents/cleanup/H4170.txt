
mandag 1. september 1997 15:23:50
Miljøforgiftningen i nord må stoppes
-Flere forskningsrapporter viser opphoping av miljøgifter i Arktis. Faren for radioaktiv forurensing i nord er urovekkende. Denne snikende trusselen mot miljø, helse og næringsvirksomhet har hittil vært lite fremme i valgkampen. Derfor utfordrer Venstretoppene i Nord-Norge de andre partiene til å bli aktivt med i kampen for å stoppe de tikkende "miljøbombene" i nord.
Det var Venstres 1. nestleder og stortingskandidat i Nordland, Guro Fjellanger, Stortingskandidat i Finnmark, Børre Steinar Børresen og fylkesleder i Troms, Jan Fjellstad som kom med denne utfordringen på en pressekonferanse i Narvik. Med på pressekonferansen var også lederen for Nord-Norge-Aksjonen mot atomtrusselen i nord, Håkon M. Pettersen.
Venstrekandidatene understreket at det er et internasjonalt ansvar å få stoppet den livstruende utviklingen, men Norge har et spesielt ansvar for både være pådriver og iverksette egne tiltak. Konkret ble det foreslått:
-Gjennom FN og andre internasjonale organ må Norge straks ta opp alle brudd og uthulinger av internasjonale avtaler om forbud mot giftige og radioaktive utslipp. Spesielt er det viktig å påse at ikke våre Nato-partnere opptrer slik at Russland og andre nasjoner får påskudd til å kunne fortsette sine utslipp og begynne nye atomprøvesprengninger.
-Intensivere arbeidet med å få laget en risikoanalyse og beregninger over hva det vil koste å få fjernet de verste kildene til radioaktiv forurensing. I første omgang må det lages et internasjonalt spleiselag for å få til et bedre varslingssystem og sikrere lagring av radioaktivt avfall.
-I samarbeid med de andre nordiske landene må Norge kreve at de eldste russiske atomkraftverkene stenges. For å kompensere energitapet, må Norge gi faglig og økonomisk bistand til ENØK-tiltak og bygging av alternative energikilder i Russland. Forsknings- og utdanningsmulighetene på nevnte områder må også bedres.
-Den norske beredskapen mot radioaktive utslipp trenger fortsatt forbedring. Dette gjelder ikke minst den medisinske beredskapen og informasjonsopplegget. Det vises til at det i verste fall bare kan gå få timer fra et atomuhell på Kola til en atomsky kommer inn over Nord-Norge.
-Venstrekandidatene understreket at selv bare små registreringer av gift og radioaktivitet i fisk og andre nordnorske matprodukter kan få de alvorligste følger for næringslivet og bosettingen i landsdelen. Derfor må nå alt settes inn på å hindre at nordområdene skal bli avfallsplass for miljøgifter og radioaktivt avfall. For Venstre på Stortinget vil dette være en av de prioriterte oppgavene.
