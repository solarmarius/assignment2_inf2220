
Lørdag 21. august 1993
KrF-leder Kjell Magne Bondevik:
ER FOLKETS RÅD UINTERESSANT?
Jeg synes det er nokså sterke meldinger Senterparti-politikerne Ragnhild Queseth Haarstad og Syver Berge gir når de sier at de ikke vil følge et folkeflertall i folkeavstemmingen om EF, men bare sitt eget syn. Hadde ja-folk tenkt slik i 1972, hadde Norge vært medlem av EF idag. Det sa Kristelig Folkepartis leder Kjell Magne Bondevik under partiets "Mjøs-cruise" på Skiblader lørdag.
-Den eneste logiske konsekvensen av Queseth Haarstad og Berge sine uttalelser, er at de går inn for å droppe hele folkeavstemmingen. De er jo likevel ikke interessert i folkets råd, sa Kjell Magne Bondevik.
-Etter folkeavstemmingen i 1972 var det en innsender, jeg tror det var i bladet Farmand, som skrev at riktignok hadde Stortinget bedt folket om råd, men et slikt råd gikk det ikke an å følge. Queseth Haarstad og Syver Berges argumentasjon er ikke prinsipielt annerledes, mente Bondevik, som understreket at han er overbevist om at folkeavstemmingen ville gi et klart nei til EF som resultat.
-Nettopp derfor ser jeg ingen grunn til nærmest å avskaffe folkeviljen som demokratisk instrument, bare for å sikre mitt eget syn på saken. Det minner meg om han som skulle duellere med kårde, og tok med seg en mitralsjøe for sikkerhets skyld, sa Kjell Magne Bondevik ombord på Skibladner lørdag.
