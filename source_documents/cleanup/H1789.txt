
Torsdag 3. desember 1992
Nestleder Valgerd Svarstad Haugland (KrF):
PÅFALLENDE "FREDNING" AV GRO-DAGEN
Det er positivt at regjeringen har gått inn for å fjerne en fridag som et ledd i en økonomisk innstrammingspakke, men det virker nokså påfallende at den sist innførte fridagen, "Gro-dagen" tydeligvis forsøkes "fredet" både av regjeringen og fagbeveg-elsen. Jeg er også for at vi fjerner en fridag, men mener "Gro-dagen" må være den mest nærliggende å avskaffe. Det sier Kristelig Folkepartis nestleder Valgerd Svar-stad Haugland.
Avskaffelse av "Gro-dagen" var ett av forslagene i Kristelig Folkepartis alternative budsjett som ble presentert for noen uker siden. Nå foreslår regjeringen i stedet at en av de kirkelige høytidsdagene skal fjernes, så som Kristi Himmelfartsdag eller en av "annen-dagene".
-Jeg har ikke problemer med å se at annen påskedag eller annen pinsedag er dager det er naturlig å vurdere i en slik forbindelse. Verken teologisk eller almen-kristelig er dette dager som man kan argumentere overbevisende for å beholde som kirkelige fest-dager. Men samtidig har markeringen av disse dagene lange tradisjoner i kirke- og folkeliv, og det bør også tillegges vekt. "Gro-dagen" har ikke tradisjoner som annet enn en påminning om en tid da vi trodde vi hadde råd til alt mulig, sier Valgerd Svarstad Haugland, som tror at dersom "Gro-dagen" avskaffes, vil Kristi Himmelfartsdag kunne få igjen mye av sin status som kirkelig festdag.
-Det som skjer nå, er at mange tar "Gro-dagen" etter Kristi Himmelfartsdag, og får seg dermed en langhelg. Det samme skjer forøvrig ofte når 1. eller 17. mai faller på en torsdag, men jeg har ikke sett at noen på alvor har vurdert å fjerne dem som offentlig fridager, legger hun til.
