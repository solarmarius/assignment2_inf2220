
31.08.04
Stortingsrepresentant Jan Arild Ellingsen (FrP)
Krever fengsel på livstid
- Forbrytere som gjentatte ganger begår grov kriminalitet, bør sitte i fengsel resten av livet, sier Jan Arild Ellingsen (FrP).
Den sadistiske raneren og voldsforbryteren Lars Harnes, som ble pågrepet for ransforsøket på Aker Brygge mandag, har fått innvilget 15 permisjoner i sommer. FrPs justispolitiske talsmann, Jan Arild Ellingsen, synes det er vanskelig å finne ord som er dekkende for den mangel på skjønn Fengselsstyret her har utvist.
- Jeg forutsetter at justisministeren vurderer om vedkommende byråkrat som har besluttet dette, er skikket til sin stilling.
Ellingsen mener personer som notorisk begår grove forbrytelser, bør sperres inne på livstid.
Han åpner for å innføre en variant av den amerikanske "Three Strikes"-regelen, som innebærer at tre domfellelser for lovbrudd av en viss grovhet medfører livstidsstraff. Han tar også til orde for at Stortinget lovfester en sperrefrist for permisjoner ved gjentatte, alvorlige forbrytelser, og at farlige kriminelle, i den grad de likevel får permisjon, følges av en politieskorte.
Ellingsen reagerer også kraftig på at ransmannen og nynazisten Daniel de Linde, som også ble tatt på Aker Brygge, ble løslatt fra varetekt før jul i fjor.
- Domstolen har i dette tilfellet bidratt til kriminalitet. Det er et alvorlig problem at en del dommere tar større hensyn til forbryteren enn til offeret. Personer som terroriserer samfunnet, hører hjemme bak lås og slå. Jeg finner meg ikke i at domstolene gambler med vanlige menneskers sikkerhet. Det er på tide at politikerne gjennom lovgivningen reduserer domstolenes spillerom for utøvelse av skjønn, sier Ellingsen.
