
Stortinget, 7. juni 2004
Arbeiderpartiets sosialpolitiske talsmann Bjarne Håkon Hanssen :
- ARBEIDSGIVERNE MÅ TA ANSVAR
- De nye reglene om sykmelding skal gi bedre og raskere oppfølging av de langtidssykmeldte. Arbeidsgiverne må ta en større del av ansvaret for å få sykmeldte raskere tilbake i jobb. For Arbeiderpartiet er det viktig å sikre at arbeidstakernes rettigheter ikke svekkes. Egenmeldingsreglene og retten til sykepenger ligger fast, sier Arbeiderpartiets sosialpolitiske talsmann Bjarne Håkon Hanssen etter at Stortinget tirsdag vedtok nye regler for sykmelding. Regelendringene er en følge av den fornyede avtalen om et inkluderende arbeidsliv (IA-avtalen) mellom partene i arbeidslivet og regjeringen.
- Langtidssykefraværet stiger. Færre funksjonshemmede får plass i arbeidslivet. Flere og flere mennesker mottar sykepenger, attførings- eller rehabiliteringspenger og opplever problemer med å komme tilbake i jobb. Mye tyder på at arbeidslivet har blitt tøffere, og her har arbeidsgiverne en jobb å gjøre, sier Hanssen. Han presiserer imidlertid at arbeidet med å få sykmeldte tilbake i arbeidslivet må skje i et nært samspill mellom den sykmeldte, legen og arbeidsgiver.
Hanssen understreker at de nye reglene ikke må tolkes eller praktiseres på en måte som kan skape skyldfølelse hos de arbeidstakerne som trenger lengre tids sykmelding. Han slår også fast at sykelønnsordningen ikke endres og at retten til sykepenger ligger fast.
- Slik sosialministeren formulerte seg på NRK Dagsnytt i forrige uke, kunne det høres ut som om den sykmeldte må innfinne seg på jobb etter 8 uker for å unngå å miste sykepengene, nærmest uansett hvor dårlig man er. Slik skal ikke reglene praktiseres. Hensikten med å innføre aktivitetskrav etter 8 uker er ikke å tvinge de som er syke til å jobbe, men å gi den enkelte tettere oppfølging på et tidligere tidspunkt, sier han.
LO og NHO har gjennom forlengelsen av IA-avtalen blitt enige om flere tiltak for å bedre mulighetene for syke til å komme tilbake i jobb. Arbeiderpartiet støtter disse tiltakene, som blant annet omfatter:
· Arbeidsplassen skal være den sentrale arena i sykefraværsarbeidet
· Oppfølgingsplan for den sykmeldte skal lages etter 6 til 8 ukers sykemelding.
· Gradert sykemelding skal vurderes nøyere og før aktiv sykemelding.
· Aktiv sykemelding kan gis bare for 4 - 8 uker av gangen og forlenges som nå.
· Arbeidstaker må medvirke til å prøve ut funksjonsevnen og ta imot tilbud om behandling, rehabilitering og tilrettelegging.
· Legene må følge opp de nye reglene om funksjonsvurdering og sykemelding.
