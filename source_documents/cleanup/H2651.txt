
PRESSEMELDING Dato: 31.01.94
KrF-leder Bondevik om Moland-saken:
Nå må vi politikere
holde hodet kaldt !
- Slik Moland-saken nå utvikler seg, er det grunn til å understreke:
Nå må vi politikere holde hodet kaldt! Vi må besinne oss på hva som er, og hva som ikke er, Stortingets oppgaver. Nå er det tendenser til at saken går helt "av sporet". Dette sier jeg ikke som forsvar for Moland, men som forsvar for en forsvarlig saksbehandling og Stortingets posisjon. Det var Kristelig Folkepartis leder, Kjell Magne Bondevik, som sa dette på en pressekonferanse i Oslo mandag etter at KrF de siste dagene har hatt sentralstyremøte og en stor konferanse for lokalpolitikere fra hele landet i Bergen.
- Jeg må minne om at Stortinget ikke skal være etterforsker, aktor eller dommer i Airbus-saken. Stortinget og dets kontroll- og konstitusjonskomité skal derimot vurdere Regjeringens og finansministerens håndtering av utnevnelsen av sentralbanksjefen. Her skal Stortinget ha en åpen og kritisk holdning. Hvis noen skulle være i tvil, vil jeg understreke at KrFs budsjettforlik med Arbeiderpartiet selvsagt ikke vil legge noen binding på oss i denne saken, vil vil opptre helt uavhengig. Men vi vil også opptre ryddig og være oss bevisst hva som er, og ikke er, Stortingets rolle. Uklarhet og rot her vil bare slå tilbake på Stortinget selv. Jeg vil verken dømme eller frikjenne Moland. De tendenser til forhåndsdømming vi nå har sett, kan sette rettssikkerheten i fare.
Hvis ikke Moland finner situasjonen så vanskelig at han selv går av, må vi nå få alle kort på bordet og vurdere saken ut fra dette. Moland og Regjeringen må få en skikkelig anledning til å redegjøre. Saken kan virke alvorlig, men Stortinget må behandle dette korrekt. Ikke minst er det viktig at den nye kontroll- og konstitusjonskomitéen finner en korrekt arbeidsform fra starten av, i samsvar med reglementet.
Utnevningsprosedyre for toppstillinger:
- Kontroll- og konstitusjonskomitéen har også nå en stortingsmelding om embetsutnevnelser til behandling. I den forbindelse har Høyre, Fremskrittspartiet og Senterpartiet reist spørsmål om vi bør få en ny prosedyre for utnevnelser av personer til toppstillinger i samfunnet. Bakgrunnen er reaksjoner på at så mange slike stillinger er rekruttert av Arbeiderparti-folk.
Kristelig Folkeparti er enig i at det er grunn til reaksjon mot at påfallende mange
Arbeiderparti-folk har fått sentrale toppstillinger i det offentlige selv om disse hver for seg synes høyt kvalifiserte.
Men jeg vil advare mot at man utfra dette trekker forhastede og uheldige konklusjoner. Tanker om at Stortinget skal trekkes inn i tilsettingsprosessen, er etter mitt syn prinsipielt svært uheldig. Dette vil føre til en sammenblanding av oppgavene for Regjering og Storting. Spesielt opposisjonen må være ytterst varsom med å slå inn på en slik linje. Dersom Stortinget på en eller annen måte blir gjort medansvarlig for utnevnelser til toppstillinger, vil Stortinget også ha begrenset mulighet for etterprøving og kritikk. Hvordan ville situasjonen for eksempel har vært dersom Stortinget på en eller annen måte hadde blitt medansvarlig for utnevevnelsen av Torstein Moland som sentralbanksjef ? Jo - da ville Stortinget nå vært mer eller mindre lammet i den kritiske funksjon vi nå skal ha.
Når vi nå har fått en ny kontroll- og konstitusjonskomité med en selvstendig initiativrett, slik den nå blant annet vil praktisere ved raskt å undersøke Moland-saken, vil enhver Regjering måtte vise skjerpet aktsomhet også ved utnevnelser. Jeg håper og tror at dette etterhvert vil gi sin virkning slik at vi unngår et intnrykk av for ensidig partifarge på sentrale toppstillinger i samfunnet.
Men jeg vil sterkt advare de andre opposisjonspartiene mot å rote sammen Stortingets og Regjeringens roller i prosedyren for utnevnelser. Det kan i annen omgang slå tilbake på opposisjonen og den frihet og handlekraft vi må ha, sa Bondevik.
