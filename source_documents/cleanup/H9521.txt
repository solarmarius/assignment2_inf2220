
Dato: 17. august 2005
Stortingsrepresentant Kenneth Svendsen (FrP)
- FOTOBOKSER ER GAL RESSURSBRUK
Advokat Bjørn Engstrøm, landets fremste ekspert på vegtrafikkloven og trafikkreglene, mener fotobokser er feil ressursbruk. - Jeg er glad for å få støtte for det jeg alltid har hevdet, sier samferdselspolitisk talsmann for FrP, Kenneth Svendsen.
Engstrøm, som er forfatter av boken "Vegtrafikkloven og trafikkreglene med kommentarer", kritiserer på Nettavisen i dag myndighetenes bruk av fotobokser. Det er en kritikk Svendsen sier seg enig i.
- Det riktig at strekninger med fotobokser viser en viss nedgang i ulykker statistisk sett, men hovedvekten av de som blir tatt er vanlige trafikanter som har kjørt skadefritt i mange år, hevder Svendsen. - Det er gledelig at FrP nå får støtte fra fagmiljøet i argumentasjonen mot fotobokser.
Svendsen mener notoriske fartsbøller ikke stoppes av fotobokser, men av synlig politi ute i trafikken. - Staten har håvet inn anslagsvis 200 millioner kroner i fartsbøter i første halvår i år, mesteparten via fotobokser. Dette har ikke noe med trafikksikkerhet å gjøre, men med statens kreativitet for å fylle på statskassen.
- Innen 2009 skal det utplasseres 290 nye fotobokser. Dette sliter på sjåførene, og det blir brukt mer tid på å se på speedometeret istedenfor veien. Samtidig svekkes respekten for trafikkreglene.
- Var det sikkerheten som stod i høysetet burde stortingsflertallet heller øke bevilgningene til bedre vegstandard, avslutter Svendsen.
