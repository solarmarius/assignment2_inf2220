
18.08.2005
ARBEIDERPARTIETS STORTINGSGRUPPE
Stortingsrepresentant Karl Eirik Schjøtt-Pedersen, Ap
- Regjeringen gir opp distriktspolitikken
- Kritikkverdig at Regjeringen også gir opp kampen for lav arbeidsgiveravgift i sørnorske distriktskommuner
Når Regjeringen nå reduserer det distriktspolitiske målet til bare å holde folketallet på landsdelsnivå de neste 2 årene, så sier man samtidig at det er tilstrekkelig å sikre folketallet på de største stedene i en landsdel. Størsteparten av Nord-Norge har hatt stor - til dels dramatisk befolkningsnedgang - de siste tjue årene, men veksten i Tromsø by har alene vært så sterk at landsdelen samlet sett har hatt økning. Men er det nok? Ja, sier regjeringspartiene. Nei, sier Arbeiderpartiet, SV og Senterpartiet.
- Arbeiderpartiet vil sette i verk en særskilt innsats for småsamfunn i områder med stor nedgang i folketallet og lang avstand til sentre. I få saker ser vi så gjennomgripende forskjeller i politisk syn som i regional- og distriktspolitikken. Det sier Arbeiderpartiets distriktspolitiske talsmann, Karl Eirik Schjøtt-Pedersen som i dag besøker landets nordligste kommune, Nordkapp.
- Man skulle knapt tro at Regjeringen har hørt om Distriktskommisjonen som den selv nedsatte med stor ståhei, og Regjeringen svekker ambisjonene. De mangler en klar strategi og de svekker de distriktspolitiske virkemidlene, sier han og legger til: - Regjeringen vil ikke gi regionene kraft til å skape ny utvikling. Dette viser at det trengs en ny politikk. Et nytt flertall.
- Distriktskommisjonen foreslo å styrke de distriktspolitiske virkemidlene, noe Arbeiderpartiet, SV og Senterpartiet er enige i det. - Regjeringen og stortingsflertallet sier derimot nei!, understreker Schjøtt-Pedersen og legger til at noe av det første Bondevik-regjeringen gjorde var å kutte dramatisk i distriktspolitikken. I det mest utsatte området - Finnmark - er virkemidlene kuttet med ¼ under denne Regjeringen. - Det er ikke internasjonalt regelverk som hindrer en mer aktiv distriktspolitikk. Det er Høyres, KrFs og Frps manglende vilje!, sier han.
- Nå ligger det til rette for at regelverket i EU/EØS endres, slik at vi også kan gjeninnføre det mest målrettede distriktspolitiske virkemiddelet - den graderte arbeidsgiveravgiften. Norge må sette alle krefter inn for å få gjeninnført ordningen, sier han og legger til at da er det kritikkverdig at Regjeringen i brev til EU varsler at det uansett bare er aktuelt å gjeninnføre ordningen i en mindre del av det området som tidligere hadde lav avgift. - Dette er et fullstendig galt signal. Regjeringen har gitt opp å få lav arbeidsgiveravgift i mange sørnorske distriktskommuner, sier Aps distriktspolitiske talsmann Karl Eirik Schjøtt-Pedersen.
