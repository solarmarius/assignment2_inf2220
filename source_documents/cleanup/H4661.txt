
29. november 1999
Thorbjørn Jagland
J@gland-brev 29. november 1999
Dette J@gland-brevet fra 29. november oppsummerer behandlingen av årets statsbudsjett i Stortinget. Forliket mellom Arbeiderpartiet og mellompartiene kan være starten på en ny retning i norsk politikk, mener partileder Thorbjørn Jagland. Han viser også til at Arbeiderpartiet nå inviterer til mer langsiktig samarbeid med mellompartiene om statens rolle i næringslivet.
Kjære @-brevvenn
På fredag ble hovedlinjene i statsbudsjettet for år 2000 vedtatt av Stortinget. Arbeiderpartiet har fått gjennomslag for viktige saker fra vårt program i forliket med regjeringspartiene. Jeg har tidligere skrevet om hva forliket innebærer, med bl.a viktige skritt mot en mer rettferdig skattepolitikk, sterk satsing på utdanning, større overføringer til kommunene, en tiltaksplan for verfts- og leverandørindustrien, satsing på studentboliger og utleie av skolebøker. Etter min mening har vi god grunn til å være fornøyd med det resultatet som er oppnådd.
En ny retning i politikken
Enda viktigere er det imidlertid at dette forliket kan være starten på en ny retning i norsk politikk. I mitt innlegg i finansdebatten tok jeg opp behovet for å gjenvinne den politiske styringen i samfunnet. Sentrumspartiene gikk i 1997 til valg på at det skulle bli mindre tilpasning til omverdenen og at det skulle bli mer styring. Men vi har aldri hatt en regjering med så liten vilje til styring som nå.. Derfor er det viktig for oss at dette budsjettforliket er innledning til et bredere samarbeid for å få tilbake en politisk styring.
Sterkt statlig eierskap
Vi har allerede startet på dette. Fredag ble vi enige med mellompartiene om et sterkt statlig eierskap innenfor en norsk finansinstitusjon. Og jeg er glad for at sentrumspartiene i budsjettet har gått med på å utrede vårt forslag om å opprette et investeringsselskap med privat og offentlig kapital som skal være med å sikre nasjonalt eierskap og hjelpe norsk næringsliv med satsing i utlandet. Høyresiden har tradisjonell statsskrekk, og ønsker ikke at staten skal ha en slik offensiv rolle. Men dette er løsninger som er viktige for næringsliv og finansmarkeder i mange år framover. Derfor blir det meningsløst om regjeringen skal samarbeide med høyrepartiene ved neste korsvei, og bli med å rive ned det vi nå bygger opp. Dette er bakgrunnen for at vi nå inviterer regjeringen til et mer langsiktig samarbeid.
Innenfor pensjonspolitikken ser vi det samme. Om kort tid skal Stortinget behandle viktige områder innenfor pensjonssystemet. Her skal det tas bestemmelser som skal prege velferdssamfunnet i tiår framover. For Arbeiderpartiet er det utenkelig å ikke være med på de veivalgene som her skal tas. Jeg er enig med Senterpartiets leder i at det er i skjæringspunktet mellom sentrum og Arbeiderpartiet at løsningene på framtidas viktigste utfordringer må finnes.
Arbeiderpartiet er beredt til å ta et slikt ansvar. Det gjenstår og se om regjeringspartiene er det samme, eller om de gir fra seg muligheten til en aktiv statlig styring. En styring som er nødvendig for å sikre grunnlaget for velferdsstaten i årene framover.
