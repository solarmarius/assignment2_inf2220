
torsdag 25. mai 2000 15:26:02
Forsvarskomiteen på Stortinget avgir innstilling om nye fregatter:
- Gledelig klarsignal for fregattbygging
- Det er svært gledelig at stortingsflertallet nå gir klarsignal for bygging av fregatter til det norske forsvaret, sier Venstres Leif Helge Kongshaug. - Det er ingen tvil om at de nye fregattene er nødvendige i moderniseringen av forsvaret. Da er det kortsiktig tenkt og svært uheldig for norsk næringsliv å utsette avgjørelsen slik Senterpartiet og SV ønsker det, sier Venstres stortingsrepresentant.
Kontrakten som inngås med spanske Bazan, vil ha enorme ringvirkninger for norsk næringsliv i lang tid framover. Kontrakten inneholder gjenkjøpsavtaler for 100 % av kontraktsverdien, og flere sentrale bedrifter har allerede inngått store avtaler med Bazan. Blant disse er Mjellem & Karlsen i Bergen, Umoe Sterkoder i Kristiansund og Kongsberg Defence & Aerospace. - I tillegg betyr avtalen at norsk næringsliv får adgang til store markeder som før har vært vanskelig tilgjengelige. Hele denne effekten kunne falle bort, og Norges troverdighet internasjonalt ville bli sterkt svekket dersom beslutningen hadde blitt utsatt, sier Kongshaug. Han trekker spesielt fram at avtalen gir store muligheter for små og mellomstore bedrifter innenfor høyteknologiske områder.
- Venstre ønsker ikke at forsvaret samlet sett skal ta opp mer av samfunnets ressurser enn i dag. Derfor er det viktig for Venstre at økte utgifter i forsvaret med de nye fregattene skal motsvares i sin helhet med innsparinger på andre områder. På den forutsetningen tror jeg fregattavtalen vil være svært god både for norsk næringsliv og det norske forsvaret, sier Kongshaug.
