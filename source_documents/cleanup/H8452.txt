
Dato: 10. juni 2004
Stortingsrepresentant Jan Arild Ellingsen (FrP)
- Regjeringen svikter politiet!
Justispolitisk talsmann i FrP, er ikke overrasket over at politidirektøren har sendt et alvorlig bekymringsbrev til Justisministeren. Han mener Odd Einar Dørum vet alt som står i brevet fra før, og er redd han kommer til å gjøre det samme som når FrP har påpekt dette tidligere. - Dørum sier at dette er alvorlig, også legger han brevet i en skuff, sier Ellingsen.
Det var i dag at media kunne fortelle at politidirektør Ingelin Killengreen hadde sendt et brev til justisdepartementet som fortalte at dersom ikke politiet fikk tilført ekstra ressurser så ville innsatsen mot kriminalitet måtte reduserer. Allerede har flere politidistrikt blant annet solgt tjenestebiler for å kunne fortsette kampen mot de kriminelle.
Det verste i denne saken er at Dørum har vært klar over denne problematikken i lang tid, sier Ellingsen. Han viser til at FrP lenge har advart mot at regjeringens satsing på politiet er dramatisk lav. - Det er ikke rart at politidirektøren nå ser at pengene ikke strekker til, for da statsbudsjettet ble lagt i høst så ga regjeringen 300 millioner mindre til politiet enn det regnskapet viste at de trengte, påpeker Ellingsen.
Han viser og til at regjeringen så sent som i går stemte mot et 18 punkers forslag fra FrP om en helhetlig kriminalitetsbekjempelse. - Vi la blant annet frem et forslag om en 5 årsplan for opptrapping av bemanningen i politiet, etter modell fra Sverige. Men trass i at erfaringene med slike planer er svært gode, og at politiet selv etterspurte dette, var regjeringen ikke villig til å støtte forslaget, sier Ellingsen.
Jan Arild Ellingsen har merket seg at spesielt regjeringspartiet Høyre i den siste tiden har kommet med uttalelser som tyder på at de vil trå sterkere til i kriminalitetspolitikken. -Men det er som vanlig bare med praten, sier han, og viser til at ikke ett av FrP 18 forslag til økt kriminalitetsbekjempelse fikk støtte av Høyre. - Dette til tross for at politiet selv har sagt at dette var de riktige forslagene, avslutter han.
