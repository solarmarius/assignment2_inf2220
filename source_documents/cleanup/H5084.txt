
Oslo, 31. august 2001
Inge Lønning
Styrket håp om reformer i lærerutdanningen
NRKs "folkemøte" om skolepolitikk avdekket en gledelig - om enn forbausende - enighet om behovet for reformer i allmennlærerutdannelsen, slik at de vordende lærere får anledning til velge om de vil konsentrere seg om barnetrinnet, mellomtrinnet eller ungdomstrinnet. Statsråd Giske uttrykte seg på en måte som måtte gi inntrykk av at han og Arbeiderpartiet alltid har vært varme forkjempere for denne måte å organisere allmennlærerutdannelsen på.
Men også her omgås statsråd Giske sannheten på en svært elastisk måte. Så sent som i juni gikk Arbeiderpartiet - sammen med Senterpartiet og SV - imot et forslag om at Regjeringen skulle legge til rette for en differensiert lærerutdannelse!
Det er verdt å minne om at Høyre helt siden omleggingen av allmennlærerutdannelsen i 1997 har gått inn for å gi lærerstudentene anledning til å velge om hovedinnretningen i studiet skulle være barnetrinnet, mellomtrinnet eller ungdomstrinnet - i erkjennelsen av at det ikke er mulig for noen lærer å ha fullgod kompetanse til å dekke alle fag i spennet mellom seksåringene og femten/sekstenåringene. Vi har knapt nok tall på hvor mange ganger Høyre har gjentatt dette forslaget, uten å få gehør. Nå ser det endelig ut til å løsne - og det er på høy tid.
Det er alltid hyggelig å kunne ønske politiske motstandere "velkommen etter". Enda hyggeligere er det hvis den politiske førvalgsomvendelsen også blir fulgt opp i praksis. Høyre skal sørge for at de nødvendige forslag blir fremmet så fort som mulig i det nye Stortinget, slik at de "nyomvendte" får mulighet til å ta konsekvensen av sitt syn
