
06.05.2004
Audun Lysbakken, stortingsrepresentant for SV
- Flertall for SV-forslag om mer hjelp til gjeldsofre
I dag fikk SV flertall, sammen med Ap, Frp og Sp, for at ingen personer som lever under gjeldsordning skal ha mindre enn 85 prosent av minstepensjon til livsopphold. Det betyr at summen gjeldsofrene får beholde av inntekten sin øker med flere hundre kroner i måneden.
- Dette er en viktig seier for oss, og viktig for gjeldsofre som sliter med å få endene til å møtes. Det vil bidra til at flere klarer å fullføre gjeldsordningsperioden og bli gjeldfrie, sier stortingsrepresentant Audun Lysbakken (SV) som la fram forslaget som i dag fikk flertall i Familie- og forbrukerkomiteen.
Lysbakken er imidlertid frustrert over at det var nødvendig for Stortinget å instruere regjeringen i denne saken.
- Regjeringen har trenert denne saken i halvannet år. Det er smålig og har ført til at mange har måttet leve på en langt lavere inntekt enn de burde. Regjeringen må snart lære seg å ta klare signaler fra Stortinget, sier Lysbakken.
Da Stortinget behandlet gjeldsordningsloven høsten 2002 slo det samme flertallet i en merknad fast at livsoppholdssatsene skulle settes til 85 prosent av minstepensjon. Likevel sendte Barne- og familiedepartementet ut et rundskriv sommeren 2003 hvor de veiledende satsene var satt til ca 75 prosent av minstepensjonen. Disse satsene gir en enslig rett til å beholde 6 565 kroner i måneden, i tillegg kan utgifter til bolig og forsørgelse av barn beholdes under visse forutsetninger. Forslaget som nå får flertall betyr at denne summen økes til 7 222 kroner.
