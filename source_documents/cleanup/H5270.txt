
Lørdag 3. november
Uttalelse fra KrFs landsstyre om Afghanistan: Nødhjelpen må nå fram
Kristelig Folkepartis landsstyre støtter verdenssamfunnets felles anstrengelser for å nedkjempe terroristnettverkene og ber Regjeringen bruke sin innflytelse for å sikre at tilstrekkelig nødhjelp kommer fram til sivilbefolkningen i Afghanistan. De humanitære prinsipper må være grunnleggende.
Terroranslagene mot USA den 11. september kostet mange tusen menneskeliv. Verdenssamfunnet står samlet bak kravet om at de som står bak terroren blir tatt og stilt til ansvar. Terroristnettverkene må avsløres og oppløses. Gjennom politisamarbeid over landegrensene må de ansvarlige finnes og stilles for retten.
Når Taliban-regimet i Afghanistan i stedet velger å støtte og beskytte Osama bin Laden og hans terroristnettverk, nødvendiggjør det militære tiltak for å stanse terroren. Landsstyret vil understreke betydningen av at de militære aksjonene legges opp slik at sivile tap blir så små som mulig. Landsstyre tar avstand fra bruk av klasebomber og understreker betydningen av at regjeringen fortsetter arbeidet med å få til internasjonal enighet om forbud mot bruk av klasebomber.
Mer enn 20 år med krig, Talibans vanstyre og langvarig tørke har gjort millioner av afghanere til flyktninger og brakt landet på randen til sultkatastrofe. Kristelig Folkepartis landsstyre mener verdens rike land må ta ansvar for at dette nødlidende folket får nok mat og medisiner før det er for sent, og ser det som positivt at Norge nå tredobler sin humanitære støtte til Afghanistan.
Den internasjonale hjelpen til Afghanistan har lenge vært for liten. De siste ukenes fokus på landet har bidratt til rekordstore bistandstilsagn. Katastrofen kan forhindres om hjelpen når fram. Taliban må slutte å legge hindringer i veien for hjelpeorganisasjonene. De militære aksjonene må anlegges slik at nødhjelpstransportene ikke hindres. Alt må gjøres for å få fram hjelpen. Hvis hjelpeorganisasjonenes forsyningsruter ikke strekker til, må man vurdere om militær transportkapasitet kan benyttes for å sikre at matforsyningene når fram.
Kampen mot terror vil kunne ta lang tid. Bomber kan aldri være det eneste alternativet. Kampen må føres på mange fronter. Politiske, diplomatiske, økonomiske, rettslige og militære virkemidler må samordnes. Landsstyret understreker viktigheten av å kontinuerlig vurdere virkemidlene som blir brukt slik at vi er trygge på å nå målet, nedkjemping av terrorismen.
