
16.5.2003
FrP
Stortingsrepresentant Ulf Erik Knudsen
Regjeringen bryter budsjettavtalen med FrP
- Regjeringen har brutt deler av budsjettavalen med Fremskrittspartiet. For det første har man inngått et forlik med Ap og SV i Tilsyns-saken, hvor ventelønn skal gis til de ansatte som ikke flytter. I tillegg har Statsråd Nordmann trukket en proposisjon om ventelønn, som var direkte følge av budsjettavtalen. Dette er helt uakseptabelt, sier stortingsrepresentant Ulf Erik Knudsen (FrP).
Knudsen, som er FrPs fraksjonsleder i Familie, Kultur og Administrasjonskomiteen i Stortinget, er sjokkert over at regjeringen først kan skrive under en avtale med FrP, for deretter å avtale det motsatte med Ap/SV. Dette er direkte oppsiktsvekkende, mener Knudsen.
I avtalen mellom regjeringen og FrP heter det at Avtalepartene er enige om at sluttpakker istedenfor ventelønn bør være hovedregelen ved oppsigelser i staten . Som følge av dette skulle det fremmes en proposisjon om endrede regler, og det var klart at man skulle tilstrebe prinsippet om ventelønn. Dette har regjeringen klart brutt med i avtalen om flytting av tilsyn, hvor ventelønn og sluttpakker sidestilles, og Statsråd Nordmann trekker proposisjonen, sier Knudsen.
Knudsen mener regjeringens handlemåte i denne saken svekker tilliten til Høyre, KrF og Venstre som avtalepartnere. Hva skal vi gjøre når man ikke engang kan forholde seg til skriftlige avtaler, spør Ulf Erik Knudsen.
