
Dato: 17.09.99
FREMSKRITTSPARTIET
Driftstilskudd til sykehjem  lavere bensinavgift
Fremskrittspartiets sentralstyre anmoder nå partiets stortingsgruppe om, i forbindelse med høstens budsjettbehandling, å arbeide for at det innføres et statlig driftstilskudd til finansiering av offentlige og private sykehjemsplasser. Partiet ønsker å benytte samme finansieringsmodell som i dag eksisterer for offentlige og private barnehager.
Fremskrittspartiets sentralstyre har merket seg at det fra enkelte hold har blitt hevdet at dette vil koste ca.14 milliarder kroner årlig i friske penger over statsbudsjettet. Dette er ikke riktig. Etter sentralstyrets oppfatning vil tilleggsfinansieringsbehovet bli på ca. 3 milliarder kroner årlig, forutsatt full utbygging av det definerte underskuddet på sykehjemsplasser i kommune - Norge. Hovedformålet med en slik finansieringsform er å gi kommunene en sikkerhet for at driftsutgiftene knyttet til hver enkelt sykehjemsplass faktisk er hensyntatt, slik at dette ikke bidrar til å legge en demper på utbyggingstakten av nye sykehjemsplasser.
Videre vil FrPs sentralstyre be stortingsgruppen gjøre et arbeid for å få redusert bensinavgiftene. I så henseende ber sentralstyret om at stortingsgruppen retter en henvendelse til Finansdepartementet om å få utarbeidet en teknisk modell som gjør det mulig med en maksimal bensinpris på 6,50  7.00 kroner pr. liter uavhengig av oljeprisens utvikling, hvilket betyr en modell hvor bensinavgiften varierer i takt med oljeprisutviklingen.
