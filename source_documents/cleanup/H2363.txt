
Tirsdag 31. august 1993:
Stortingsrepresentant Jon Lilletun, Kristelig Folkeparti:
- Øk støtten til kristen rehabilitering
-La de kristne rehabilitetssentrene for rusmisbrukere få sin rettmessige plass i det nasjonale behandlingstilbudet for rusmiddelmisbrukere. Disse sentrene kan vise til minst like gode resultater som de offentlige behandlingsinstitusjonene, men avspises med lite eller ingenting av de offentlige midlene. Dette er beklagelig. Jeg opplever at stadig flere ser hvilken imponerende innsats disse gjør, men det er nå på tide at politikerne også kommer med penger, ikke bare pene ord. Det sier stortings-representant Jon Lilletun, som er 2. nestleder i Kristelig Folkeparti.
Jon Lilletun har bred kjennskap til mye av den rusmiddelomsorgen som drives både i offentlig og privat regi i Norge. Og han har blitt imponert over den omsorg og oppfølging mange av de kristlige rehabiliteringssentrene kan tilby den enkelte rusmisbruker.
-Mye tyder på at disse sentrene får bedre resultater enn mange offentlige nettopp fordi de har noe mer enn ren behandling å tilby. I og med at evangeliet åpent tas med som en del av opplegget, så tilbys stoffmisbrukeren ofte både et innhold og et nettverk for et nytt, rusfritt liv, sier Jon Lilletun.
Han synes imidlertid det er på tide at disse sentrene nå får økonomisk godtgjøring fra bevilgende myndigheter for den store samfunnsmessige innsatsen de gjør; ofte basert på gaver, gratisarbeid og varierende kommunale garantier.
-En offentlig institusjon får 11-1200 kroner pr døgn, pr beboer på institusjonen. De private sentrene som ikke har driftsavtale med fylkeskommunen, er ikke garantert fem øre fra det offentlige. De kan imidlertid søke beboerens hjemstedskommune om å få dekning av utgiftene til klientens opphold. Ofte får sentrene imidlertid avslag, og må betale oppholdet av egen lomme, forteller Jon Lilletun.
Han viser til at et bredt politisk flertall i stortinget har sluttet seg til at de ulike private behandlingstilbudene, som P-22, må sikres økonomi til å videreføre sine viktige oppgaver.
-Det er sterkt å beklage om disse sentrene som langt på vei driver rimeligere og ofte bedre enn det offentlige tilbudet, skal måtte nedlegges fordi de ikke sikres et minstemål av offentlige overføringer, sier Jon Lilletun.
