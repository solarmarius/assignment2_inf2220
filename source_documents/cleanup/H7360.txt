
9.5.2003
Oslo Byaksjon
Ja til en levende 24-timers by!
Skjenkeblekkspruten har lagt seg tungt over Oslo. 70 av 120 drikkesteder som har holdt åpent til 03.00, må nå stenge to timer tidligere. Bystyrets vedtak på onsdag er direkte i strid med intensjonene om en levende 24-timers by og forsterker sentrum som en krigssone der alle som drikker alkohol skal samles til flatfyll i helgene.
Bystyret har med innføringen av skjenkeblekkspruten gjort det motsatte av hva en fornuftig kultur- og byutviklingspolitikk skulle tilsi. Framfor å spre utestedene som kan være åpen lengre til bydelsentraene og dermed forsterke sentrumsfunksjonene i bydelene, skal alle fordømte som vil drikke lengre enn til klokken ett sluses ned, sperres inne og overvåkes i et tett avgrenset sentrum.
Det er bare noen timer natt til lørdag og søndag hvor alkoholen er et samfunnsproblem. Men hva gjør bystyret? Framfor å dempe spenningen og konfliktnivået disse timene og la utestedene over hele byen selv velge når de skal stenge, øker bystyret aggresjonen ved å samle alle i sentrum og la de stå i endeløse kebab- og drosjekøer.
Utelivet er ikke en samfunnsfiende, men en nødvendig del av en vital kulturpolitikk. Spekteret av livsformer i Oslo er økende. Forholdet mellom arbeid og fritid er forskjellige for de ulike livsformene og de bruker byrommet til forskjellig tid. Et døgn har 24 timer og terskelen for å ta i bruk uterommene døgnet rundt burde være så lav som mulig.
Det eneste fornuftige er å la skjenkestedene selv få avgjøre når de skal stenge. Poenget er ikke at alle skal holde åpent døgnet rundt absolutt over alt, men at det bør være mulig for steder over hele byen å gjøre det. På sikt bør derfor Oslo arbeide for å avskaffe både alkohol- og den nye røykeloven. Stortinget skal ikke bestemme når Oslo innbyggere skal gå ut eller hvorvidt de får lov til å røyke ute.
Først da blir Oslo en levende 24 timers by.
