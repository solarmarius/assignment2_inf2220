
Stortinget, 8. juni 2001
Pressemelding fra Venstres Stortingsgruppe
Fullt gjennomslag for Venstre-forslag i Stortinget :
Femårig opptrappingsplan for reiselivet
Stortingets næringskomite gir full tilslutning til Venstres forslag om en
femårig opptrappingsplan for merkevarebygging av Norge som reisemål. -
Dette er et stort politisk gjennombrudd for norsk reiseliv, som er viktig
for verdiskaping og bosetting over hele landet. Det er også et helt
nødvendig mottiltak mot den alarmerende svikten i turiststrømmen til
Norge, sier Venstres leder Lars Sponheim og stortingsrepresentant Leif
Helge Kongshaug. De to Venstre-representantene fremmet forslaget om en
opptrappingsplan rett før påske, og nå vedtas det av Stortinget.
Som næringsminister la Lars Sponheim fram en egen stortingsmelding om
reiselivet. En av hovedstrategiene for økt lønnsomhet, var å trappe opp
satsingen på å profilere Norge som reisemål og merkevare i utlandet. Dette
fikk tilslutning i Stortinget, men regjeringen Stoltenberg har ikke fulgt
opp. Både i revidert budsjett for 2000 og budsjettforslaget for 2001
foreslo Arbeiderpartiet å redusere bevilgningene til Norges-profilering.
Sammen med forslaget om å legge moms på reiselivet, var dette skritt i
helt gal retning.
- Disse forslagene ble avvist av Stortinget, men det er i lengden
uholdbart at Stortinget ved hver korsvei må gripe inn for å hindre
innføring av forverrede rammevilkår for norsk reiseliv, mens
konkurrentlandene ruster opp sin markedsføringsinnsats, sier Lars
Sponheim.
Den femårige opptrappingsplanen skal leveres fra Regjeringen senest sammen
med Statsbudsjettet for 2002.
