
26. juli 2001
Berit Brørby
Feminist-brev
Feministbrevet 26. juli er fra statssekretær i Bistandsdepartementet, Sigrun Møgedal. Det handler om internajsonale kvinnenettverk.
Kjære feminist,
Noe nytt skjer Afrika. Afrikanske ledere vil endring, sammen. Økonomiene er for små og produktene er for like. Demokrati og økonomisk framgang undergraves av kriger, konflikter og korrupsjon. Nå vil Afrika ta grep og vise verden at de kan og vil.
Afrikanske ledere betyr fortsatt menn. På et møte i FN sammenheng sist uke, spurte jeg Anna Tibajuka, en tanzaniansk kvinne som nå leder FN organisasjonen om bosetting (Habitat) om hun hadde tro på dette nye initiativet fra Afrika. Ansiktet, kroppen og hele henne levde, da hun sa: "La oss mobilisere og stille disse menn til ansvar! Vi trenger en Pan-Afrikansk fredskongress av bare kvinner. Enhver afrikansk kvinne har følt krig, konflikt og fattigdom på kroppen. Kvinner har erfaring i å lete etter fredshåp. Kvinner har måttet lære å mestre sårbarhet. Kvinner har mot til å møte virkeligheten og ta tak i den. Den kunnskapen og erfaringen, den kreativiteten og det motet er det vi trenger for et nytt Afrika. Vi må samles og skape en plattform av trygghet for hverandre. Om ikke kvinnene samler seg, tror jeg ikke på endring. Menn har for mye prestisje i det som er ".
Dette handler om likestilling og mer enn det. Vi må erkjenne hvilke muligheter vi har til enhver tid, spesifikt som kvinner. Det handler for det første om å kjempe for de store og små tingene, midt i samfunnet, med alle redskap og relasjoner som står til rådighet. Og det handler også om strategisk mobilisering som kvinner. Det handler om både likestilling og kvinnemakt. Hver situasjon krever sin måte å kombinere disse to.
Noen av oss er selv ganske kjønnsblinde fordi vi tror vi behersker et felt som likestilt og dermed er saken i orden. Jeg selv opplevde det som lege, inntil jeg måtte lære på nytt, gjennom fattige kvinner på landsbygda i Nepal. De hjalp meg til å bli seende. Kvinner må hjelpe hverandre. Til å forstå marginalisering og ulik tilgang til muligheter på ethvert sted. Og for å spørre oss selv og hverandre hva vi kan gjøre annerledes og hvordan vi kan skape endring, nettopp fordi vi er kvinner.
Det betyr faktisk uendelig mye å ha kvinner i internasjonalt lederskap, slik som Anna Tibajuka. Som ser virkeligheten i andre perspektiver og tør bruke sin annerledeshet til å korrigere gjengse oppfatninger av hva som er viktig. Som kan stille spørsmål på nye måter. Som tør å stå fram med noe mer enn en overbevisende språkøvelse i korrekte posisjoner.
Men det er stor avstand mellom kvinnelige lederes modellmakt og muligheter og kvinner som har sin verdighet og sitt potensiale undergravd av fattigdom og marginalisering. Vi kan ikke akseptere at kvinner er spesielt utsatte og rammes dobbelt. Handel med kvinner der økonomisk nød er en viktig årsak og skjer i hele verden, også i Norge. Kvinner er særlig sårbare i kriger og konflikter. I væpnet konflik regnes nå vold mot kvinner, inkludert voldtekt, som krigsforbrytelse, ref. nylig avsagt dom i Jugoslaviatribunalet. Dette er et viktig skritt.
Skal et land oppnå utvikling som monner og varer, lønner det seg å satse på kvinner! Vi vet alle om nøklene som ligger i utdanning og helse. Vi har kanskje lagt mindre vekt på kvinner som økonomiske aktører, selv om det er kvinner som er ryggraden i mange lands uformelle økonomi. Dette må vi endre på. Midt i den globale debatten om fattigdom og ulikhet er det nå et hovedfokus på større folkelig deltakelse og demokratisk styring. Kvinner i fattige land må være med å prege den agendaen. Da må det legges til rette for politisk deltakelse på alle nivå.
Kvinnenettverk går nå på kryss og tvers mellom land og kontinenter. Det er viktig for oss her hjemme å hente deler av vår dagsorden og vår forståelse fra dem. Mange utviklingsland har svært aktive grupper av kvinner som har meldt seg inn i kampen både nasjonalt og internasjonalt. Vi trenger deres innsikt og deres virkelighetsforståelse, og de trenger oss.
