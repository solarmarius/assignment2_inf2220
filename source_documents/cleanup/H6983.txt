
10.04.2003
Stortingsrepresentant Hill-Marta Solberg:
- Konkrete tiltak for å styrke næringslivet og forhindre økt ledighet er nødvendig
Arbeiderpartiet la i dag fram et forslag i Stortinget for en aktiv og målrettet næringspolitikk. Arbeiderpartiet satser på kompetanse, nyskaping og design og vil ha en mer offensiv politikk for merkevarebygging. Solberg ber regjeringen i forbindelse med behandlingen av revidert nasjonalbudsjett legge frem en samlet pakke med tiltak mot nedbygging av konkurranseutsatt næringsliv basert på Arbeiderpartiets forslag.
- Fra Arbeiderpartiets side har vi nå foreslått konkrete og viktige tiltak for å styrke næringslivet og møte den stigende arbeidsledigheten. Regjeringen med næringsministeren i spissen har vært altfor passiv på dette området, og hans næringsnøytrale politikk er fullstendig feilslått. I følge Aetat var 91 400 helt ledige ved utgangen av mars, en økning på nesten tretti prosent fra i fjor. Derfor håper vi at regjeringen nå følger opp våre forslag for å avhjelpe situasjonen. Dette er helt nødvendig for å møte den negative utviklingen, sier hun.
Arbeiderpartiets foreslår at:
Stortinget ber Regjeringen i forslaget til tilleggsbevilgninger og omprioriteringer på statsbudsjettet legge fram en samlet pakke med tiltak mot den økende arbeidsledigheten og mot nedbygging av konkurranseutsatt næringsliv. Denne pakken bør inneholde følgende:
- Tiltak for å sikre verfts- og verkstedindustrien og andre deler av offshore leverandørindustrien oppdrag i framtiden.
Det må legges til rette for å holde et høyt tempo i tildelingen av nye utvinningstillatelser på norsk sokkel og å øke utvinningsgraden. Mer av gassen må brukes innenlands for å skape ny industri og flere arbeidsplasser, og den statlige forskningsinnsatsen på energisektoren må økes.
- Tiltak for å sikre verfts- og verkstedindustrien og andre deler av offshore leverandørindustrien oppdrag på kort sikt og for å øke kompetansen til ansatte som blir permittert.
Modernisering av riksvei- og fylkesveifergene og bygging av gassferger, må vurderes. Aetat må settes i stand til å bidra til en systematisk kompetanseoppbygging hos permitterte ansatte i offshore leverandørindustrien og ved skipsverftene.
- Tiltak for fornyelse og omstilling av fiskerinæringen og oppdrettsnæringen.
SNDs marine satsing må følges opp. Bevilgningen til marint innovasjonsprogram for å få til nyskaping, omstilling og kapasitetstilpasning i fiskerinæringen og til Fiskerinæringens kompetansesenter må økes.
- Tiltak for nyskaping og designdrevet innovasjon i møbelindustrien.
Staten må bidra til å iverksette næringens eget program "Innovasjon møbel".
- Tiltak for å styrke reiselivet ved å øke interessen for Norge som reisemål.
Bevilgningen til den internasjonale markedsføringen av Norge som reisemål må økes i tråd med den femårige opptrappingsplanen som tidligere er vedtatt.
- Generelle tiltak for å øke innovasjonen og utviklingen i næringslivet.
Bevilgningen til SNDs forsknings- og utviklingskontrakter, landsdekkende innovasjonsordning og inkubatorstipend, bør økes. Satsning på SIVAs inkubatorprogram må økes. Økt tilgang på risikokapital ved å overføre mer til såkornordningene og SNDs distriktsrettede fond, må vurderes.
- Tiltak for å øke interessen for design i næringslivet.
Det må settes fokus på hvordan offentlige myndigheter kan bidra til utvikle ny design i næringslivet gjennom blant annet Norsk Designråd og SND.
- Tiltak for å sette kulturbasert næringsutvikling på dagsorden.
Tiltak for å øke kunnskap om betydningen av kultur i utviklingen av næringslivet, må iverksettes, blant annet gjennom å la SND utvikle prosjekter i skjæringsfeltet mellom kultur og næring.
- Flere tiltaksplasser og flere plasser innenfor bedriftsintern opplæring.
Det er behov for flere ordinære tiltaksplasser og for å utvide bruken av bedriftsintern opplæring. Dette må følges opp.
- Unntak fra permitteringsreglene.
Det bør gis mulighet for lengre permitteringsperiode enn 26 uker for utsatte bransjer.
- Tiltak mot sosial dumping av utenlandske arbeidstakere.
Norske selskaper må hindres i å skaffe seg et konkurransefortrinn ved å underbetale utenlandske arbeidstakere i Norge og å bryte norsk lov.
- Tiltak for å sikre ungdom under 25 år arbeid eller utdanning.
Ungdom må sikres tilbud om jobb, utdanning eller arbeidsmarkedstiltak. Ungdomsgarantien gjeninnføres.
- Kompensasjon for bortfallet av differensiert arbeidsgiveravgift.
Det må undersøkes nærmere om redusert arbeidsgiveravgift i andre deler av landet enn i Nord-Troms og Finnmark kan opprettholdes. Ordningene må utformes slik at de områdene som taper på omleggingen kompenseres fullt ut.
- Kommunenes økonomi må styrkes
