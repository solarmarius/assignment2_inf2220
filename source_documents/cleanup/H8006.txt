
18.11.2003
ARBEIDERPARTIETS STORTINGSGRUPPE
Stortingsrepresentant Trond Giske, Ap
. PRESSEMELDING
- MER TIL KULTUR I FORLIK MED AP
Budsjettforliket med Arbeiderpartiet gir mer penger til kulturområdet. Den største økningen går til NRK som får 100 millioner kroner mer neste år, ved at lisensen øker med 60 kroner.
- Dette er penger som kan brukes til å videreutvikle NRKs oppgave som allmennkringkaster, samtidig som det gir NRK større mulighet til å ivareta sin rolle som kulturformidler, sier Arbeiderpartiets kulturpolitiske talsmann Trond Giske.
Forliket innebærer også byggestart for Glåmdalsmuseets Romaniavdeling. Regjeringen hadde foreslått å utsette dette, men nå kan byggingen starte neste år. Fullt gjennomført er museumsprosjektet beregnet til femti millioner kroner.
Arbeiderpartiet har fått gjennomslag for å opprette en ny støtteordning for kulturbasert næringsutvikling på tyve millioner kroner. Ordningen skal administreres av SND.
- Dette er et gjennombrudd for at kultur blir ansett som et viktig satsingsområdet når det gjelder næringsutvikling. Det vil bety mye for mange kunstnere og kulturarbeidere rundt om i landet som har gode ideer og som ønsker å satse, sier Trond Giske.
- I Arbeiderpartiets alternative budsjett foreslo vi om lag 230 millioner kroner i økning til kulturformål inkludert NRK lisensen. Vi har nå fått gjennomslag for om lag 120 millioner kroner av dette. Vi skulle gjerne ha ønsket flertall for enda mer av våre forslag til økte bevilgninger til kulturformål, men vi er likevel fornøyd med at kulturbevilgningene styrkes. Et forlik mellom Regjeringen og Fremskrittspartiet ville etter all sannsynlighet ha ført til det motsatte, sier Giske.
Ingen kutt til Fond for lyd og bilde
- I det opprinnelige budsjettforliket fra finanskomiteen ble det foreslått å redusere bevilgningen til Fond for lyd og bilde med 9 millioner kroner. Dette kuttet er nå fjernet, og bevilgningen opprettholdes. Arbeiderpartiet foreslo i sitt alternative budsjett å øke bevilgningen til Fond for lyd og bilde med tre millioner kroner. Vi måtte akseptere at vi ikke fikk flertall for en slik økning, men en nedskjæring var helt uakseptabelt for oss, sier Giske.
Giske understreker at det fortsatt kan bli noen justeringer i kulturbudsjettet for 2004 når behandlingen i kulturkomiteen tar til. - Vi vil arbeide for å få gjennomslag for mer av de prioriteringer vi hadde i Arbeiderpartiets alternativ budsjett blir fulgt opp i behandlingen i komiteen, fastslår Trond Giske.
