
Onsdag 17. juni 1992
Kåre Gjønnes (KrF) om bistandspolitikk:
SKAL ØKTE BEVILGNINGER GI MINDRE U-HJELP?
Arbeiderpartiet har valgt å ty til Høyre og Fremskrittspartiet for å få igjennom en bistandspolitikk der man satser på økt bruk av blandede kreditter, og får som resultat en reduksjon i den fattigdomsorienterte bistanden. Dette er en ny type bistandspolitikk fra regjeringspartiets side. Dette slo Kristelig Folkepartis parlamentariske leder Kåre Gjønnes fast da Stortinget drøftet omfordelinger i bistandsbudsjettet onsdag.
Kåre Gjønnes minnet om hva daværende utenriksminister Knut Frydenlund hadde sagt da Stortinget på slutten av 1970-tallet diskuterte i hvilken grad bistandsbudsjettet skulle kunne belastes ved eventuelle tap på de eksportgarantiene NORAD var med på å vurdere. Den gang var det Arbeiderpartiets klare linje at u-hjelpsbudsjettet bare i liten grad skulle kunne belastes ved eventuelle slike tap.
-Nå foreslår regjeringen Brundtland - med støtte av Fremskrittspartiet og Høyre - at bistandsbudsjettet skal betale for alt - krone for krone - for å dekke den gjeld u-landene ble påført av disse NORAD-anbefalte eksportgarantiene, registrerte Kåre Gjønnes, og la til at gjelda i tillegg vokser med flere hundre millioner årlig fordi den norske stat beregner seg omlag 10,5 prosent rente av pengene.
Kåre Gjønnes la ikke skjul på at han var sterkt kritisk til denne måten å drive bistandspolitikk på, og beskrev det som et paradoks at den norske stat opptrer som en tøffere kreditor overfor u-landene enn mange private storbanker ville gjort. Det er dette som skjer når den norske stat forlanger full betaling for hele den formelle gjelda, selv om denne forlengst er avskrevet som tapte penger, påpekte han.
Kåre Gjønnes beklaget at det bare var et mindretall i Stortinget som ville stå fast ved Knut Frydenlunds ord om at bistandsbudsjettet bare skal belastes for en liten del av disse tapene. Han sa seg engstelig for at den linja man nå gikk inn på, ville føre til stadig sterkere inngrep i bistandsbudsjettet i årene framover.
-Jeg håper det ville komme andre signaler ved behandlingen av neste års stats-budsjett, eller ved behandlingen av Nord/Sør-meldingen, sa Kåre Gjønnes i Stortinget onsdag. Et forslag KrF hadde vært på å fremme sammen med Senterpartiet og SV om å øke bevilgningen til de sulterammede områdene i Afrika, og til miljøtiltak i u-land, ble nedstemt av de andre partiene.
