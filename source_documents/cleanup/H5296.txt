
9/11-01
Senterpartiets alternative statsbudsjett 2002:
Mer til studentene og høyere utdanning
Rune J. Skjælaaen, Senterpartiets medlem i Kirke-, utdannings- og forskningskomiteen
Senterpartiet foreslår en kraftig forbedring i bevilgningene til høyere utdanning og studiefinansieringen, i forhold til Arbeiderpartiets budsjett forslag.
Økonomien i universitet- og høyskolesektoren blir styrket med 50 mill. kroner, ut over det framlagte Ap-budsjett, for at utdanningsinstitusjonene skal kunne legge til rette for kvalitetsreformen som nå skal gjennomføres.
Senterpartiet foreslår å øke bevilgningene til bygging av studentboliger med 60 mill. kroner. Man vil med dette kunne realisere over 200 nye boliger ut over Ap-regjeringens forslag.
Senterpartiet går inn for at stipendandelen økes til 40 prosent. Vi er uenig i at hele stipendandelen gjøres avhengig av gjennomførte studier. Det legges inn 100 mill. kroner for å styrke studiefinansieringen.
Senterpartiet vil videreføre dagens ordning med differensiert kostnadsnorm for utenlandsstudenter og beholde inntektsavhengig tilbakebetaling av studielån, som Ap-regjeringen forslo å avvikle.
