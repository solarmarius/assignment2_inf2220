
23.04.2004
ARBEIDERPARTIETS STORTINGSGRUPPE
Arbeiderpartiets kommunalpolitiske talsmann Karl Eirik Schjøtt-Pedersen
- Regjeringen famler med EU-utvidelsen
- Regjeringens håndtering av EU/EØS-utvidelsen har vært preget av famling og mangel på handlekraft. Dersom arbeidstakere fra de nye medlemslandene tar arbeid i Norge til dårligere lønns- og arbeidsvilkår enn vi har i Norge, vil det føre til tap av norske arbeidsplasser og press for å svekke norske lønns- og arbeidsvilkår. Det sier saksordfører Karl Eirik Schjøtt-Pedersen etter at Stortinget i dag behandlet lovendringer som følge av EØS-utvidelsen.
Schjøtt-Pedersen er imidlertid glad for at Arbeiderpartiet en uke før EU-utvidelsen har fått gjennomslag for sine viktigste krav. I en overgangsperiode skal det stilles krav om at arbeidstakere fra de nye medlemslandene bare kan ta arbeid dersom ansettelsen er på full tid og de har lønns- og arbeidsvilkår etter gjeldende norsk tariffavtale eller det som er vanlig på samme sted og yrkesområde.
- Det er likevel ikke arbeidstakere som kommer enkeltvis til Norge og søker arbeid hos norsk arbeidsgiver som utgjør problemet. De største utfordringene vil gjelde tjenesteyting fra selvstendig næringsdrivende og utsendte arbeidstakere på tjenesteoppdrag. Regjeringen vil ikke sette i verk noen tiltak i forhold til denne gruppen. Det er meget uheldig, sier Schjøtt-Pedersen.
Han påpeker at bedrifter vil kunne prøve å kutte kostnader ved å sette ut oppdrag til polske eller baltiske bedrifter som gjør arbeidet mye billigere. Norske bedrifter kan også etablere underfilialer i de nye EU-landene og lønne sine ansatte etter dette landets lønnsnivå. - Dette betyr at norske arbeidsplasser går tapt og at norske bedrifter vil presse for å svekke lønns- og arbeidsvilkårene i Norge, sier han.
Selv om det ikke er mulig å bruke overgangsordninger overfor bedrifter som tar med egne ansatte til Norge, mener Schjøtt-Pedersen det er fullt mulig å sette inn alminnelige tiltak overfor arbeidsmarkedet som motvirker en slik utvikling. Arbeiderpartiet har sammen med SV og Sp foreslått en rekke tiltak, som regjeringen og Frp går i mot. Partiene foreslår blant annet at det skal innføres en godkjenningsordning og kontroll av byråer som driver formidling og utleie av arbeidskraft i Norge, at staten og kommunene skal kunne stille krav om tarifflønn når det lyses ut offentlige anbud, at tillitsvalgte skal ha rett til drøfting i forbindelse med beslutninger om innleie og underentreprise, og at tillitsvalgte skal ha rett til innsyn i lønns- og arbeidsvilkår hos underentreprenør.
- Den største utfordringen får vi imidlertid dersom Regjeringen og Fremskrittspartiet gjør alvor av at de vil øke adgangen til midlertidige ansettelser. Etter EU-utvidelsen vil utleiebyråer i hele EØS-området ha adgang til å leie ut arbeidskraft til norske virksomheter. Med økt adgang til midlertidige ansettelser og medfølgende økt adgang til bruk av innleid arbeidskraft, vil presset mot norske arbeidsplasser og mot norske lønns- og arbeidsvilkår øke ytterligere. Det er Arbeiderpartiet imot, sier Schjøtt-Pedersen.
Han er likevel glad for at Arbeiderpartiet gjennom stortingsbehandlingen får igjennom noen viktige endringer, selv om regjeringspartiene stemte imot. Arbeidstilsynet og andre relevante tilsynsmyndigheter får økt sine fullmakter til kontroll og sanksjoner overfor virksomheter som bryter regelverket. Virksomheter som benytter arbeidstakere uten arbeidstillatelse skal idømmes bøter og inndragning av fortjenesten. Plikten til å rapportere til skattemyndighetene om utenlandske arbeidstakere utvides. Videre gis det åpning for å pålegge arbeidstakere å vise identitetskort og for at hovedentreprenør skal legge fram mannskapslister.
- Arbeiderpartiet ser det som viktig at partene i arbeidslivet vurderer bruk av allmenngjøring av tariffavtaler. Samtidig mener vi at Arbeidstilsynet skal få utvidede fullmakter til å håndheve regler nedlagt i allmenngjorte tariffavtaler, sier Karl Eirik Schjøtt-Pedersen.
