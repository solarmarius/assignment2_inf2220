
19.5.2005
Arbeiderpartiet
Fra ord til handling i kystpolitikken
- Stortinget har gjennom behandlingen av Stortingsmeldingen om marin næringsutvikling tatt flere grep som regjeringen burde tatt. Regjeringens virkelighetsbeskrivelse var et godt utgangspunkt, men regjeringens mål ble ikke fulgt opp av et sett med virkemidler. Vi har prøvd å rette opp dette, sier saksordfører Bendiks H. Arnesen fra Arbeiderpartiet.
- Regjeringen manglet en helhetlig strategi for kysten, og hadde et fokus som var stykkevis og delt. Arbeiderpartiet mener vi må se på kysten som en helhet. Jeg er også forundret over Fremskrittspartiet som mener det må gjennomføres et skille mellom fiskeri- og distriktspolitikk. Det blir som å gå på ski uten staver, sier Arnesen.
Regjeringens politikk ga inntrykk av å være mer enn den var. Hadde de vært arkitekter hadde de trodd at bygget stod ferdig når tegningene var levert til entreprenøren. Med andre ord, mye arbeid gjenstod før Stortingets behandling. Men Stortinget har nå gitt regjeringen noen flere virkemidler for å kunne føre en helhetlig og offensiv kystpolitikk
- Arbeiderpartiet mener at næringsutvikling, distriktspolitikk og ressursforvaltning må sees i sammenheng. Kun da vil vi kunne møte internasjonal konkurranse, og videreutvikle vårt nasjonale fortinn med tilgang på fersk råstoff av høy kvalitet. Vi har ressursene og vi har evnen, spørsmålet er om fiskeriministeren har viljen, avslutter Arnesen.
