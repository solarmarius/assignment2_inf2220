
17.12.98:
Tor Nymo,
NYMO HAMRET LØS MOT JA-SIDEN I DEBATTEN OM VETERINÆRAVTALEN
Tor Nymo, Senterpartiets stortingsrepresentant fra Troms, levnet ikke noen som helst tvil om sitt standpunkt i forhold til veterinæravtalen som ble debattert i Stortinget i dag. Nymo mente at avtalen både innskrenket Norges suverenitet, svekket demokratiet og ødela politikernes troverdighet.
-Nei, her er nok stortingsflertallet helt på tvers av det som er folkemenningen ute, og som jeg sa i debatten, denne saken har folk satt seg inn i, denne saken har de diskutert og denne saken har de gjort seg opp en mening om, de er i mot og det forstår jeg meget godt.
Nymo sier videre at veterinæravtalen er den EU-saken som i størst grad har opptatt folk siden folkeavstemningen i 1994, men til forskjell fra debatten omkring medlemskap i EU, så har veterinæravtalen hatt ingen eller svært få forsvarere.
-Jeg forstår godt at ingen vil forsvare innholdet i denne avtalen, det er jo nettopp derfor folk flest sier nei til dette, og da er det beklagelig at et stortingsflertall så til de grader i utakt med folkemenningen trumfer denne avtalen igjennom. En må vel kunne anta at denne saken har lært folk ute at politisk engasjement ikke nytter, og at politiske beslutninger i forhold til EU, tas i UD, på noen forhandlingskontorer i Brussel, og i interne møter mellom Jan Petersen og Thorbjørn Jagland. Imidlertid bør vi være klar over at laber deltagelse i valg og liten interesse for å delta i politikk nettopp er et resultat av det Stortinget nå gjør i forhold til veterinæravtalen, avslutter Nymo.
Nymo understreker imidlertid at ja til EØS-partiene har hovedansvaret for det som nå skjer, fordi EU ingen vei hadde kommet uten at EØS-avtalen hadde ligget i bunnen. Både Arbeiderpartiet, Fremskrittspartiet og Høyre stemte som kjent ja til EØS-avtalen, men det gjorde også Krf, og det er det nok mange folk på nei-siden og i Senterpartiet som i ettertid har hatt og vil ha veldig vanskelig for å tilgi dem.
