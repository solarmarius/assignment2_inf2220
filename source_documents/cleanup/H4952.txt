
14.08.01
av Karin Andersen, parlamentarisk nestleder SV
Skam deg, Siv Jensen
Det er voldsmannen og ikke offeret som har ansvaret for mishandling. Dette er et prinsipp som må stå fast enten offeret er kvinne eller mann, nordmann eller utlending, nær familie eller totalt fremmed.
Hjemmevolden har et uhyggelig omfang. Den er like kriminell og rammer oftere og hardere enn gatevold. En du kjenner, er avhengig av og som du kanskje er glad slår deg. Det er lite som er verre enn det.
Lensmannen Harald Andersen utspill om at kvinner må ta en del av skylda for at de blir slått fordi de velger feil menn, viser til fulle at voldsutsatte kvinner ikke tas på alvor av politiet og at vold mot kvinner ansees som en privatsak. Mange liv som går tapt og blir ødelagt av dette.
FrP later som om de ellers står på offerets side i voldssaker, støtter lensmannen, særlig hvis mannen er utlending. Da har offeret skylda siden hun er så dum å slå seg i lag med en slik en. Dette blir en kvalm graut av kvinneforakt og utlendingshat.
Hvor er snakket om enkeltmenneskets ansvar for egne handlinger uavhengig av hvem du er?
Hvor er vernet om og hensynet til de som mishandles?
Hvor er prinsippet om at vold er vold, uansett om det er på gata eller hjemme?
Det er visst ingen ting som er så tragisk og alvorlig at ikke FrP er villig til å la sitt hat mot utlendinger og la både vett og menneskelighet fare.
Vold mot kvinner har altid eksistert, lenge før det ankom en eneste utlending til Norge. Skal vi stoppe det må ansvaret for volden plasseres hos voldsmannen. Politiet må ta kvinner som utsettes for vold på alvor og alle må ta avstand fra vold mot kvinner uansett om det er Gud, Allah, kulturen eller alkoholen som brukes som unnskyldning for volden.
Siv Jensen bør be alle de kvinner som har opplevd vold i hjemmet om unnskyldning.
De har ingen skyld, men politikere som legitimere vold ved å si at offeret får skylde seg sjøl og unnlater å gjøre noe, har et tungt ansvar.
