
06.02.03
Kenneth Svendsen, (FrP)
Bygg veier nå !
I realiteten reduseres veibevilgningene årlig, i 1990 var veibevilgningene ca.10 mrd. Kroner mens de i 2002 var på 11,5 mrd.kroner. Hvis Stortingsflertallet hadde fulgt prisstigningen skulle bevilgningene ha vært 15-16 mrd. Kroner. Når en ser at billistene betaler inn ca.40 mrd. Kroner i forskjellige bilavgifter, moms og bomavgifter ser en at billistene ikke er annet enn en melkeku for staten.
Stortingsflertallet sier så pent i festtaler at vi skal satse på fremtiden. Hva er mer fremtidsrettet enn utbygging av gode veier. Veiene legger til rette for at folk kan bo der de vil, gode veier legger til rette for at bedrifter kan etablere seg og drive rundt om i hele landet. Uten gode transportårer vil det være umulig å bo i dette landet. Sikkerhet er også et viktig element, hundrevis av mennesker drepes og lemlestes årlig i Norge på grunn av at Stortingsflertallet ikke vil bruke penger på veibygging.
Jeg synes det er tragisk og høre på Skogsholm, Foss og Stoltenberg når de hevder at vi ikke kan bruke mer penger til veibygging for da blir det inflasjon. Når vi vet at det går tusenvis av veiarbeidere arbeidsledig og hever arbeidsledighetstrygd, hvordan kan det da bli inflasjon hvis disse veiarbeiderne får lønn for å bygge veier fremfor å passivt heve arbeidsledighetstrygd ?
Hva er logikken i at Foss et co kjøper aksjer i sigarettfabrikken Philip Morris, samtidig som de bruker millioner av kroner på groteske reklamekampanjer for at folk ikke skal røyke de samme sigarettene.
Foss og Stoltenberg er så opptatt av at vi ikke skal bruke opp disse oljepengene, slik at de skal få sin pensjon. Men ville det ikke vært bedre at vi bygde ut dette landet slik at vi hadde arbeidsplasser og et næringsliv som kunne betale skatt i fremtiden for å dekke noe av pensjonene.
Men nei, selv når all fornuften sier at Norge heller skulle brukt noe av overskuddet på handelsbalansen på å bygge landet ved å investere slik at det ble bygd et veinett som satte folk og næringsliv i stand til å bruke hele landet, prioriterer disse politikerne aksjer i Philip Morris og Coca Cola.
Det er forunderlig at når folk og næringsliv ber politikerne om mer penger til vei får de opera til 10 15 mrd kroner.
