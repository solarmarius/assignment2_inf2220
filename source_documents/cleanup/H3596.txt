
27.01.99
Kristin Halvorsen, leder i SV:
Sosialistisk Venstrepartis Pressetjeneste
Stortinget
Stram kommuneøkonomi bekjemper ikke vold og kriminalitet
- Regjeringen er klarere på bekjempelse av vold og kriminalitet nå enn Bondevik var i sin nyttårstale. Vektlegging på forebygging er helt i SVs ånd, men hvordan skal regjeringa få dette til når de kutter i tiltak for barn og unge, spør leder i SV, Kristin Halvorsen. Bondevik må hoppe ned fra Høyre og Fremskrittspartiets fang, mener hun.
SV stilte i dag fem spørsmål om bekjempelse av vold og kriminalitet til forskjellige regjeringsmedlemmer. SV er fonøyd med at presset ser ut til å gi resultater ved at flere tiltak i verksettes.
Allikevel var kommunalministeren svært uklar da hun skulle svare på sammenhengen mellom bekjempelse av vold og kriminalitet, og at en strammere kommuneøkonomi går utover tiltak for barn og unge.
- Høyere barnehagepriser, dyrere skolefritidsordning, færre fritidstilbud for barn og unge gjør at forebyggingsarbeidet av vold og kriminalitet ikke er gjennomførbart. Dette skjer fordi regjeringen i realiteten fører en høyrepolitikk på Høyre og Fremskrittspartiets nåde. Hvis vi skal bekjempe vold og kriminalitet må vi styrke kommuneøkonomien, slik at vi kan forebygge i mye større grad, og det er ikke mulig når Bondevik sitter på Jan Petersen og Carl I. Hagens fang, avslutter Halvorsen.
