
Stortinget, 17. mars 2000
FREMSKRITTSPARTIETS
STORTINGSGRUPPE
Fra stortingsrepresentant Per Sandberg, FrPs familiepolitiske talsmann.
STORE FORVENTNINGER TIL
KARITA BEKKEMELLOM ORHEIM
Fremskrittspartiets familiepolitiske talsmann, Per Sandberg, har store forventninger til den nye Barne- og familieministeren, Karita Bekkemellom Orheim.
- Jeg håper nå at Bekkemellom Orheim nå vil ta i et kraftig tak for å fornye Arbeiderpartiets familiepolitikk, slik at partiet fjerner seg fra den gammelsosialistiske tankegangen som har preget partiets familiepolitikk i en årrekke, uttaler Sandberg.
Han forventer at den nye Barne- og familieministeren vil sette fokus på å reformere barneloven, slik at det blir større likhet mellom mødre og fedre når det gjelder felles omsorg ved skilsmisse. - Jeg håper også at hun vil reformere barnebidragsordningen. Dersom dette skjer, og hvis Bekkemellom Orheim, støtter de dokument 8 forslag som Fremskrittspartiet har fremmet i Stortinget på disse områdene, vil hun revolusjonere Arbeiderpartiets barne- og familiepolitikk, noe som vil være til stor fordel for landets familier, sier Sandberg.
Når det gjelder den nye ministerens barnehagepolitikk, er Sandberg mer skeptisk:
- Jeg er skeptisk til den nye Barne- og familieministerens barnehagepolitikk, hvor jeg nå tror at vi nå går mot en obligatorisk barnehage for alle. Dette vil i så fall være et tilbakeskritt for familienes frihet til å organisere sin hverdag, slik som de selv måtte ønske, avslutter Sandberg.
