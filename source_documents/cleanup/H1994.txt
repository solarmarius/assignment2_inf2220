
Fredag 21. februar 1992
KrFK-leder Aud-Inger Aure:
GARANTERT MINSTEBELØP FOR LEDIGE MÅ VURDERES
Det er et paradoks at mens man har satt et øvre tak på hva en arbeidsledig kan ta imot av ledighetstrygd, er det ikke noe "gulv" for slik støtte. Det er de lavtlønte som rammes av dette. Nå må regjeringen ta initiativ til rette på dette så snart som mulig, sa Aud-Inger Aure, leder for Kristelig Folkepartis Kvinner, under årsmøtet i Buskerud KrF lørdag. Hun tok også til orde for at forsørgerbidraget arbeidsledige får for barn, må økes. Det har stått stille siden 1975.
At arbeidsledige er garantert en ledighetstrygd som tilsvarer 62 prosent av sin vanlige lønn, gjør at de som har vært i lavtlønnsyrker innen renhold og omsorg, rammes urimelig hardt av sin ledighetssituasjon.
-Det er enkelt å regne ut at en som har hatt en årslønn på 100.000 kroner, vil som arbeidsledig bli sittende igjen med 62.000. Jeg synes ikke Norge kan være bekjent av en slik ordning. De som har hatt høye lønninger, får tilsvarende høy ledighetstrygd, helt opp til 213.000 kroner, som er det maksimale. Et slikt beløp kan man leve godt av, mens 62.000 verken er til å leve eller dø av, slo Aud-Inger Aure fast. Hun minnet om at 62-prosents-regelen vil kunne slå særlig hardt ut mot nyetablerte forsørgere.
-Jeg synes også det er utrolig at vi fremdeles opererer med et forsørgertillegg for barn til arbeidsledige som er på seks kroner dagen. Dette beløpet har stått stille siden 1975 og er overmodent for revisjon. Jeg vil innstendig utfordre regjeringen til å gjøre noe med dette, sa Aud-Inger Aure. Hun tilføyer at den overordnede målsettingen fremdeles er å bekjempe ledigheten, selv om ledighetstallene fremdeles viser en stigende kurve.
-Et velferdssamfunn kan ikke være bekjent av at det skapes en ny gruppe fattige mens vi venter på bedre tider, konkluderer Aud-Inger Aure, som også er første vararepresentant til Stortinget fra Møre og Romsdal.
