
04.10.00
Olav Gunnar Ballo:
Sosialistisk Venstrepartis Pressetjeneste
 Nok penger, men feil satsing
 Økningen i helsebudsjettet må brukes helt annerledes, sier Olav Gunnar Ballo, helsepolitisk talsmann for SV.  I stedet for å kaste stadig mer penger inn i et finansieringsystem for sykehusene som ikke fungerer, må det satses på økt rammefinansiering og sykehusene. Sykehussektoren må omorganiseres.
 Det er vel dokumentert at med en økning i bevilgningene kan flere kreftpasienter behandles. Det må derfor legges inn en større økning i strålebehandlingen av kreftpasienter, fremhever Ballo.
 Det er skuffende at Regjeringen ikke følger opp Stortingets ønske om å skjerme kronikerne for egenandeler på en skikkelig måte. På flere områder beveger Regjeringen seg i feil retning når det gjelder egenandeler. Regjeringens forslag om å øke egenandelen for hjemmehjelp med 100 kr i måneden for de med aller lavest inntekt er skammelig, sier Ballo.
 Det må bli slutt på å betrakte tannlegebehandling som luksus. Regjeringens forslag om å innføre frikort på tannlegebehandling i 2-3 fylker er et skritt i riktig retning, men det er ingen grunn til å vente med å innføre dette over hele landet. SV vil innføre frikort for tannlegebehandling over hele landet, uttaler Ballo.
