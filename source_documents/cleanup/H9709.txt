
5.11.2004
Senterungdommen
Senterungdommen ruster til kamp mot FrP
- For en hver ungdom som ønsker å bygge seg en framtid i bygdenorge, er Fremskrittspartiet med Siv Jensen og leder i FrpU Trond Birkedal fiende nummer en! sa leder i Senterungdommen Erlend Fuglum. Han kom med dette frontalagrepet på FrP i sin hovedtale til landsmøtet i Sps ungdomsorganisasjon som er samlet til møte på Elverum i helga.
Problemet med FrPs politikk er helheten - og det er alle sakene de aldri snakker om når de er på frierferd i distriktene.
Fremskrittspartiet har gått i bresjen for å fjerne bevilgningene til kommunale næringsfond og regional næringsutvikling, Frp har foreslått å fjerne støtten til utkantbutikker, Fremskrittspartiet vil avvikle jordbruksavtalen og fjerne importvernet, Frp mener kommunene har nok penger og Frp er betenkt over den desentraliserte høyskolestruktur, sier Fuglum.
- Vi må bli dyktigere til å reklamere for politikken vår. Vi må bli bli røffere i kantene når vi møter FrP i debatt og vi må være tro mot prinsippene våre slik at vi styrker troverdigheten, er Fuglums konklusjon.
I sin tale kom Erlend Fuglum også inn på WTO og mobbing av norske bønder.
- Dagens Næringsliv og høyresida i norsk politikk fører denne debatten på et uverdig nivå. Vi snakker her om noen av de viktigste politiske spørsmålene vi kan jobbe med; kampen for en mer rettferdig verden, for global utjamning. Det er selvfølgelig ikke slik at det dør flere mennesker i Afrika hvis vi produserer melk, ost og kjøtt i Norge. Motsetningen er feil, og det skjønner sjøl den jevne nordmann - så lenge han ikke jobber for DN.
I tillegg tok Erlend Fuglum opp spørsmål om kontantstøtte og farskapspermisjon under talen.
- Moderne mannfolk rister på hodet og skjønner ikke hvordan rikspolitikerne kan mene at det er et problem at foreldre og unger får mer tid sammen. Senterungdommen vil ha dobling av fedrekvoten i forhold til regjeringserklæringa og ha en reell valgfrihet for foreldre som ønsker å være hjemme med barna i stedet for å ha dem i barnehagen.
