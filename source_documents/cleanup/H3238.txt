
Mandag 4. desember
Uttalelse fra KrFs sentralstyre:
Stoltenberg på genjakt?
Sentralstyret i Kristelig Folkeparti krever avklaring på regjeringens overordnede politikk i forhold til de store utfordringer genteknologien setter oss ovenfor.
Statsminister Stoltenberg har blant annet uttrykt stor entusiasme for deCode Genetics prosjektet på Island. Prosjektet arbeider med kartlegging av den islandske befolknings gener. Statsministeren har uttalt at han også ønsker et lignende genkart for den norske befolkning.
Spørsmål om eierskap og kontroll med geninformasjonen er sentral. Et viktig spørsmål er eierskapet til geninfomasjon; om det er vi mennesker som i fellesskap eier dette, eller om det er den bedriften som finner "gen-kodene". På Island har et privat selskap fått lisens til å danne genkartet. Internasjonale forskere har pekt på faren for misbruk av en slik informasjon, blant annet i forhold til arbeidsliv, helsevesen og forsikring.
Statsministeren har beskrevet genteknologiens muligheter som betydelige. KrFs sentralstyre etterlyser nå hvilken profil og hvilke verdier som skal ligge til grunn for den politikk regjeringen vil føre. Genteknologien har viktige etiske og samfunnsmessige implikasjoner som det er nødvendig å drøfte. Dette krever en sterk etisk refleksjon og et gjennomtenkt regelverk.
KrF er på vakt overfor en enda større dreining mot et sorteringssamfunn der menneskeverdet svekkes. Utfordringen er nå hvordan vi som nasjon kan møte både mulighetene og farene knyttet til denne utviklingen. Derfor krever KrFs sentralstyre å få avklart hva regjeringens politikk er i denne saken.
