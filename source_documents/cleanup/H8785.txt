
17.11.2004
Karin Andersen, parlamentarisk nestleder i SV
- SV krever ny offensiv for likelønn og likestilling
I dag legger Likestillingssenteret frem det årlige Likestillingsbarometeret, om tilstanden for den norske likestillingen mellom kjønnene. Barometeret viser med tydelighet at Norge har mistet ledertrøya i likestillingskampen. SVs parlamentariske nestleder Karin Andersen vil nå ha en storoffensiv der målet er å bli best på likestilling.
- Det som skjer i arbeidslivet er helt avgjørende for likestillingen. Uten økonomisk likestilling, ingen likestilling, sier Karin Andersen.
Andersen mener også at skattepolitikken må endres slik at kvinner ikke blir taperne i hvert eneste budsjett. Hun viser til at typiske kvinneyrker er dårligere lønnet enn typiske mannsyrker.
- Med den sittende regjeringen har forskjellene på hva du har igjen etter skatt, økt enormt. Vi må få en skattepolitikk som gir mer til kvinner enn menn, fortsetter hun.
I desember legger regjeringen frem sitt forslag til nytt pensjonssystem. Her vil regjeringen gå inn for pensjonskommisjonens flertallsmodell som vil gjøre at sju av ti kvinner får dårligere pensjon enn med dagens modell, og flere kvinner vil bli minstepensjonister. Andersen mener dette er totalt uakseptabelt, og at dette vil føre til enda dårligere likestilling i landet.
Andersen er også opptatt av at kvinner jobber i de hardeste yrkene og blir syke og uføre av jobben. Sykefraværet i kvinneyrkene er betydelig høyere enn tradisjonelle mannsyrker. Hun mener det nå er viktig å få menn inn i de tradisjonelle kvinneyrkene og foreslår en pakke som kan gjøre dette enklere.
- Vi må få forsøk med arbeidstidsforkortelser/tidskontoordninger for å sikre at helsa holder også frem til pensjonsalderen, slik Toyota i Trollhättan gjorde det, sier Andersen. - Her gikk sykefraværet ned 10 pst, produktiviteten opp 40 pst, fortjenesten økte 23 pst og ventetiden ned med 50 pst. Kan de, så kan vi, fortsetter hun.
Hun mener også vi må få likestilt turnus og skift, gjøre heltid til en rett og deltid en mulighet, og heve kvinnelønna betraktelig. Andersen mener også Arbeidslivslovutvalgets forslag må stoppes.
- Mer overtid og flere i midlertidige jobber øker forskjellene mellom kvinner og menn. Kvinner har de utrygge, små midlertidige stillingene og mye overtid. All forskning viser at folk blir mer syke av det, sier Andersen. I tillegg må vi snarest få gjennomført barnehagereformen, få lavere SFO-satser, som både er nødvendig, moderne og bra for barn og likestillingen, avslutter Andersen.
