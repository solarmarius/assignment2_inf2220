
04.06.02
Rune J. Skjælaaen (Sp):
Fortsatt 4-årig høgskoleutdanning innen musikk og billedkunst
Som saksordfører er jeg meget tilfreds med at en samlet komite nå går inn for at grunnutdanningen for utøvende og skapende musikkutdanning fortsatt skal kunne være fireårig, sier Senterpartiets Rune J. Skjælaaen. I tillegg går et flertall inn for at også studier innen utøvende billedkunst skal kunne være fireårige. Grunnutdanningen skal gi gradsbetegnelsen bachelelor, og ytterligere to års påbygning skal gi graden master.
Stortingets Kirke-, utdannings- og forskningskomiteen avga i dag innstilling til Stortingsmelding nr. 18 (2001-2002), der Regjeringen fremmet forslag om at grunnutdanningen ved kunsthøgskolene skal følge hovedmodellen med treårig grunnutdanning, slik det nå innføres ved universiteter og høgskoler.
- Det finnes ingen snarveier for de som skal utdanne seg til profesjonelle kunstnere innen sitt felt, sier Skjælaaen. Tid er sentral faktor for fordypning og i perfeksjonering av kunstneriske evner.
- Jeg er også glad for at et flertall nå ber Regjeringen arbeide videre med spørsmålet om etablering av visuell kunstutdanning i Tromsø, fortsetter Skjælaaen, og viser til at dette er et tema det har vært arbeidet med i 20 år.
