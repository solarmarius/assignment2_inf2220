
07.03.03
Inger S. Enger
Spørsmål om biodrivstoff
Stortingsrepresentant Inger S. Enger (Sp) etterlyser Regjeringens innsats for å øke bruken av biodrivstoff i et skriftlig spørsmål til miljøvernminister Børge Brende. Enger viser til at biodrivstoff kan blandes inn i vanlig drivstoff og brukes direkte i diesel- og bensinmotorer. Økt bruk av biodrivstoff er det miljøalternativet som i dag kan gi raskest gevinst på utslippssida. Flertallet i Energi- og miljøkomiteen mente under behandlinga av Klimameldinga våren 2002, at det bør iverksettes et introduksjonsprogram for bruk av biodrivstoff. -På hvilken måte følges dette opp av departementet?, spør Enger.
[Brevet følger:]
Stortinget, 6. mars 2003
Stortingets President
Jeg tillater meg å stille følgende spørsmål til skriftlig besvarelse til Miljøvernministeren:
Ved behandlinga av Klimameldinga, i Innst. S. nr. 240 (2001-2002) uttalte flertallet i Energi- og miljøkomiteen at det bør iverksettes et introduksjonsprogram for bruk av biodrivstoff for å øke bruken av biodrivstoff i Norge. På hvilken måte følges dette opp av departementet?
Begrunnelse:
I tilleggsmelding til Klimameldinga sier Regjeringa (side 42 og 45)
at en vil "legge til rette for økt bruk av biodrivstoff". Under
stortingsbehandlinga (Innst.S.nr.240 (2001-2002)) ble dette forsterka til:
"Flertallet merker seg Regjeringens målsetting om at statsforvaltningen
skal legge betydelig vekt på miljøegenskaper ved innkjøp av
transporttjenester.
Flertallet mener det bør iverksettes et introduksjonsprogram for
bruk av biodrivstoff for å øke volumet i Norge. Det vises til at det i
EU er lagt frem et direktivforslag som krever at landene innen 31.
desember 2005 sørger for at minimum 2 % av all bensin og diesel som
selges til transportformål er biodrivstoff. Et introduksjonsprogram vil
også være en forberedelse til en mulig norsk oppfølging av et slikt
direktiv.
Flertallet vil ellers påpeke behovet for en mer generell
omlegging av avgiftene, slik at de stimulerer til kjøp av mer
drivstoffeffektive kjøretøyer, samt legge opp til mest mulig
miljøvennlig transport, der hvor det er mulig."
Biodrivstoff er et klimanøytralt og et fornybart alternativ som innblanda i vanlig drivstoff kan brukes direkte i diesel- og bensinmotorer. Innfasing av biodrivstoff er derfor en effektiv metode for å redusere CO2-utslippa i transportsektoren uten at det er nødvendig å gjøre investeringer i ny motorteknologi. Det kreves bare moderate tilpasninger på distribusjonssida. Dette gjør biodrivstoff til det miljøalternativet som i dag kan gi raskest gevinst på utslippsida.
I EU er det planer om å innføre et direktiv for introduksjon av biodrivstoff. I direktivet er det satt opp en målsetting om at 2% av det totale drivstofforbruket skal baseres på biodrivstoff innen 2005, og at andelen skal økes til 5% innen 2009. Det er naturlig at Regjeringa legger opp til samme målsetninger for Norge.
HydroTexaco har starta salg av biodiesel i Norge. Oljeselskapet selger diesel med iblanda biodiesel fra ca 70 stasjoner i Østlandsområdet. Det er forventa at Hydro Texaco og andre oljeselskaper vil satse på en omfattende økning av biodieselomsetningen i tida framover.
Mange land har omfattende introduksjonsprogrammer for biodiesel. Tyskland har med sine 1500 tankstasjoner kommet lengst i markedsføring og distribusjon av 100% biodiesel. Frankrike har valgt 5% innblanding i vanlig diesel som introduksjonsmåte. USA har i en årrekke drevet storskala innblanding av maisbasert etanol i bensin, og har nå også starta omfattende introduksjon av biodiesel.
Inger S. Enger
