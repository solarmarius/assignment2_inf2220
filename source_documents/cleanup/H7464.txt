
Sør-Trøndelag Arbeiderparti
Fylkestingvalget 2003
Trøndelag styres best fra Trøndelag!
Arbeiderpartiets mål er et solidarisk samfunn. Et samfunn der vi tar ansvar for hverandre er et bedre samfunn for alle. Markedsliberalismen skaper større forskjeller og større utrygghet. Vi vil skape et samfunn hvor alle er likeverdig, hvor alle har mulighet til arbeid, omsorg, trygghet og felleskap. Et slikt samfunn kan vi bare skape sammen.
Vår ambisjon for Trøndelag er en region som samhandler og legger til rette for kompetansebygging, nyskaping, næringsutvikling og gode opplevelser i ren natur og på våre felles kulturelle arenaer. Som landsdelssentrum er Trondheim det naturlige sentrum for handel, utdanning og forskning for innbyggerne i landsdelen. Trondheim og landsdelen har lange nasjonale og internasjonale historiske og kulturelle tradisjoner, fortrinn som må brukes i utviklingen av hele regionen. Trondheim er et kommunikasjonsknutepunkt i fylket og i hele Midt-Norden, og det er viktig at kommunikasjonene videreutvikles slik at Trondheim sin plass som senter i Midt-Norden kan styrkes Trøndelag styres best fra Trøndelag.Tiden er moden for å skape en sterkere region. Vi ønsker å samle de "gamle" fylkeskommunene til ett folkevalgt nivå. En slik region har forutsetninger for å bli synlig nasjonalt og internasjonalt, når det gjelder kompetanse innen havbruk og bruk av ny teknologi knyttet til helse, gass og IT. Vår ambisjon er å være ledende innen disse områdene. Som beste forsvarsverk, også for velferdstaten, vil Arbeiderpartiet ha lokalt forankret styring i samspill med en sterk offentlig sektor. Sør-Trøndelag Arbeiderpartiet ønsker et Trøndelag der vi samarbeider tettere for å styrke regional- og kommunal innflytelse på samfunnsutviklingen, slik at vi får større kraft og muligheter. De videregående skolene, i tett partnerskap og samspill med næringslivet, høyere utdanning og kommunene, vil være en viktig motor i dette arbeidet. I en hektisk og krevende hverdag blir kultur og idrett stadig viktigere.. Her kan Trøndelag by på et rikt og mangfoldig kulturliv med flotte kulturinstitusjoner og dyktige utøvere, både blant profesjonelle og amatører. Vi er den regionen i landet med flest festivaler og kulturdager.Dette er ikke bare god reklame, men et slikt oppkomme av ideer og tiltak styrker og videreutvikler også den trønderske identiteten og samholdet. Livskvalitet og miljø henger nøye sammen. Økt forurensing skaper helseplager og forringer livskvaliteten. Rent miljø, urørte naturområder med friluftsliv og mulighet for naturopplevelser er verdier vi setter høyt. Derfor vil Arbeiderpartiets politikk på alle områder ha hensyn til miljøet som overordnet målsetting. Innenfor samferdsel, energi, industri og teknologi vil vi arbeide for å finne løsninger som ivaretar hensynet til miljøet og de kommende generasjoner.
Noe å leve for
Muligheter til deltakelse og gode opplevelser er viktig for å leve meningsfulle liv. Vi trenger ikke bare noe å leve av, vi trenger noe å leve for. Innbyggerne i Trøndelag skal ha tilgang til gode kulturopplevelser og muligheter for aktiv deltakelse. Dette er for svært mange selve kilden til god livskvalitet.
Like viktig som at det legges til rette for kunst og kulturaktiviteter, er å gjøre tilbudet kjent og tilgjengelig for publikum. Mange gode konserter og utstillinger vises for få ganger. Kultur og idrett er forebyggende helsearbeid i praksis, og viktig for å bryte ned fremmedfrykt og skape et åpent og inkluderende samfunn.
I ei tid hvor kommersielle underholdningstilbud erobrer store deler av vår tid og våre penger, er det viktig at det offentlige legger til rette for kulturelle møteplasser og et mangfoldig opplevelsestilbud som er åpent for alle. Arbeiderpartiet vil være en pådriver i arbeidet for et mangfoldig og levende kulturliv med rom for både profesjonelle kunstnere og frivillige. Kultur skal være en drivkraft i utviklinga av det trønderske samfunnet, både i skaping av gode lokalmiljø og i utvikling av næringsaktiviteter.
Våre mange museer og kulturminner skal gi oss kjennskap til egen historie og identitet. Museene skal gis gode økonomiske rammer, og arbeidet med å gjøre våre kulturminner tilgjengelige for publikum skal styrkes. Biblioteket er en sentral kilde til informasjon og fungerer som møteplass i lokalmiljøet. I kunnskapssamfunnet må bibliotekenes tilbud styrkes slik at informasjon er tilgjengelig gjennom ulike medier.
De yngste trønderne skal få en kulturell nistepakke. Møter med forfatter og billedkunstnere, musikk-, dans- og teateropplevelser og kjennskap til sin egen historie i det lokale museum og bibliotek, skal fylle nistepakken. På samme måte skal også kulturmøter gis en større plass i den videregående skolen. For de unge som velger videre spesialisert utdanning innen kunstfag, må det legges bedre til rette for at flere har mulighet til å bosette seg i fylke og fortsette sitt kunstneriske virke.
Kultur har et potensiale som næringssatsningsområde. Arbeiderpartiet vil gi støtte til utvikling av ny næringsaktivitet med basis i husflid og gamle håndverksfag, kulturminner og kulturaktiviteter. Dette vil kunne gi positive effekter i form av nye arbeidsplasser og økonomisk ringvirkninger både lokalt, regionalt og nasjonalt.
Idrett og friluftsliv aktiviserer store deler av befolkningen. Arbeiderpartiet vil bidra til at flest mulig skal kunne drive med fysisk aktivitet, gjennom tilrettelegging for friluftsliv, bygging av idrettsanlegg og gjennom å stille offentlige lokaler gratis til leie for frivillig idretts- og kulturarbeid for barn og unge. gi gode rammevilkår for fylkets kunstnere, med særlig vekt på unge kunstnere i etableringsfasen og det frie kunstlivet.
Arbeiderpartiet vil:
· gi alle trønderske skolebarn en kulturell nistepakke
· sikre tilgjengelighet til et bredt tilbud av gratis bibliotektjenester i Trøndelag
· gi gode rammevilkår for fylkets kunstnere, med særlig vekt på unge kunstnere i etableringsfasen og det frie kunstlivet. Opprette to fylkeskommunale arbeidsstipender for unge kunstnere
· produsere og formidler profesjonell dans og opera i et samarbeid mellom kulturinstitusjonene i Trondheim og lokale danse- og korkrefter.
· stimulere til økt flyt av informasjon om kulturaktiviteter på tvers av institusjons- og kommunegrenser
· styrke satsningen på kultur som næring
· prioritere nærmiljøtiltak og nærmiljøanlegg innen idrett og friluftsliv
· øke støtten til kultur- og idrettsaktiviteter for barn og unge i regi av frivillige lag og organisasjoner
· jobbe for at det innføres et "kulturkort" for ungdom under 25, som gir rabatter ved kulturelle arrangementer
Barn og unge
Et inkluderende samfunn med gode og trygge oppvekstvilkår og felles møteplasser er den viktigste forsikringen mot at noen faller utenfor, og er den beste vaksinen mot rusmisbruk, kriminalitet og psykiske problemer. I arbeidet med barn og unge ønsker Arbeiderpartiet å sette fokus på forebygging.
Like muligheter til utdanning er den viktigste forutsetning for å kunne delta i samfunnet, der fellesskolen og en gratis videregående skole danner de viktigste felles møteplasser i barne- og ungdomsårene. Også i fritida er det viktig at barn og unge har tilbud om gode og mangfoldige aktiviteter. Noen finner dette i musikk eller teater, andre i fotball og friluftsliv.
Ikke alle har interesse for å delta i de tradisjonelle organiserte aktivitetene. Vi vil arbeide for å skape gode treffsteder også for disse gruppene av barn og unge. Når problemene for enkelt tårner seg opp er det viktig å på et tidlig tidspunkt kunne sette inn hjelpetiltak for å forebygge. I mange tilfeller vil også det å sette inn hjelpetiltak i nærområdet til barnet være tilstrekkelig. I mer komplekse tilfeller må man velge å benytte hjelpetiltak andre steder i landet for at barnet skal få avstand fra opprinnelig miljø.
Arbeiderpartiet vil:
arbeide for at det skal dannes møteplasser der generasjoner treffes og kan lære av hverandre.
at barns behov for arealer til lek og aktiviteter må komme sterkere inn i arealplanleggingen i byer og tettsteder.
jobbe aktivt for at støtteapparatet innen barnevert, rusomsorg og psykiatri står klart når behovet for hjelp er tilstede.
jobbe forebyggende gjennom støtte og stimulering til rusfrie aktivitetstilbud.
arbeide for å rydde opp i lovverk og ansvarsforhold slik at folk får den hjelpen de trenger.
·
Ta hele Trøndelag i bruk!
Arbeiderpartiet har som ambisjon å få ei god utvikling i alle deler av vårt fylke. Her finnes råstoffer, forskning, kunnskap og kompetanse. Vi har landsdelshovedstaden Trondheim som et regionalt og nasjonalt kultur og forskningssenter. Vi har kysten med råstoff og forekomster basert på havet. Vi har naturgassen med muligheter for miljømessig god industriproduksjon, energi og til bruk i transportsektoren.Vi har ei voksende reiselivsnæring i hele fylket, vi har primærnæringene med muligheter for nisjeproduksjon og økologisk dyrking av mat, vi har muligheter innenfor medisinsk helseteknologi og vi har rike tradisjoner basert på kultur og håndtverk. Vi har et mangfold av frivillige lag og organisasjoner - festivaler og spell blomstrer.
Skal vi lykkes med å gjøre Trøndelag til en attraktiv region må evnen og viljen til å dra i lag utvikles ytterligere. Det må føres en helhetlig politikk fra så vel sentrale som regionale og lokale politikere.
De videregående skolene med sine ressursentra er krumtapper i regional utvikling. Det er viktig at tilbudet opprettholdes i alle deler av fylket og i samarbeid med høyere utdanning. Arbeiderpartiet vil at Statens nærings- og distriktsutviklingsfond (SND) skal gies enda større muligheter for å være tilstede i hele fylket. Brukerundersøkelser viser at bedriftene mener at deltakelse fra SND ofte er avgjørende for etablering eller videre utvikling av eksisterende bedrift.
Den økte tilflyttingen til Trondheimsregionen fører også til høye boligpriser og press på offentlige tjenester som skole, barnehage og eldreomsorg. Mange andre kommuner sliter med stadig synkende folketall, og vansker med å skaffe kvalifisert arbeidskraft. Vi må derfor satse på gode oppvekstvilkår, kultur og servicetilbud som når unge og eldre, familier og enslige og et mest mulig variert arbeidsliv i alle fylkets regioner for å demme opp for ytterligere befolkningsnedgang. Det vil også gi bedre valgmuligheter til de som ønsker å flytte tilbake til hjemstedet sitt etter endt utdanning. Arbeiderpartiet vil ta hele Trøndelag i bruk.
Arbeiderpartiet vil:
øke antall høgskole og universitetsstudier og blant annet ved å ta i bruk telekommunikasjon for å bidra til at flere kan bo hjemme og ta ønsket utdanning.
bruke SND aktivt som et verktøy for nyskaping, forskningskontrakter og utvikling av eksisterende arbeidsplasser.
bidra til at fylkeskommunen som regional utvikler er med på å opprettholde tilbud innen spesialisthelsetjenestene i distriktene, gjennom å være en pådriver opp i mot helseforetak, storting og regjering.
arbeide for å legge forholdene godt til rette i lokalsamfunnene rundt de forsvarsetablissementene som er i landsdelen, samt profilere landsdelens fordeler og viktighet for forsvaret og de fordeler som hvert enkelt etablissement har for framtidens forsvar.
satse på videreutvikling av Trondheim som studieby nr. 1 i landet, blant annet ved å etablere et juridisk studium og øke mulighetene til økonomisk universitetsutdannelse.
bidra til etablering av "ÆGIR" på Hitra - dokumentasjons- og opplevelsessenter for oppdrett og havbruk.
arbeide for å opprettholde en desentralisert offentlig tannhelsetjeneste.
bidra til at Trondheim fortsatt blir vertskommune for de internasjonale fiskerimessene Nor-Fishing og Aqua-Nor.
·
Næringsutvikling
For å skape attraktive og trygge arbeidsplasser må vi bruke de ressursene som ligger både i trønderen og i den trønderske naturen. Landbruk, skogbruk, fisk og råstoffer i sjøen har vært ryggraden for bosettingen i fylket, og vil også i framtida være en viktig del av næringsgrunnlaget.
Vi mener også at regionen har mye å hente på en satsing på økologisk gardsdrift, turisme og bevaring av gamle håndverkstradisjoner. Produksjon av elektrisk energi er viktig i mange trønderske kommuner. Vi vil arbeide for at energinæringen får gode rammebetingelse, samtidig som vertskommunene får beholde sin andel av verdiskapingen.
Fiskeri og havbruk er svært viktige næringer i vår region, og disse må forvaltes på en framtidsrettet måte. Vi må sikre at ressurstilgangen opprettholdes og blir forutsigbar, noe som vil sikre arbeidsplassene i disse næringene, og sikrer levebrødet for fiskerne. Vi må bevisst arbeide for å sikre at kvoter og eierskap beholdes i regionen, og dermed sikre rekruttering til disse yrkene. Lokalt eierskap og tilhørighet er viktig, ikke minst for å sikre bosettingen langs kysten.
Havbruksnæringa byr på store muligheter for oss. Noen av landets største oppdrettskommuner ligger i regionen, og når man kommer i gang med oppdrett av flere arter fisk og skjell vil denne næringa bli enda viktigere for oss. De store olje- og gassressursene utenfor den midt-norske kysten må utnyttes på en miljømessig forsvarlig måte for å gi nye arbeidsplasser og sikre en god energitilgang, som igjen vil øke verdiskapningen regionen.
Innlandskommunene står overfor store utfordringer både når det gjelder sysselsetting og bosetting. Vi vil at fylkeskommunen, gjennom sin nye rolle som regional utviklingsaktør, skal gå i partnerskap med de kommunene i innlandet som vil gjøre en ekstra innsats for å gjøre innlandet mer attraktivt som bo og arbeidsmarkedsregion. Dette skal skje gjennom en variert satsing på næringsliv, utdanning, kultur og ungdomstiltak - koblet med en sterkere profilering av innlandskommunene.For å styrke nyskapingen i regionen, må det etableres bedre nettverk mellom kompetansemiljøene, kapitalbasene og næringslivet. Slike nyskapningsarenaer bør etableres utover hele regionen, med basis i de fortrinn de enkelte delene av regionen besitter.
Trøndelag har høy nyskapingsgrad, men mange bedrifter har produkter som aldri når ut i markedet. Det er derfor nødvendig å rette et økt fokus mot kommersialiseringsfasen av produktene. Det må utvikles felles kompetanse- og kapitalmiljøer regionalt, som kan hjelpe trønderske bedrifter gjennom disse fasene.
God bredbåndsdekning blir en forutsetning for å nå målet om en handlekraftig region innen IT, og bredbånd vil også være en viktig byggestein for å utvikle attraktive bo- og arbeidsmarkedsregioner i alle deler av regionen. For å få til dette i mer tynt befolkede områder må både fylkeskommunen og kommuner gå i partnerskap for å betale bredbåndsutbygging, slik man har gode erfaringer med i bl.a. Rennebu og Meldal.
I tillegg til å stimulere til nyskaping av arbeidsplasser, vil Arbeiderpartiet legge til rette for opprettholdelse og videreutvikling av eksisterende industriarbeidsplasser i Trøndelagsregionen. Vi vil være pådrivere for bedre rammebetingelser, både lokalt og sentralt. Dette skal vi gjøre bl.a. gjennom press på staten, regionalisering av kapital og flere virkemidler for næringsutvikling, og et tettere samarbeid mellom kompetansemiljøene og industrien i regionen. Vi vil også opprette et kontaktforum med denne delen av næringslivet for å bedre kommunikasjonen og mulighetene for lokal tilrettelegging.
Arbeiderpartiet vil:
arbeide for mer penger til forskningskontrakter for å ta i bruk ny kunnskap og ny teknologi i havbruk, innen medisin og helse og andre næringer med mulighet for økt verdiskaping
bidra til å samlokalisere virksomheter som driver innen kunnskapsintensive næringer i næringshage eller næringsparker med vekt på næringsutvikling og kompetanseheving
spesielt legge til rette for kvinner som ønsker å starte ny virksomhet
bidra til at alle deler av regionen får utbygd bredbånd.
styrke satsingen innen Verdiskapningsprogrammet for landbruket
etablere et nasjonalt håndtverk og husflidssenter i Rennebu
verne om råfiskloven og deltagerloven, slik at vi fortsatt sikrer norsk kontroll med førstehåndsomsetningen av fiskeressursene og norsk eierskap av den norske fiskeflåten.
beholde en differensiert flåte, basert på en kystfiskeflåte og en havfiskeflåte.
bidra til bedre samhandling mellom kompetansemiljø, kapital og næringsliv i hele regionen
øke attraktiviteten for å etablere næringsvirksomhet i regionen gjennom nasjonal og internasjonal tilstedeværelse, infrastruktur, identitetsbygging og regional tilrettelegging for næringsvirksomhet
·
Samferdsel
Gode kommunikasjoner er en forutsetning for å utvikle næringsliv og sikre bosetting. Arbeiderpartiet vil derfor være en pådriver for å bedre samferdsels- og vegstandarden i hele fylket
Både av hensyn til miljøet, og til fremkommeligheten, er det viktig at mer av persontrafikken går fra privatbilisme til buss og bane, og at godstrafikk flyttes fra trailer til tog og båt. Både av hensyn til miljøet, og til framkommeligheten, er det viktig at mer av persontrafikken går fra privatbilisme til buss og bane, og at godstrafikk flyttes fra trailer til tog og båt. Arbeiderpartiet vil også gi støtte til arbeidet med å samordne tilbudene mellom buss, båt og bane. Omstigningspunkter, holdeplasser og skysstasjoner er viktige elementer i dette , samt utarbeidelse av felles rutetabeller. I naboregionene til Trondheim må det etableres innfartsparkering med kollektivtransport videre inn til bykjernen.
De internasjonale korridorene er spesielt viktige for næringslivet vårt, og . spesielt de regionale flyplassene på Ørland og Røros. Vi ønsker at fylkeskommunen skal bli en aktiv samarbeidspartner i utviklingen av lokal infrastruktur knyttet til luftfart. Vårt næringsliv er avhengige av raske og effektive transporter til markedene - også utenfor landegrensene. Da må også tollstasjonene ha lengre åpningstid enn i dag og vi må få bedre rutiner for tollpassering.
Trafikksikkerhet må stå i fokus også i kommende periode. Arbeiderpartiet holder fast ved 0-visjonen - vi har ikke råd til flere skader eller dødsfall i trafikken. Vi må ha barnas behov spesielt for øye - mange barn har en utrygg skolevei. Satsingen på tryggere skoleveier må forseres, det er ikke er holdbart at det skal gå flere år før skoleveiene er av god nok standard.
Arbeiderpartiet vil:
si nei til flere bompengefinansierte veiprosjekter, med mindre det lokalt er tilslutning til dette
redusere prisene på kollektivtrafikk og øke tilgjengeligheten
øke forarbeid og dekkelegging på fylkesveiene 25% i perioden
arbeide for et ferjetilbud til England i kombinasjon med godsterminal og togforbindelse over landegrensen.
øke rammene for gjennomføring av kommunenes trafikksikkerhetsplaner
arbeide for en etablering av en direkte utenlands flyforbindelser fra Ørland Lufthavn.
støtte opp om etablering av gassferge på fergesambandet Flakk-Rørvik
bedre ferje og båtsambandet over Trondheimsfjorden
arbeide for at godstrafikk flyttes fra vei til bane ved at Rørosbanen utbyttes bedre
arbeide for å øke potten til øvrige riksveier på stadsbudsjettet
·
