
13.5.2005
Sp
Enoksen om jordbruksavtalen
Fire år med Samarbeidsregjeringen har økt inntektsforskjellene
- Avtalen mellom bondeorganisasjonene og staten er langt fra nok til å endre på det faktum at bøndene har sakket akterut i inntektsutviklingen de fire årene som Samarbeidsregjeringen har hatt makten. Tvert i mot har inntektsforskjellene økt og strukturutviklingen skutt fart, sier næringspolitisk talsmann i Senterpartiet Odd Roger Enoksen i en kommentar til den framforhandlede jordbruksavtalen.
Før årets avtale hadde inntektsgapet mellom bøndene og resten av samfunnet økt med 30 000 kroner. Dette er dokumentert av SSB og Budsjettnemnda for jordbruket. I 2002 hadde landets bønder 145.100 kroner pr årsverk i inntekt. Andre yrkesgrupper hadde en gjennomsnittlig inntekt på 309.890 kroner, en forskjell på 164.790 kroner. I år er inntektsforskjellene økt til 194.650.
Regjeringen har dessuten gjennom forhandlingene tvunget fram en endring i markedsreguleringene for landbruket, som hittil Fremskrittspartiet har stått alene om. Så seint som i november i fjor avviste alle partier, Fremskrittspartiet sitt forslag om å fjerne markedsreguleringen for egg og fjørfe. Og Statsministeren stod på stortingets talerstol i februar i år og sa at Regjeringen ikke hadde planer om endringer i markedsreguleringene.
- "Hvis de pilarene faller, er jeg redd for at viktige deler av norsk landbruk kan komme ut å kjøre", sa Statsministeren til meg i Stortinget 5. februar i år. Statsministeren sin oppfatning i februar i år, er egentlig den beste kommentar til denne delen av jordbruksoppgjøret, avslutter Enoksen.
