
3. mai 2000
Jens Stoltenberg
St@tsminister 3. mai 2000
- Noen sier at den varslede konflikten innebærer at det inntektspolitiske samarbeidet og solidaritetsalternativet har brutt sammen. Regjeringen har tro på at det skal være mulig å videreføre en solidarisk inntektspolitikk, men det innebærer at alle parter må bidra og vise ansvar. Ikke minst de som har mest må forstå at moderasjon også må gjelde dem, skriver statsminister Jens Stoltenberg i sitt nye @-brev, St@tsministeren, onsdag 3. mai. Dersom du ønsker å få tilsendt @-brevet fra Stoltenberg, så gå hit og registrer deg som mottaker.
I dag går over 80.000 medlemmer i LO ut i streik. Det skjer etter at et flertall sa nei til det anbefalte meklingsforslaget i privat sektor.
Dermed står vi foran en omfattende arbeidskonflikt. Streik er alltid en alvorlig sak, og en omfattende streik er selvsagt ekstra alvorlig. Derfor ønsker ingen i utgangspunktet konflikt. Men, adgangen til streik er en del av vårt system for lønnsfastsettelse, og en del av de demokratiske spillereglene vi har i arbeidslivet.
Disse spillereglene innebærer at tariffoppgjøret er partenes ansvar, og det er partene som avgjør om et forhandlingsresultat skal godkjennes eller ikke. Når det nå ligger an til konflikt påhviler det også partene å finne fram til en løsning på konflikten.
Regjeringen kan ikke ved bruk av lønnsnemnd frita partene for denne oppgaven. Det ville undergrave vårt system for å fastsette lønninger i Norge.
Det inntektspolitske samarbeidet på 1990-tallet har gitt gode resultater. Prisstigningen og rentene er holdt nede. Dermed har selv små lønnstillegg gitt god utvikling i kjøpekraft for vanlige lønnsmottakere.
På 1980-tallet var det omvendt. Lønnstilleggene var store, men kjøpekraften ble ikke forbedret. Høy prisstigning spiste opp de store tilleggene.
Det er heller ikke slik at solidaritetsalternativet har bidratt til at kapitalen har skodd seg på lønnstakernes bekostning. Fordelingen av bedriftenes driftsresultater mellom eiere og ansatte er den samme i dag som den var for ti år siden. At enkelte eiere har fått urimelige utbytter og fordeler må ikke få oss til å tro at alle eiere har fått det.
Noen sier at den varslede konflikten innebærer at det inntektspolitiske samarbeidet og solidaritetsalternativet har brutt sammen. Det er ikke regjeringens oppfatning. Også tidligere på 90-tallet har vi opplevd streiker, konflikter og at anbefalte meklingsresultat er forkastet. I 1996 ble for eksempel et anbefalt meklingsforslag innen industrien og hotell- og restaurant forkastet, og vi fikk en omfattende arbeidskonflikt.
Regjeringen har tro på at det skal være mulig å videreføre en solidarisk inntektspolitikk, men det innebærer at alle parter må bidra og vise ansvar. Ikke minst de som har mest må forstå at moderasjon også må gjelde dem.
Regjeringen bidrar gjennom å ta sin del av ansvaret for etter- og videreutdanningsreformen.
Det er bevilget 180 millioner kroner i årets budsjett, og det er innført:
Lovfestet rett til utdanningspermisjon.
Bedre finansiering i Lånekassen.
Organisasjonene og myndighetene samarbeider om en konkret handlingsplan for å sette reformen ut i live.
Før helgen fremmet regjeringen et forslag om rett til videregående utdanning for de som ikke har fullført det tidligere. Dermed er en ny viktig byggestein på plass i etter- og videreutdanningsreformen. Vi skal ikke gi oss før hele reformen er på plass.
Solidaritetsalternativet innebærer at det er regjeringen og Stortingets ansvar å bidra til å holde orden i norsk økonomi og prisstigningen nede gjennom å føre en ansvarlig budsjettpolitikk.
Det er mangel på arbeidskraft mange steder og i mange bransjer. Temperaturen i økonomien er høy, og statsbudsjettet må derfor ikke bidra til å øke presset. Det øker faren for høy prisstigning og økte renter.
Om 10 dager legger regjeringen frem det reviderte statsbudsjettet. Det er nødt til å bli stram kost. Det ligger budsjettoverskridelser og ubetalte regninger på flere milliarder kroner.
Vi sier ikke dette for å skyve ansvaret over på andre. Vi sier det for å ta ansvar - slik Arbeiderpartiet alltid gjør. Nå tar vi ansvar for å betale de ubetalte regningene. Det betyr at vi må bruke mindre penger på noen formål for å dekke det vi bruker mer på andre. Det er ikke alltid like populært, men det er nødvendig.
Alternativet er så gi opp å styre, og la økte renter og markedet avgjøre hvor det skal strammes inn. Det blir i hvert fall ikke rettferdig.
