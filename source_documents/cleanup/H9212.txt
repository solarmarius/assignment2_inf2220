
13.5.2005
Morten Lund, Finanspolitisk talsmann Senterpartiet
Revidert nasjonalbudsjett: Regjeringen lar ledigheten bite seg fast
Det er bemerkelsesverdig at Regjeringen i en situasjon med ytterligere bedret økonomisk situasjon ikke vil gjøre mer for å ta i bruk de store arbeidskraftsreservene som finnes. Regjeringen legger fram prognoser som viser at ledigheten vil forbli konstant på over 4%. Ledighet er etter Senterpartiets syn den verste sløsing med samfunnets ressurser, da arbeidskraften er anslått å utgjøre 85% av samlet nasjonalformue.
Vi hadde forventet at Regjeringen nå hadde fylt opp verktøykassen for å stimulere til investeringer og nyetableringer i næringslivet. Innsatsen som varsles er meget beskjeden. Kun 150 millioner av totalt 2 milliarder som staten henter inn i økt utbytte, er satt av til å hjelpe de som vil skape nye arbeidsplasser.
En ekstra reiselivssatsing på 100 millioner, som næringsminister Børge Brende lovet tidligere i vinter, er nå er skrumpet inn til 15 millioner. Sammen med nesten mikroskopiske økninger til samferdselsformål, understreker dette Regjeringens passive holdning til næringslivets og distriktenes behov. Alt tyder på at denne Regjeringen fortsatt vil satse på en næringsnøytral politikk, der skatte- og avgiftsnivå blir enerådende virkemidler.
Regjeringens forslag til innstramminger i adgangen til permittering vil for mange bransjer være dramatisk, og kan i verste fall medføre økt ledighet.
Dårlig kommuneøkonomi og økt arbeidsinnvandring fra EØS er i følge regjeringen hovedårsakene til at ledigheten ikke går ytterligere ned. Det er behov for flere hender i omsorg-, skole- og helsevesen. Økt satsing på disse områdene vil i dagens situasjon ikke medføre økt lønns- og kostnadspress. Senterpartiet vil slå fast at det er helt nødvendig å unngå de nedskjæringer i viktige fellesoppgaver som Regjeringens politikk vil føre til.
Sykehussatsingen på totalt snaut 300 millioner kroner er langt fra tilstrekkelig til å hindre nedbemanninger og nedleggelse av akuttilbud rundt om i landet. Tilstrekkelige økonomiske rammer for helseforetakene må nå komme på plass.
For Senterpartiet vil styrket innsats for næringsutvikling og sikring av den offentlige velferden være en hovedsak ved behandlingen av revidert budsjett.
