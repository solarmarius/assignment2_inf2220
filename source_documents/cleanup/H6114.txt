
01.08.02
Arbeiderpartiet
Boligpolitikk er fordelingspolitikk
Stortingsrepresentant Torstein Rudihagen peker på boutgiftene, som for de som har kjøpt seg boliger de siste åra er uforholdsmessige store. En rekke unge og en-inntektsfamilier strever med å betale regningene. På grunn av prisutviklingen må mange leve med tøffe økonomiske kår. Vi kan ikke som ansvarlige politikere sitte med hendene i fanget å se på at boligprisene stadig slår nye rekorder, mener Rudihagen.
Boutgiftene for de som har kjøpt seg boliger de siste åra er uforholdsmessige store. En rekke unge og en-inntektsfamilier strever med å betale regningene. På grunn av prisutviklingen må mange leve med tøffe økonomiske kår.
Over 100 000 husstander har så store boutgifter at de er avhengige av bostøtte fra det offentlige. Fra 1995 til 2000 steg prisene på selveide bruktboliger med 65 %. Beregninger viser at vi kan ha omlag 150 000 boliger for lite. Dette gir naturlig nok høg etterspørsel, og dermed blir prisene presset opp.
Mange har derfor ikke råd til å kjøpe seg egen bolig. De blir overlatt til et utleiemarked der leieprisene, særlig i byene våre, er altfor høye. Spekulanter kan dermed tjene seg rike på at folk ikke har mulighet til å kjøpe seg inn i et overopphetet boligmarked. Sjelden har uttrykket, det er dyrt å være fattig, vist seg å være så dekkende.
Deregulering har gitt ustabilt marked Boligmarkedet har de siste årene vært preget av manglende stabilitet. Etter et betydelig offentlig engasjement i boligpolitikken fram til og med 1970-tallet, forsvant store deler av det regulerte boligmarkedet på begynnelsen av 1980-tallet. Prisene eksploderte sammen med at Willoch regjeringa gjennomførte en storstilt deregulering. Ved inngangen til 1990-tallet sank imidlertid prisene like fort som de før hadde steget. Dette førte til at mange husholdninger ble gjeldsrammet. Fra 1993 har boligprisene igjen steget kraftig. Dette viser tydelig hvilke negative utslag det deregulerte boligmarkedet gir.
Regjeringa og FRP gikk imot
Vi kan ikke som ansvarlige politikere sitte med hendene i fanget å se på at boligprisene stadig slår nye rekorder.
Tilgang til bolig er et grunnleggende velferdsgode - for alle. Derfor har Arbeiderpartiet fremmet forslag i Stortinget denne våren med atskillige tiltak for å endre situasjonen på boligmarkedet. Forslaget vil bli behandlet på Stortinget i høst.
Arbeiderpartiet gikk også inn for å øke Husbankens rammer med omlag 2 milliarder kroner under behandlingen av årets budsjett.
Men vi fikk ikke flertall. Regjeringspartiene viste nok en gang unnfallenhet i en viktig fordelingspolitisk sak. Med FRP`s hjelp fikk de flertall for et budsjett som i realiteten betyr en sulteforing av Husbanken.
Konsekvensen er at kassa i Husbanken nå er tom. I Oppland har mange tidligere fått godkjent lån i Husbanken fra 1 juli og ut året. Ut dette året kan folk se langt etter lån i Husbanken.
Regjeringas svar er å fremme forslag om å delprivatisere Husbanken. I sin ukritiske tro på markedskreftene arbeider regjeringa suksessivt for å undergrave Husbanken som et reelt virkemiddel i boligpolitikken. De ønsker å gjøre om Husbanken til en sosialbank. Det vil gi en svekkelse av Husbanken som virkemiddel i en helhetlig boligpolitikk. Det vil føre til at markedskreftene helt og fullt kan ta seg til rette. Prisene på boliger kan dermed bli enda vanskeligere å regulere. Arbeiderpartiet ønsker en annen utvikling.
Mer offentlig innsats
Arbeiderpartiet mener Husbanken må innrettes slik at det kan bygges omlag 25 000 nye boliger i året. 6 000 boliger ønsker vi skal være rettet mot ungdom, studenter, eldre og økonomisk vanskeligstilte. Vi ønsker å øke bygging av utleieboliger gjennom å gi faste statlige tilskudd. Vi vil gjøre det lettere for ungdom uten egenkapital til å kjøpe egen bolig gjennom statlige tilskudd.
Behandlingen av byggesaker må gjøres betydelig enklere og skje langt raskere enn i dag. Vi ønsker å etablere en låneordning gjennom Husbanken der kommunene gis rente og avdragsutsettelse på lån til tomtekjøp. Statlige eiendommer bør kunne selges under markedspris til boligformål, der det er mulig. Dette er virkemidler som betinger en aktiv Husbank og ikke en sosialbank slik regjeringa ønsker. Det krever mer i overføringer til Husbanken - ikke mindre.
Vi må nå ta tilbake makta fra markedet og styre boligpolitikken. En aktiv boligpolitikk er god fordelingspolitikk.
