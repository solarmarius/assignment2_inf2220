
Dato: 20. april 2005
Formann i FrP, Carl I. Hagen
Tsunami-rapporten støtter FrP-kritikk
- Reinås-utvalgets rapport forteller at min kritikk av UDs håndtering av tsunami-katastrofen var korrekt. Innsatsen var underdimensjonert og UD hadde verken gode nok prosedyrer eller katastrofeberedskap, sier FrP-formann Carl I. Hagen.
Hagen viser til at han fikk sterk kritikk etter at han i dagene etter katastrofen kritiserte UDs innsats ovenfor ofrene som "puslete" og at regjeringen ikke hadde sett omfanget av katastrofen. ( Blant annet uttalte Stortingets visepresident Inge Lønning(H) at Hagens uttalelser var outrerte mens H-kollega Andre Dahl sa han ble kvalm og karakteriserte uttalelsene som motbydelige), - Slik jeg oppfatter Reinås-rapporten så viser den at min kritikk var korrekt og berettiget. Statsministerens forsøk på å renvaske regjeringens innsats var i så måte gal, sier Hagen.
Carl I. Hagen mener Reinås-rapporten må få følger for UDs beredskapsplaner. - Det er helt tydelig at UD i alt for lang tid har underprioritert det som kanskje er departementets viktigste oppgave, nemlig å tjene norske innbyggere. For meg fremstår det som om det kanskje ikke er fint nok for UD å bistå nordmenn i problemer i utlandet, og jeg forventer derfor også nå også støtte til FrP-forslaget om å sette ned et bredt sammensatt utvalg som kan bidra til å modernisere norsk utenrikstjeneste. Paradokset i regjeringens håndtering av den dypt tragiske katastrofen vises jo i at noe av det første som skjedde var ikke at man sikret norske innbyggere i området hjelp, men at det ble vedtatt å gi økonomisk hjelp til Sri Lanka.
"- Statsministeren ikke fullt oppdatert"
Han mener også at rapporten renvasker ham for beskyldningene fra statsminister Kjell Magne Bondevik om at han ikke var oppdatert når han kritiserte UDs håndtering av katastrofen. - Rapporten viser at det var statsminister Bondevik og utenriksminister Petersen selv som verken var fullt ut oppdatert eller var seg sitt lederansvar fullt ut bevisst når den tragiske katastrofen var et faktum, avslutter Hagen.
