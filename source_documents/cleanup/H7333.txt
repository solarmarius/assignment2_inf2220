
18.07.03
Stortingsrepresentant Eli Sollied Øveraas (Sp)
Eit viktig steg i rett retning
Senterpartiet fikk i samband med behandlinga av revidert statsbudsjett gjennomslag for tilsegn om statsgaranti for bygginga av gassdrivne ferjer. Dette er eit viktig vedtak for den kriseråka verftsindustrien langs kysten vår. Bygging av fire nye gassdrivne ferjer er eit framtidsretta og miljøvenleg tiltak, og samstundes tryggar vi arbeidsplassar og hindrar dermed at viktig kompetanse går tapt.
Senterpartiet har lenge vore talsmenn for ein meir aktiv næringspolitikk der vi utnyttar dei føretrinn vi har i landet vårt for å skape verdiar og arbeidsplassar. I så måte er bygging av gassdrivne ferjer eit viktig steg i rett retning. Ved dette vedtaket legg vi til rette for bruk av naturgass, ein stadig viktigare ressurs, og vi styrkar ein industri som er svært viktig for oss nemlig verftsindustrien.
Vi vil likevel understreke at dette åleine ikkje er nok til å få verftsindustrien på fote att. For Senterpartiet er dette eit av fleire tiltak som har vore viktig å kjempe for i samband med revidert statsbudsjett. Å sikre nettolønnsordninga, utvide permitteringsreglane og å utvikle kompetanseutviklingsavtalar mellom stat, kommune og verft er andre tiltak Senterpartiet har kjempa for i det reviderte budsjettet.
No må det bli slutt på næringsnøytraliteten regjeringspartia er så opptekne av. Vi må legge til rette for dei som ynskjer å starte ny verksemd, gjennom etablerar- og næringsfond. Vi treng meir pengar til forsking og utvikling og ein betre infrastruktur for det eksisterande næringslivet vårt. No treng vi handlekraftige politikarar som har verktøy i verktøykassa og vil ta heile landet vårt i bruk, ikkje næringsministrar som er mest opptekne av at dei ikkje skal gjere nokon ting.
