
Stortinget, 18. juni 2002
Sonja Sjøli, Høyre
Frykter konsekvensene av maksimaltaksten
Et stortingsflertall bestående av Sosialistisk Venstreparti, Fremskrittspartiet, Arbeiderpartiet og Senterpartiet vedtok i natt at det skal innføres en maksimaltakst for oppholdsbetaling i barnehager.
- Det har vært stor enighet om målene i barnehagepolitikken. For meg er det derfor skuffende at Arbeiderpartiet nå forlater denne enigheten og skaper flertall for et populistisk forslag som kan vise seg å bli svært upopulært, sier komitéleder Sonja Sjøli.
Samarbeidsregjeringen har lagt frem en realistisk og forpliktende plan for å sikre
- full behovsdekning av barnehageplasser
- likebehandling av private og kommunale barnehager
- gradvis nedtrapping av foreldrebetalingen
Høyre, Kristelig Folkeparti og Venstre har strukket seg langt i forhandlingene om et barnehageforlik. Men Samarbeidspartiene kan ikke akseptere prinsippet om maksimaltakst. Maksimaltaksten er usosial fordi den
- prioriterer de som har plass foran de som ikke har plass
- overfører midler fra de med lav inntekt til de med høy inntekt
- kan føre til full stans i utbyggingen av nye barnehager
- kan føre til konkursras blant private barnehager
- kan føre til dårligere kvalitet og ensretting i barnehagene
Eierne, driverne og brukerne av barnehager har sendt klare signaler: Viktigst er det å få på plass full barnehagedekning, dernest å beholde kvaliteten i tilbudene, likebehandling av offentlige og private barnehager og reduksjon i foreldrebetalingen. - Har SV, FrP, Ap og Sp snakket med noen andre enn seg selv da de valgte å gå inn for maksimalpris hevet over alle andre prinsipper, undrer Sonja Sjøli. Høyre frykter konsekvensene av opposisjonens uansvarlige vedtak.
