
10.9.2003
Stortingsrepresentant Inger S. Enger (Sp)
Dyrere porto for lokalaviser
?Det kommer ikke som noen overraskelse at markedskreftene skal råde, også når det gjelder Postens prispolitikk overfor aviser og blader, sier stortingsrepresentant Inger S. Enger fra Senterpartiet. Regjeringa driver en systematisk liberaliseringspolitikk der det blir stadig mindre rom for å ta geografiske eller kulturpolitiske hensyn. Med støtte fra FrP omgjorde Regjeringa Posten til AS fra 1. juli 2002, og postområdet blir gradvis liberalisert som ledd i EU-tilpasning.
Av NTB-melding gjengitt i GD i går, gikk det fram at samferdselsminister Torild Skogsholm gir klarsignal for å se bort fra kulturpolitiske hensyn og godtar kraftig økning i portoprisene. Det vil særlig ramme de avisene og bladene som er avhengige av å bruke Posten som distribusjonskanal. Asta Brimi i landslaget for lokalaviser har uttalt at flere lokalaviser kan gå dukken.
Dette er dramatisk. Slike brå og uønska prisøkninger må unngås, sier Inger Enger. ?Vi trenger en helhetlig utredning av hva den nye markedsstyrte politikken vil bety for posttilbudet og portoprisene i distriktene, før det gjennomføres ytterligere endringer, sier Enger. Oppstår det store skjevheter, vil Senterpartiet gå inn for å øke det statlige kjøpet av ulønnsomme posttjenester. Distribusjonsstøtte for særlig utsatte aviser og blader, slik Landslaget for lokalaviser foreslår, er noe vi er interessert i å vurdere.
?De mange lokalavisene som ofte har mange lesere utenfor sitt eget dekningsområde, er en viktig del av avisfloraen. Både kulturpolitisk og for å få fram et bredt spekter av synspunkter, må vi ha råd til å ta vare på disse avisene, sier Enger.
