
torsdag 10. juni 1999 16:59:01
Gunnar Kvassheim,Venstre :
- Lite igjen av opposisjonskritikk
- Det er lite igjen av den harde kritikken opposisjonspartiene rettet mot Regjeringen for angivelig manglende tiltak mot olje- og gassindustrien.
-Dette sier Venstres medlem av Stortingets energi-og miljøkomité, Gunnar Kvassheim, etter at komiteen i dag la fram sin innstilling om olje- og gassvirksomheten.
- Da Regjeringen la fram forslag til revidert nasjonalbudsjett, ble den kritisert for ikke å gjøre noe overfor bedriftene i olje- og gassvirksomheten. Opposisjonen bebudet omfattende tiltak.
- Innstillingen viser nå full oppslutning om Regjeringens tiltak, herunder et teknologifond på 100 millioner kroner, nedtrapping av produksjonsavgiften og nye føringer for statlig deltagelse i nye prosjekter i Nordsjøen. Dette viser at Regjeringen hadde gode komponenter i sitt forslag.
På ett punkt, CO2-avgiften, vil Arbeiderpartiet, Fremskrittspartiet og Høyre gå lenger enn Regjeringen. Men de er ikke i nærheten av de bombastiske løftene som de ga da de skulle tekkes streikende verftsarbeidere. Det fremmes ikke konkrete forslag til kutt i CO2-avgiften. Dette bekrefter at det ikke finnes noen enkle grep som opposisjonen vil ta i bruk. Det er nok et eksempel på at opposisjonen er hard i kritikken, men når en kommer til realitetene, er det lite en har å bidra med utover det Regjeringen har foreslått. Flertallet i komiteen ber Regjeringen legge fram forslag til hvordan CO2-avgiften kan reduseres, men uten å forplikte seg til at den skal reduseres, eller eventuelt med hvor mye.
