
18.5.2004
Eli Sollied Øveraas (Sp) om Revidert Nasjonalbudsjett og NTP:
Dårlegare vilkår for næringslivet i Møre og Romsdal!
Ein aktiv og målretta næringspolitikk er sjølve grunnlaget for å kunne sikre framtidig verdiskaping og sysselsetting i heile landet. Det er næringslivet som bidreg til den verdiskapinga som skal legge grunnlaget for vekst og velferd i det ganske land, noko som er avgjerande både for busetnad og trivsel.
Eitt av dei viktigaste verkemidla Stortinget har, er å føre ein aktiv og offensiv samferdselspolitikk for å legge til rette for næringslivet med tanke på reduserte transportkostnader.
Dessverre er Regjeringa sin framlagde transportplan for neste 10 års-periode, (NTP) lite offensiv og lite ambisiøs.
Etterslepet på vedlikehald av vegnettet ligg nå på over 11 mrd kroner!
Framlegget til veginvesteringar er trist lesnad. Rett nok er det ein liten auke på stamvegnettet, men reduksjonen på øvrige riksvegar er større enn auken.
Reduksjonen medfører at alle fylka i landet får rammene sine redusert, og for mange fylke er ramma til øvrige riksvegar halvert!
Senterpartiet meiner at på riksvegnettet trengs det ein betydeleg auke i høve regjeringa sitt framlegg i neste 10 års periode!
Representantar frå regjeringspartia hevder at det i NTP vert satsa på rassikring. Med bakgrunn i dei store oppgåvene vi har innanfor dette feltet, kan ein vel neppe kalle 200 mill kroner årleg for ei satsing...........
Senterpartiet meiner at dette beløpet må aukast.
Senterpartiet er og uroa over at regjeringa føreslår å vidareføre beløpet til kjøp av riksvegfergetenester. Skal vi nå målet om auka frekvens og "nattferger", må det leggast inn auka midler.
Næringslivet treng ein offensiv samferdselspolitikk. Vi har statleg kapital som vi nytte til infrastruktur og vi har ledig kapasitet i anleggsektoren. Vi treng stortingspolitikarar som seier ja til ein offensiv samferdselspolitikk. Det vil Senterpartiet sine representantar gjere!
Regjeringa er og utruleg passiv på fleire område. Ja, det er direkte næringsfiendtleg når det i revidert nasjonalbudsjett vert føreslått å kutte 165 mill kroner innanfor forskning, nyskaping og internasjonalisering.
Eit kutt på 70 mill kroner til forsknings- og utviklingskontrakter vil gå ut over næringslivet si evne til verdiskaping i framtida.
Kuttet på 85 mill kroner til nyskaping vil og få negative konsekvenser for næringslivet.
Permitteringsreglane vert føreslått innstramma - igjen!
Og kva med dei 5 gassfergene som Stortinget har sagt skal byggast????
Senterpartiet er ikkje imponert over regjeringa sin næringspolitikk, og vi vil gjennom behandlinga av revidert nasjonalbudsjett og NTP bidra til eit resultat til beste for næringslivet!
