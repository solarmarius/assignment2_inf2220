
29.06.02
Uttale vedtatt av Senterpartiets sentralstyre
Slå ring om NRKs distriktskontor!
Gjennom media vert det varsla ein ny runde med samanslåing av NRK sine distriktskontor. Senterpartiet krev at distriktskontora vert oppretthaldne og består som eigne einingar med sjølvstendig redaktør. NRK har ei svært viktig rolle å spela i det norske samfunnet som lisensfinansiert allmennkringkastar. Dette stiller heilt andre krav til NRK enn til andre mediaktørar.
NRK sine lokalkontor har ein svært høg lyttarprosent. Gjennom distriktskontora i NRK har innbyggjarane i Noreg god tilgang til lokale nyhende og lokal kultur. Distriktskontora er med og byggjer lokal identitet, og er viktige for at dei som bur i eit fylke kjenner seg knytte til kvarandre som delar av ein fellesskap. Ved å byggje ned distriktskontora svekkjer ein høvet til å få nyhende frå heile landet, og til å presentere ikkje-tabloidiserte nyhende.
Mykje av distrikta har alt no eit dårlegare tilbod frå NRK enn sentrale strøk i landet. NRK 2, Alltid Nyheter, Alltid Klassisk med fleire har svært dårleg dekning utanom byane. NRK som ei lisensfinansiert mediaverksemd har krav på seg til å levera like gode tilbod i heile landet.
Senterpartiet krev at eventuelle endringar i strukturen på distriktskontora vert tatt opp i sin fulle breidde i Stortinget før endringar skjer. Me vil oppfordra lokalpolitikarar frå alle parti til å slå ring om distriktskontora og krevja at NRK si generalforsamling statsråd Valgerd Svarstad Haugland grip inn i høve sentraliseringa som no er varsla.
