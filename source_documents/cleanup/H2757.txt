
Fredag 16. juni 1995
Parlamentarisk nestleder Solveig Sollie (KrF):
MER PENGER TIL HELSE
-Det tverrpolitiske signalet fra Stortinget under behandlingen av helsemeldingen om kortere ventetid i sykehuskø og større bevilgninger både til helse generelt og psykisk helsevern, innebærer en klar utfordring til regjeringen. Jeg er spent på hvor mye penger regjeringen vil følge dette opp med i forslaget til statsbudsjett for 1996. Det sa Kristelig Folkepartis parlamentariske nestleder Solveig Sollie under Sandefjord KrFs sommerstevne på Strand leirsted fredag kveld.
-Jeg er glad for at Stortinget har vedtatt å forbedre ordningen med ventetidsgarantier, slik at de pasientgruppene som idag er garantert behandling innen seks måneder, heretter er garantert dette innen tre måneder. Samtidig utvides seksmåneders-garantien til å gjelde nye pasientgrupper også. Mange kronisk syke vil heretter omfattes av denne. De første oppfølgingene av dette har allerede skjedd i innstillingen til Revidert Nasjonalbudsjett, der de somatiske sykehusene får 250 millioner mer, og de psykiatiske sykehusene 50 millioner, sa Solveig Sollie.
Sollie la til at flertallet i Stortinget har bedt om å få utredet statlig eierskap og driftsansvar for regionssykehusene, og for at staten får hovedansvaret for finansieringen av en del mindre institusjoner med landsfunksjoner, slike som Glitre sykehus i Nittedal, Geilomo barnesykehus og Modum Bads Nervesanatorium.
-At flertallet i Stortinget også har gått inn for at utgiftene til syketransport fortsatt skal betales av folketrygden, er en melding jeg tror tror mange pasienter hilser både med glede og lettelse, sa hun.
Solveig Sollie la til at hun er glad det ble flertall for at ordningen med pasientombud i alle fylker skal lovfestes.
-Men ennå er det mange uløste oppgaver innen helsesektoren. Det er desverre ikke flertall foreløbig for at alle sykehjemsbeboere som ønsker det skal få enerom innen år 2005, eller for en definert minstestandard for eldreomsorgen, slik KrF har gått inn for,
sa Solveig Sollie under Sandefjord KrFs sommerstevne på Strand leirsted fredag. (KrF-Press/NPE)
