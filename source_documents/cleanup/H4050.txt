
30.3.2001
Odd Roger Enoksen,
Pressemelding fra
SP OG BOLIGSKATT:
VANLIG BOLIG SKAL IKKE SKATTLEGGES
Alle trenger en nøktern, vanlig bolig. Et slikt nødvendighetsgode bør ikke skattlegges. Det var Sp og Ap enige om i 1997. Den gang dannet disse partiene flertall for et enkelt takseringssystem med tilhørende skattesatser. Systemet skulle brukes både ved inntektsskatt, formueskatt og eventuell kommunal eiendomsskatt. Erkjennelsen var at dagens ulike system og praksis var uholdbart, samtidig som vanlig bolig i framtida ikke skulle skattlegges. Nye boliger med grunnflate på 150 m2 i én etasje var skattefri. Eldre hus kunne være langt større.
Dette forliket fikk etter hvert støtte i befolkningen som et enkelt, rettferdig system. Dagens Ap-regjering går vekk fra dette forliket. Sp står fast. Det innebærer bl.a.:
Nytt takseringssystem skal gjelde for alle former for skatt på bolig, også eiendomsskatt. Det er boligens grunnflate og ikke innvendig boareal som skal være beregna areal. Ligningsvesenet skal taksere bolig fra utsida. Innredning av huset hører til privatlivet. Alder på huset skal tas hensyn til slik at skattbart areal reduseres med 1% pr. pr i 60 år. Dermed stimuleres vedlikehold og bruk av eldre boliger som vi har flest av.
Sp er fornøyd med at regjeringen holder fast ved forlikets prinsipp om kostnadsverdier på husene, og ikke markedsverdier. Imidlertid er vi i mot at landet deles inn i tre soner ut i fra markedsverdien på boligen.
Sp ønsker snarest samtaler med Ap om takstsystem og skattesatser for bolig basert på forlik mellom de to partiene fra 1997.
