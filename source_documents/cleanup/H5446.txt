
9/1-02
Magnhild Meltveit Kleppa (Sp), leiar i Kommunalkomiteen
Kommunalministeren opptrer feigt overfor innbyggjarane i småkommunane
-Kommunalminister Erna Solberg kjem i dag med ei tvilsam oppskrift på korleis ho skal nå Høgre sine mål om eit fåtal store kommunar. Ho vil eigentleg tvinge kommunane til samanslåing. Det vågar ho ikkje. Ho går istaden vegen om økonomiske seigpining slik at kommunane til slutt ikkje har noko val. Ho varslar til og med straffesanksjonar mot uvillige kommunar. Solberg burde halde seg for god til eit slikt narrespel og heller seie klårt ifrå kva som er ministerens mål, nemleg store og få kommunar, seier leiar i Kommunalkomiteen, Magnhild Meltveit Kleppa.
Omfattande kommunesamanslåingar kan ha ein høgare og meir dramatisk pris enn det Solberg gir uttrykk for. Hovudproblemet i kommunane kjenner alle. Det er for lite pengar til å løyse dei pålagde oppgavene på ein god måte. Administrative innsparingar gjennom samanslåingar vil ikkje løyse dette. Undersøkingar syner at mange små kommunar kjem svært godt ut i høve til kvaliteten på tjenestetilbodet, noko som og gjer at innbyggarar i små kommunar er meir tilfredse med dei kommunale tenestene enn folk i større kommunar.
Høgre likar å framstelle seg som eit parti som ivaretek einskildmennesket. I dette spørsmålet er Høgre tydeleg viljug til å gå langt i å svekke einskildmennesket sitt høve til påverknad på eige nærmiljø .
- Samanslåing gir større einingar. Med større einingar kjem lengre avstandar, auka sentralisering av tilbod og større avstand mellom den einskilde og dei som sit med beslutningane. Dette er uheldig, og etter Senterpartiet si meining ein altfor kostbar effekt av Høgre sin samanslåingsiver, seier Meltveit Kleppa.
