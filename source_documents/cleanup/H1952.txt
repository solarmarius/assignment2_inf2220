
Tirsdag 17. mars 1992
Borghild Røyseland om abortpraksis:
STERK KOST NÅR BARN LEGGES BORT FOR Å DØ
Det er sterk kost når man hører om senaborter, fremprovoserte fødsler av barn i grenseland for å være levedyktige, som bare legges vekk for å dø. Først og fremst er dette en stor påkjenning for de jordmødrene som tar imot disse barna. Dette er ikke verdig et land som ønsker å være foregangsland i kampen for de undertrykte, de små og svake i andre land, slo stortingsrepresentant Borghild Røyseland (KrF, Roga-land) fast da Odelstinget tirsdag behandlet innstillingen fra Sosialkomiteen angående lovforslaget fra fire av Kristelig Folkepartis stortingsrepresentanter til Lov om vern av ufødt liv.
-Vi refererer statistikker og nevner tall, men i virkeligheten er det små menneskeliv det gjelder: 15 - 16 tusen i året. De aller fleste ville ha vokst opp som normale mennesker, sa Borghild Røyseland, og minnet om at slike tall tilsier at mellom 40 og 45 påbegynte menneskebarn frarøves livet hver eneste dag.
Borghild Røyseland mente at "ikke noe tenkende menneske" kan unngå å innse at den nåværende abortloven har svekket synet på livets absolutte ukrenkelighet, og skapt uheldige holdninger til enkeltmenneskets egenverdi.
-At man bevisst velger å overse dette, er en annen sak, konstaterte nestlederen i Stortingets sosialkomité. Hun konkluderte med at selv om hun ikke hadde regnet med noe flertall for KrF sitt forslag til lov om vern av ufødt liv, måtte hun registrere at partiet skulle være det eneste som ville stemme for en lov som vil gjenreise respekten for det ufødte liv.
-Andre partier vil ikke engang gå inn på realitetene i sakene. Det hadde jeg likevel ikke ventet, avsluttet Borghild Røyseland sitt innlegg.
