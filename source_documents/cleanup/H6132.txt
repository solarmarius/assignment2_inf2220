
21.08.02
Odd Roger Enoksen, Sp
NORGE TRENGER ET FORLIK OM INDUSTRIPOLITIKKEN
Norsk fastlandsindustri er inne i en vanskelig situasjon knyttet til den økonomiske utviklingen både nasjonalt og internasjonalt. Dagens situasjon med høy rente og en sterk krone er særlig problematisk for den eksportrettede industrien. Nesten daglig får vi meldinger om utflagging eller nedlegging av virksomhet.
En slik situasjon kan ikke løses ved politiske vedtak alene, men de politiske partiene har et felles ansvar for å redusere skadevirkningene av utviklingen og å legge forholdene til rette for videre industriproduksjon og sysselsetting i Norge. Dette tilsier at man fra politisk hold blir enige om tiltak som gjør det mulig å redusere de kortsiktige virkninger av dagens økonomiske situasjon, samtidig som det legges et grunnlag for en utvikling som fremmer vilkårene for den landbaserte industrien i Norge. Å arbeide for tiltak som kan bidra til redusert rente og dermed en redusert og stabil kronekurs vil være sentralt.
På denne bakgrunn vil Senterpartiet invitere de andre politiske partiene til å inngå i et bredt industripolitisk forlik basert på følgende:
Regjeringen tar initiativ til å presisere Norges Bank sitt mandat i pengepolitikken på en slik måte at inflasjonsmålet balanseres i forhold til målet om en stabil kronekurs og hensynet til produksjon og sysselsetting.
For å dempe den sterke veksten i privat konsum gjennomføres det i høstens budsjett ikke skattelettelser som bidrar til økt privat forbruk.
Regjeringen tar initiativ til et samarbeid med partene i arbeidslivet med sikte på å oppnå en lønnsdannelse som ikke hemmer norsk konkurranseevne.
I tillegg til samarbeid om linjene i den økonomiske politikken kreves det tiltak direkte rettet inn mot industrien for å forhindre at virksomhet og arbeidsplasser legges ned. Senterpartiet er åpen for å drøfte ulike tiltak, men vil for egen del framheve de følgende fem tiltak som viktige i forbindelse med behandlingen av høstens statsbudsjett;
At tilgangen til kapital bedres gjennom økte rammer til SNDs ordninger og påfylling av de såkalte såkornfondene.
At arbeidsgiverperioden i forhold til sykelønnsordningen forkortes.
At avskrivningssatsene for maskiner og bygg økes.
At formuesskatten for næringsaktiva fjernes.
At den såkalte FUNN ordningen gjeninnføres for å styrke arbeidet for forskning og utvikling.
Senterpartiet ser fram til drøftinger med sikte på å oppnå en bred politisk enighet omkring vilkårene for industrien i Norge og imøteser i den sammenheng de enkelte partiers svar og forslag til tiltak.
