
23.05.2003
SV
Invitasjon til jernbaneseminar
- Skal vi ha jernbane i Norge i framtida?
Toget fra Oslo til Bergen bruker lengre tid i dag enn for 15 år siden og stoppestedene er færre. Viljen til å satse på jernbane synes liten, og nødvendige investeringer som dobbeltspor til Ski skyves ut i tid. Samtidig er lokaltogene rundt Oslo stappfulle, Trønderbanen og Jærbanen har opplevd vekst i antall reisende, og flytoget har store andeler av de reisende til Gardermoen.
Hva vil vi med jernbanen? Vårt naboland Sverige har vedtatt en storsatsing på jernbanen. For hver krone som investeres i vegbygging, investerer svenskene 2 kroner på jernbanen. I Norge investerer vi 7 kroner på vegen, for hver krone som går til jernbaneinvesteringer. Skal jernbanen fortsatt sultefôres i Norge?
I forbindelse med behandlingen av Nasjonal Transportplan må Stortinget fatte noen veivalg for jernbanen. SV starter denne debatten med et jernbaneseminar.
Jernbaneseminaret er åpent for alle, og finner sted i Kinosalen i Stortinget, fredag 23. mai kl. 11 00.
- Vi ønsker en storsatsing på jernbanen, men er sørgelig alene om dette Stortinget. Skal jernbanen ha noen framtid i Norge må vi bygge brede allianser for jernbanen, og satse på jernbanen der den har sine fortrinn både når det gjelder person- og godstrafikk. Jernbaneseminaret markerer starten på vår offensiv for jernbanen i Norge fram mot arbeidet med Nasjonal Transportplan, sier Heidi Sørensen, fraksjonsleder for SV i samferdselskomiteen.
På seminaret deltar blant annet Karin Svensson, Vänsterpartiets medlem i Riksdagens Trafikkutskott, hun skal fortelle om hvordan den svenske jernbanesatsingen ble til. Leder av Transportøkonomisk Institutt, Knut Østmo spør om en forutsetning for satsing på jernbanen er vilje til sanering? Administrerende direktør i NSB Einar Enger skal blant annet svare på om jernbanen i Norge forvitrer, og fortelle hva konkurranseutsetting av persontogtrafikken vil bety. Jernbanedirektør Steinar Killi skal svare på hvordan vi kan få flere investeringsmidler til jernbanen, og administerende direktør i CargoNet Kjell Frøyslid skal ta for seg hvordan vi skal flytte gods fra vei til bane. Også nye aktører på den norske jernbanen skal slippe til på seminaret, Jørg Westermann fra Haukelibanen og Bjørn Kanstad fra Ofotbanen vil utfordre de etablerte aktørene.
Vedlagt ligger programmet for seminaret
