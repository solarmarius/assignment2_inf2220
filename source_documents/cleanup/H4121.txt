
søndag 18. februar 1996 15:38:11
Uttalelse vedtatt av Venstres landsstyre 17.02.96
Stortinget må få avlyttingsforslag til åpen behandling
Landsstyret i Venstre ber Regjeringen legge Aukrust-utvalgets forslag om økt adgang til telefon- og dataavlytting fram til behandling i Stortinget. Venstre ber også justisministeren begrunne hvorfor en rekke vedlegg til rapporten er unntatt offentlighet.
Det er et utvalg oppnevnt av Justisdepartmentet som foreslår at staten skal kunne kreve at telekommunikasjonsutstyr legges til rette slik at politiet skal kunne avlytte f.eks. mobiltelefonsamtaler. Det samme kravet er reist også for annen digital kommunikasjon, slik som overføring av elektronisk post. Dette betyr at en operatør som søker konsesjon for å opprette nye teletjenester kan bli nektet om teknologien som skal benyttes ikke lar seg avlytte.
Venstres landsstyre viser til at justisministeren tidligere har svart uavklart på om Stortinget vil få behandle forslagene fra Aukrust-utvalget, og advart mot for mye offentlighet rundt saken. Venstre mener det vil være helt uakseptabelt om forslag som representerer en så stor trussel mot personvernet innføres uten at Stortinget får avgjøre saken i full åpenhet. Derfor bør også mest mulig av vedleggene i Aukrust-utvalgets rapport offentliggjøres.
Selv om det vil være svært strenge vilkår for når politiet kan avlytte slike samband, mener Venstre at det prinsipielt galt at det ikke skal være lov å tilby og bruke 100% avlyttingssikre kommunikasjonssystemer. Helt sikre samband er et gode også for lovlydige borgere. Ytringer som formidles via ny teknologi har krav på det samme vern mot innsyn fra uvedkommende som ytringer formidlet på tradisjonelt vis.
