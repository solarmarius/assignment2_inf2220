
08.10.2003
ARBEIDERPARTIETS STORTINGSGRUPPE
Stortingsrepresentant Britt Hildeng (Ap)
Skriftlig spørsmål til sosialministeren
- Sosialministeren imøtekommer ikke Stortingets vedtak om å ta med brukerorganisasjoner, etatene og de ansattes organisasjoner i samordningen av Aetat, trygdeetaten og sosialtjenesten, sier Britt Hildeng.
I det nyutnevnte ekspertutvalget som skal utrede ulike organisasjonsmodeller for samordning av Aetat, trygdeetaten og sosialtjenesten, er brukerorganisasjonene, etatene og de ansattes organisasjoner ikke tatt med som medlem av utvalget. I stedet har sosialministeren invitert dem til å delta i en referansegruppe knyttet til ekspertutvalget.
- Etter å ha fått kjennskap til at Funksjonshemmedes Fellesorganisasjon har takket nei til å delta i en slik referansegruppe, har jeg stilt et skriftlig spørsmål til sosialministeren om hvordan hun skal imøtekomme Stortingets vedtak om at brukerorganisasjonene, etatene og de ansattes organisasjoner skal tas med i prosessen med å utrede ulike organisasjonsmodeller for samordning av Aetat, trygdeetaten og sosialtjenesten, sier Britt Hildeng.
Britt Hildeng sier videre, - Jeg har stor forståelse for Funksjonshemmedes Fellesorganisasjons holdning til dette og at FFO opprettholder sitt krav om å bli representert i utvalget.
At sosialministeren velger å ivareta brukermedvirkningen ved å opprette en referansegruppe, kan vanskelig sies å imøtekomme Stortingets intensjon og samsvarer dårlig med det sosialministeren selv sa under debatten i forbindelse med Stortingsmelding nr. 14, "Det er helt absolutt selvfølgelig at både brukere og arbeidstakerorganisasjoner involveres", sier Britt Hildeng.
