
1.4.2005
Lars-Henrik Michelsen, leder
Pressemelding fra Unge Venstre
- Uakseptabelt politiovergrep mot 1700 elever
- Å stenge 1700 elever inne på skolen for å sjekke dem for narkotika er det samme som å ransake uskyldige mennesker på gaten. Det går ikke an. Politiet ville aldri utført en slik razzia mot andre enn skoleelever, sier leder i Unge venstre Lars-Henrik Michelsen. Han tar nå saken opp med justisminister Odd Einar Dørum.
- Ville man gjennomført en slik aksjon overfor beboere på et eldrehjem eller ansatte i et stort firma hvor det var mistanke om noe kriminelt? spør Michelsen.
Unge Venstre-lederen mener også at razziaen bryter med linjeskiftet i narkotikapolitikken, hvor fokuset de siste årene er flyttet fra brukerne til de kyniske bakmennene.
- Politiet bør i stedet for å gjennomføre krenkende razziaer på skoler jakte på de som tjener penger på illegal narkotikahandel, sier Michelsen.
Unge Venstre kommer i dag saken opp med justisminister Odd Einar Dørum
- Unge Venstres klare melding til justisminister Dørum er at dagens razzia på Sogn Videregående er et uakseptabelt politiovergrep, sier Michelsen.
