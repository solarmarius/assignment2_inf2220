
8. juni 2001
Ap
Innstillingen om "Gjør din plikt - krev din rett"
Dette er punktene i innstillingen fra kirke-, utdannings- og forskingskomiteen til stortingsmelding 27 - Trond Giskes kvalitetsreform av høyere utdanning: "Gjør din plikt - krev din rett".
Tilslutning:
· Alle støtter forlaget om en kraftig styrking av studiefinansieringen.
Stipendandelen øker fra 30% til om lag 40%
· Hele komiteen går inn for at hele eller deler av stipendet skal gis etter avlagt eksamen, et flertall støtter regjeringens forslag.
· Gradsstrukturen endres, det innføres et system med en tre-årig bachelorgrad og en toårig mastergrad - dette får full tilslutning i komiteen. De forskjellige studiene skal gjennomgås og tilpasses i samarbeid med berørte grupper slik regjeringen har forutsatt.
· Universiteter og høgskoler får mer penger per student, noe som vil gi større kvalitet i undervisningen.
· Regjeringen har tilslutning for at norsk forskning skal trappes opp til OECD-gjennomsnittet.
· Regjeringen får tilslutning til at studentene skal få mer undervisning og tettere oppfølging, dette vil føre til at flere lykkes i studiene sine.
· Studieåret skal utnyttes bedre, universiteter og høgskoler kan innføre tre terminer per år.
· Komiteen støtter regjeringen i at det skal komme en egen gjennomgang av samisk utdanning.
· Det skal innføres nye eksamens- og evalueringsformer, det skal bli slutt på at én eksamen skal avgjøre om man står eller ikke.
· Styresammensetningen skal endres.
· Det internasjonale systemet for studiepoeng skal erstatte vekttall. Dette gjør det lettere for norske studenter å tilpasse utdanningen sin til utenlandsk utdanning.
· Universitetene og Høgskolene får langt større frihet til selv å opprette, endre og nedlegge fag.
· Universiteter og høgskoler skal organiseres som forvaltningsorgan med særskilte fullmakter. Dette gir langt større frihet enn i dag, samtidig som muligheten for samfunnsstyring er ivaretatt.
· Lederne for institutter og fakulteter skal ansettes, ikke velges som i dag. Dette vil gi en langt mer enhetlig og effektiv styring av institusjonene.
· Alle norske utdanningsinstitusjoner skal gi studentene tilbud om studieopphold i utlandet som en del av oppbyggingen av en grad.
· Det skal inngås avtaler mellom student og utdanningsinstitusjon for å klargjøre hvilke rettigheter og plikter som gjelder. Dette vil sikre at studentene får den undervisning og oppfølging som er nødvendig for å lykkes i studiene.
· Det innføres to ulike studieløp på master nivå
· Finansieringsmodell for institusjonene skal bestå av tre hovedkomponenter: Basistildeling, studentfinanisering, forskningsfinanisering slik regjeringen har foreslått.
Saker hvor komiteen har gjort tilpasninger i regjeringens forslag
· Komiteen støtter at det skal foretas uavhengige evalueringer av norske utdanningsinstitusjoner, men vil at dette skal legges til et eget organ i stedet for norgesnettrådet.
· Statlige høgskoler gis større frihet til å opprette og nedlegge studietilbud enn i dag, men Arbeiderpartiet har i komiteen inngått i et kompromiss om at dette skal gjelde for studier av inntil tre år varighet.
· Opprykk til professor føres videre, dette har statsråden selv gått inn for etter at meldingen ble lagt fram.
· Regjeringen blir bedt om å evaluerer reformen etter at den har virket i tre år. Dette er fornuftig for å sikre at tiltakene virker etter hensikten.
