
11. januar 2000
Grete Knudsen
Interpellasjon om evalueringen av kristendomsfaget
Pressemelding fra stortingsrepresentant Grete Knudsen, leder av Stortingets kirke-, utdannings- og forskningskomite, om interpellasjon om evalueringen av det nye skolefaget KRL. - Hvorfor får ikke de statlige høgskolene ansvaret for å videreutvikle faget, spør Knudsen.
Leder av Stortingets kirke-, utdannings- og forskningskomite, Grete Knudsen, har meldt inn en interpellasjon til Stortinget hvor hun tar opp evalueringen av det nye kristendomsfaget, etter at det er kjent at statsråd Jon Lilletun har gitt evalueringsansvaret for faget til Norsk Lærerakademi.
Det er videre kjent at departementet har henvendt seg til Menighetsfakultetet, med sikte på å gi institusjonen en knutepunktfunksjon for faget.
- Skolefaget KRL (kristendomskunnskap med religions- og livssynsorientering) er skjørt og faget er blitt møtt med til dels stor skepsis, særlig blant minoritetsgrupper. Nå har statsråden altså foretatt to beslutninger som kan vise et mønster og en uheldig signaleffekt overfor minoritetene, sier Knudsen, og viser til at det først og fremst er de statlige høgskolene som har ansvar for å utdanne allmennlærere som skal betjene faget.
- De har et særskilt ansvar å sørge for bredde i sin fagkompetanse, sier Knudsen, og ber statsråden svare på hvorfor han ikke vil behandle dette faget på samme måte som andre fag, og gi ansvaret for å vidreutvikle faget til en eller flere av de statlige høgskolene.
