
Torsdag 27. januar, Bergen
Uttalelse fra Kristelig Folkepartis sentralstyre:
Økt verdiskapning med naturgass
Sentralstyret i Kristelig Folkeparti mener at Norge i sterkere grad må ta i bruk og utnytte de mulighetene naturgass gir for verdiskapning og sysselsetting. Naturgass har et betydelig potensiale både som råstoff i industrien, som energikilde til direkte oppvarming og som energikilde for kraftproduksjon der ny teknologi gir mulighet for slik produksjon omtrent uten klimagassutslipp.
Samferdsel
Dagens ferger har til dels store forurensende utslipp, ikke minst er utslippene av NOx betydelige. NOx er en av årsakene til sur nedbør. Langs Vestlandet er det flere ilandføringssteder for naturgass, og mulighetene ligger til rette for å utnytte gass som drivstoff for fergetrafikken. Verdens første ferge drevet av LNG er akkurat levert fra verftet og skal settes i drift i Møre og Romsdal. KrF mener det må være et mål at alle nye ferger i Norge nå må bygges for drift med gass.
Naturgass er allerede tatt i bruk som drivstoff for busser og biler. Økt bruk av naturgass, ikke minst i byområder gi store miljøgevinster. Både Bergen, Stavanger og Trondheim ligger relativt nær ilandføringssteder for naturgass. KrF mener det må være et mål å skape bedre tilgang til naturgass som drivstoff i disse byene og tilstøtende distrikter. Prosjektet Naturgassveien langs Vestlandet er i denne sammenheng et interessant prosjekt som gir gode muligheter for en bedre nasjonal utnytting av naturgassressursene.
Industri og oppvarming
Naturgass kan erstatte olje til oppvarming og bidra til betydelige utslippsreduksjoner. Naturgass kan også tas i bruk som energikilde i fjernvarmeanlegg, og i kombinasjon med varmepumper og jordvarme. Naturgass har også stort potensiale som råstoff. SINTEF har anslått at den største potensielle verdiskapningen fra utnyttelse av naturgass er å produsere fiskefor til fiskeoppdrett.
Kraftproduksjon
KrF går mot bygging av gasskraftverk med konvensjonell teknologi. Vårt mål er å redusere utslippene av klimagasser og å overholde internasjonale avtaler. Sentralstyret har imidlertid et sterkt ønske om at det utvikles ny teknologi som gir mulighet for produksjon av elektrisk kraft med naturgass som energikilde - uten store klimagassutslipp. Slik teknologi er allerede utviklet men er foreløpig ikke lønnsomme med dagens kraftpriser. Dette gjelder for øvrig også konvensjonelle gasskraftverk. Hvorfor skal vi være de siste til å nytte gammeldags teknologi når vi kan være de første til å anvende ny, miljøvennlig teknologi ?
En satsing på utvikling av miljøvennlige gasskraftverk må kombineres med kraftig satsing på utvikling av nye fornybare energikilder og økt energieffektivitet. Økt bruk av varmepumper, bioenergi, jordvarme og vannbåren varme er sentralt i en framtidsrettet energipolitikk. Det må være et mål at Norge skal være blant de mest energieffektive land i verden.
