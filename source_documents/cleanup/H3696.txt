
5.12.97
Morten Lund
FLERTALL FOR SENTRUMSREGJERINGENS UTKANTSATSING
Utkantsatsingen, som sentrumspartiene har fått flertall for i Stortinget, kan bli mer enn 100 millioner kroner til 50 utviklingskommuner i 1998. Dette representerer en vesentlig forbedring i forhold til Jagland-regjeringens utkantsatsing. Et styrket Kommunaldepartement skal heretter ha et overordnet regionalpolitisk ansvar.
Stortingsrepresentant Morten Lund fra Senterpartiet sa i Stortinget i dag at flytte­strømmen ikke snus av vedtak i Stortinget og Regjeringen. Men det er viktig at landet får en ledelse som tenker og uttaler seg positivt om distriktenes framtid i tillegg til konkrete handlinger. Når fagstatsrådene for landbruk og fiskeri stiller seg på distriktenes side i samfunnskampen, vil mange i primærnæringene føle seg tryggere. Å gjenåpne nedlagte fiskemottak, er nye og gode tanker fra en norsk fiskeriminister. Når det nedsettes et statssekretærutvalg som skal se til at IT bidrar til statlige arbeidsplasser i distriktene, må det fort kunne gi resultater. - Det viktige er at Staten nå begynner å gå foran med et godt eksempel, sa Lund.
Et styrket Kommunaldepartement skal gå i spissen for den nye utkantsatsingen der alle departement og statlige instanser skal synliggjøre virkningene for distriktene før viktige politiske beslutninger fattes.
Den nye politikken skal styrke de mest utsatte områdene, og ikke minst forebygge økte pressproblemer og at nye områder rammes av fraflytting. Kvinnelige etablerere vil være en viktig målgruppe i utkantsatsingen.
Lund mener også det er positivt at flertallet i kommunalkomiteen legger føringer for det som skal skje når meldingen om statlig eierskap kommer til behandling. Den statlige eierkapitalen er i dag slik plassert at også den bidrar til sentralisering. En økt satsing på SIVA etter SIVAs egen modell, vil bl.a. avlaste distriktsbedrifters egenkapitalbehov ved at SIVA står som eiere av bygninger og utstyr.
