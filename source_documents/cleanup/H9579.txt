
Dato: 28. august 2005.
Samferdselspolitisk talsmann i FrP, Kenneth Svendsen
- Nytt varslingssystem kan redde liv
For bare 300 kr pr. bil kan det innføres et varslingssystem der bilføreren umiddelbart får beskjed om akutte hendelser i trafikken. FrP vil nå starte et prøveprosjekt med teknologien.
- Vi kommer til å legge frem et forslag om å starte et prøveprosjekt med denne teknologien, sier FrPs samferdselspolitiske talsmann, Kenneth Svendsen.
Systemet baserer seg på at det installeres en liten brikke på størrelse med en "bombrikke" som gir beskjed om ulike hendelser.
- Gjennom en radiosender og -mottaker kan systemet sende og motta signaler om trafikkfarlige situasjoner som eksempelvis kan varsle om ulykker, utrykning eller veiarbeid.
Transportøkonomisk institutt har beregnet at systemet vil spare samfunnet for 400 millioner kroner årlig,
- På denne måten vil politiet kunne sende signaler via systemet om utrykninger slik at bilistene blir observante. Dessuten vil bilister raskt få informasjon om eventuelle ulykker, sier Svendsen.
Han ser også for seg at systemet kan varsle om kryssende tog på usikrede planoverganger.
- Et slikt varslingssystem vil gjøre bilføreren oppmerksom på at det kan være en farlig situasjon lenger fremme i trafikken, og dermed lede til økt aktsomhet og færre trafikkulykker, avslutter Kenneth Svendsen.
