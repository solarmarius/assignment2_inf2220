
Pressemelding 16/8-1993
KrF-leder Kjell Magne Bondevik:
Kamp mot ungdomsledighet og for familien,
- to sider av samme sak.
- Kampen mot den høye ungdomsarbeidsledigheten og for familien er to sider av samme sak. Det er ekstra ille for dem som er i etableringsfasen og gjerne stifter hus og hjem å måtte gå uten fast arbeid og inntekt. For mange bidrar dette også til at familiesituasjonen rakner.
Kristelig Folkeparti setter kampen for familien og mot ungdomsledigheten på førsteplass i denne valgkampen.
Så langt har denne valgkampen blitt altfor mye taktikk, og lite politikk. Under AP-regjeringen har vi nå fått etterkrigsrekord i arbeidsledighet. Selv om AP historisk sett har vært mye opptatt av arbeid for alle, er partiet slett ingen garantist for full sysselsetting.
KrF vil ikke påstå å ha noe fasitsvar, men vi vil komme med våre forslag. Det trengs et tverrpolitisk samarbeid for å redusere arbeidsledigheten generelt, og ungdomsledigheten spesielt.
KrF vil spesielt foreslå:
Vi tror også en fleksibel pensjonsalder fra 64 år er en god løsning både for eldre og unge mennesker. Det gjør at flere eldre som ønsker det kan gå ut av arbeidslivet på en ryddig og verdig måte, og det vil åpne arbeidsplasser for ungdom. Det skal være et tilbud, og ikke en plikt, å gå ut av arbeidslivet fra 64 år. Reformen trenger ikke å bli så dyr fordi samfunnet tjener mye inn igjen når det gjelder arbeidsledighetstrygd, uføretrygd og sjuketrygd.
Mange barnefamilier har en presset økonomi. De har liten eller ingen valgfrihet når det gjelder måten å dra omsorgen for barna på. KrF merker en økende oppslutning om forslaget om kontantstøtte til småbarnsforeldre. KrF vil ta dette opp igjen i neste stortingsperiode, og håper da på å få det vedtatt. Vi utfordrer Høyrer til et samarbeid om en felles modell slik at vi kan unngå de skjevheter som Høyres opplegg innebærer med sterke kutt i barnehagestøtten. KrFs modell har ikke denne skjevhet.
KrF-verdier: Omsorg, miljø og internasjonal rettferdighet
Det hjelper ikke det norske samfunn med høy levestandard dersom selve verdigrunnlaget rakner. Da går samfunnet i indre oppløsning. For Kristelig Folkeparti er kampen for de kristne grunnverdiene det helt sentrale. Vi vet vi har store deler av folket med oss. De som er enige, må støtte KrF.
Utfra vårt verdigrunnlag er det en hovedsak å ta vare på naturen, Guds skaperverk. KrF mener at vi må vri mer av avgiftene ved å redusere avgiften på arbeidskraft (arbeidsgiveravgiften), og heller øke avgiftene på forurensende virksomhet (miljøavgifter).
I et samfunn hvor de fleste har det godt, er det lett å glemme dem som har det vanskelig. De trenger fortsatt vår solidaritet og omsorg. Dette gjelder for eksempel funksjonshemmede og pleietrengende eldre. Men det gjelder også det ufødte liv. KrF vil bekjempe en abortliv som fortsatt tillater at over 15.000 ufødte liv blir tatt hvert år. Den moderne bio- og genteknologi representerer mange positive muligheter, men kan også misbrukes som en trussel mot liv og menneskeverd. Stortingsflertallet la dessverre før sommerferien opp til en altfor liberal politikk, blant annet med tillatelse til forskning på befruktede egg (ufødte liv). Når lovsaken kommer opp i Stortinget til høsten, vil KrF kjempe for retningslinjer for bio- og genteknologi som mer er preget av respekt for liv og menneskeverd.
Det er fristende i en valgkamp å glemme den fattige verden omkring oss. KrF vil ikke gjøre det. Vi vil bekjempe den nedskjæring av utviklingshjelpen som Arbeiderpartiet, med støtte fra FrP og Høyre, har startet med.
EF-saken er viktig. Kristelig Folkeparti sier et nei til medlemskap. Men saken skal ikke avgjøres i dette stortingsvalget, men ved en egen folkeavstemning. Derfor er det også rom i KrF for dem som har et annet syn, sa Bondevik.
