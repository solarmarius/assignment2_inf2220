
12.5.2005
Åslaug Haga, leder i Senterpartiet
Leserinnlegg
Dejà-vu i konsulatsaken
Den 18.mai 1905 vedtok Stortinget å opprette et eget norsk konsulatvesen. Med dette veltet unionen med Sverige. Skjebnens ironi gjør at vi feirer Konsulatsakens hundreårsjubileum samtidig som den Europeisk Union starter oppbyggingen av egne EU- ambassader.
Unionen mellom Norge og Sverige gav Norge betydelig selvstyre. Men utenrikspolitikken ble styrt fra Sverige. For nordmennene var dette uholdbart. Dette handlet om ære - om å være herrer i eget hus - og det handlet om håndfaste norske næringsinteresser. En blomstrende norsk skipsfart ble hemmet av svensk utenrikspolitikk. Egne norske konsulater var både et symbol på norsk selvstendighet og en næringspolitisk nødvendighet. Stortinget uttrykker det slik: "ved komiteens forslag til oprettelse af eget konsulatvæsen for Norge tilsigtes at hævde vor raadighed over vore egne anliggender, at verne om vort fædrelands ære og ret som suverent rige og samtidig at fremme vort folks maritime og kommercielle interesser".
Mange ser ironien i at Norge feirer konsulatsaken samtidig som EU-land har folkeavstemninger om en grunnlov som åpner for et eget EU-diplomati. Etter planen skal de første EU-ambassadene dukke opp om to år. Ifølge Javier Solana, EUs utenrikspolitiske koordinator, kan den diplomatiske staben telle inntil 7000 mennesker i løpet av noen år. Men Solana kan nok forvente tøff strid mellom EU-apparatet og nasjonale ambassader. Store EU-land forbereder seg allerede på konflikter når Unionen skal forsvare enkeltnasjonenes interesser verden over. Men EU-grunnloven er klinkende klar. Den fastslår at "Medlemsstatene samordner deres opptreden i internasjonale organisasjoner og på internasjonale konferanser. De forsvarer Unionens holdninger i disse fora". Medlemslandene skal støtte opp under EUs utenrikspolitikk "i en ånd av lojalitet og gjensidig solidaritet".
For Norge anno 1905 var felles diplomati i Unionen uholdbart. Representant Bratlie mente at "ingen stat med selvfølelse og ømtaalig for sin nationale ære kan imidlertid lade saadant passere ude at reise sig derimod og gjøre, hvad den kan, hvor liden den end er, for at hævde, hvad der er dens ære og dens ret". Som EU-medlem ville det vært EUs ære og interesser vi måtte forsvare. Et eksempel: som EU-medlem kunne ikke Norge tatt på seg fredsmeklingsoppdrag uten godkjenning fra resten av EU. Vi hadde måttet vente på godkjenning fra EU-kommisjonen før vi kunne sendt norske meklere til Sri Lanka eller Midt-Østen.
For hundre år siden ble Norges frihet feiret med stor gjenlyd blant nordmenn i alle samfunnslag, i bygd og by. Avisa Unglyden på Voss skrev om "ei gledesbylgja yver det heile land". Støtten til Stortingets vedtak strømmet inn fra hele landet. Hele hundre og femti herredsstyrer forfattet erklæringer til støtte for oppløsningen. Folkets engasjement gjorde inntrykk på stortingspolitikerne. En av de få skeptikerne til konsulatvedtaket som tok ordet under stortingsdebatten fikk dette svaret fra statsminister Michelsen: "Jeg tror, at disse hans udtalelser mer end noget andet viser, hvor lidet den ærede repræsentant for øieblikket staar i rapport med, hva der i de siste maaneder har rørt sig dybest og inderst i det norske folk. Thi havde han det, vilde han forstaaet, at her er ikke tale om uansvarlige opinionsytringer og øieblikkelige stemninger, men om en dyb og maalbevidst politik, som det norske folk fuldt du har gjennemtænkt, og hvoraf det er villigt til at tage alle konsekvenser. Aldrig har det norske folk staaet fastere og enstemmigere om en stor sag og aldrig har denne enstemmighed faaet klarere og mer utvetydige formervi har hele vort folk i ryggen, naar vi i dag anbefaler en beslutning, som vi oppfatter som en pligt mod fædrelandet".
En egen utenrikspolitikk er et kjennetegn på en selvstendig stat. At EU nå bygger opp et eget diplomati for å utøve sin felles utenrikspolitikk minner oss om hvor ekstremt tett integrasjonen i EU har blitt. I disse jubileumsdager bør vi glede seg over selvstendigheten som ble vunnet for hundre år siden. Vi bør også glede oss over at vi i dag har beholdt friheten til å føre en selvstendig utenrikspolitikk.
