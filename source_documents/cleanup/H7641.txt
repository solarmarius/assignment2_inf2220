
1.9.2003
Magnhild Meltveit Kleppa, Senterpartiet.
Lesarinnelgg
Ei meir verdig eldreomsorg
Høgre og Kristeleg Folkeparti skriv i desse dagar innlegg der dei seier seg nøgde med at Regjeringa tek kommunane på alvor og stiller opp med meir pengar til neste år. Eg er redd dei fører både seg sjølv og mange innbyggjarar bak lyset. Stortinget har alt hatt ein runde på kva som skal til i 2004 for å sikra ein betre skule og ei meir verdig omsorg. Kommunane sin eigen organisasjon, KS, meiner det trengst mellom 6 og 7 milliardar kroner for å unngå kutt. Regjeringa føreslo i kommuneproposisjonen i vår 4 mrd. Høgre, Krf og Venstre på Stortinget slutta seg til dette.
Senterpartiet vil styrka det tilbodet kommunane i dag kan gi. Vi meiner difor kommunane må få tilført 8 mrd. til neste år. Det er bra at det, rett nok mot regjeringspartia sine røyster, vart fleirtal for ei auke på 5.5.mrd i vår. Det er eit stykke på veg, men langt frå godt nok. Vi kjem til å ta opp att vårt forslag ved handsaminga av statsbudsjettet for neste år.
Norsk Sykepleieforbund har i ei ny og omfattande undersøking påvist graverande forhold ved mange sjukeheimar. Er nokon i tvil om at stram kommuneøkonomi er medverkande årsak? Er det fleire enn kommunalminister Erna Solberg og nokre få til som verkeleg trur at ein får til ei meir verdig omsorg, større tryggleik for pleietrengjande eldre og deira pårørande ved å fjerna nattevakter, redusera legetimane og kutta i helgetenesta? Sjuke eldre må få nødvendig hjelp, pleie og omsorg. I mange kommunar konkurrerer dei no om helsetenestene med pasientar som blir skrivne ut frå sjukehusa langt raskare enn før. Det er godt for mange å få oppfølgjing i nærmiljøet framfor langvarig sjukehusopphald, men denne endringa har skjedd utan at kommunane har fåttt tilført midlar til meir personell. Senterpartiet set søkelyset på ei meir verdig omsorg til hausten i Stortinget. Eg ber om at også Regjeringa i sitt forslag til statsbudsjett tek både dei eldre og dei mange flotte helsearbeidarane på alvor og kjem med auka midlar til kommunane.
