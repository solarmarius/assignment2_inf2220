
20.3.97:
Peter Angelsen,
Slå tilbake EUs lakseutpressing!
Lekkasjer fra EU-kommisjonen tyder på at EU vil innføre høg straffetoll mot norsk lakseeksport til EU. Det skjer i så fall trass i EØS-avtalen som Regjeringa hevder skulle sikre Norge et godt og trygt økonomisk fellesskap med EU. Norge må slå tilbake dersom EU virkelig starter en skitten handelskrig, sier Peter Angelsen (Sp).
EU bryter avtaler og bruker ulovlige midler - Norge må svare
EU har ikke grunnlag for gjennom EØS-avtalen å bruke sitt regelverk mot norsk lakseproduksjon av den enkle grunn at fiskesektoren i stort er unntatt EØS-avtalen. Hvis EU likevel gjør det, og fastsetter straffetiltak mot Norge med hjemmel i EØS-avtalen, krever Senterpartiet at Norge må benytte beskyttelsesklausulen i samme avtale, art. 114, og slå tilbake med tiltak som rammer EU like hardt økonomisk.
EU har ikke reelt grunnlag for å ta til følge hverken dumping- eller subsidieklagene fra irske og britiske storselskap innen lakseoppdrett. Den norske næringa er kort og godt mer produktiv og kvlitetsinnstilt, noe som er hele grunnen til veksten i norsk eksport. EU innfører derfor proteksjonistiske tiltak som strider mot de felles handelsreglene for EU og Norge - i WTO. Senterpartiet mener Norge ikke må nøle med å reise WTO-sak mot EU.
EUs straffetiltak uavhengig av norsk EU-medlemskap
Det har vært hevda i noen media at EU-aksjonen mot norsk lakseeksport ikke kunne ha inntruffet om Norge hadde vært med i EU. Det er ikke riktig. Angelsen påpeker at EU legger til grunn at rammevilkåra for den norske næringa bryter med statsstøtteregelverket i EU, og konsekvensene av en slik konstatering (uansett hvor feil den er) ville naturligvis være den samme om Norge var med i EU.
Når Norge står utenfor EU er landet en ekstern handelspartner for EU som Unionen er avhengig av å beholde et fornuftig samarbeid med. Naturligvis er den relative betydninga av handelsforholdet større for Norge enn for EU, men import fra Norge er viktig på mange sektorer der EU er sårbar, f. eks. den blomstrende fiskeindustrien. Norge utenfor EU står derfor sterkt ved å appellere om kloke politiske vurderinger i Unionsrådet før EU fatter sin endelige beslutning om straffetiltak, avslutter Angelsen.
