
24.10.02
Stortingsrep, Lena Jensen, SV
Elevene får rett til godt skolemiljø!
I dag behandlet utdanningskomiteen spørsmålet om arbeidsmiljølov for elever.
Jeg er veldig fornøyd med at elevene for første gang har fått en lovfestet rett til godt skolemiljø, uttaler SVs Lena Jensen, som har vært saksordfører for saken i Stortinget.
SV hadde håpet på å kunne gi elevene samme rettsvern som voksne arbeidstakere ved å innlemme dem i arbeidsmiljøloven. Men i forhold til det Regjeringen la fram i sitt lovforslag, har SV fått gjennomslag for et betydelig sterkere rettsvern både mot dårlige skolebygg og mobbeproblemer i skolen, mener Jensen.
Utdanningskomiteen endret flere punkter i Regjeringens forslag.
Komiteen var ikke imponert over at Regjeringen ønsket å overlate mesteparten av tilsynet med loven til kommunene selv. Derfor har vi bedt Regjeringen komme tilbake til Stortinget med et forslag om et uavhengig offentlig tilsyn med sanksjonsmyndighet, forteller Jensen.
Komiteen ønsket også å styrke elevenes medvirkning i arbeidet med skolemiljøet. Vi slår fast at alle skoler skal ha et skolemiljøutvalg, og at elevene og foreldrene skal utgjøre flertallet i dette utvalget. Regjeringen bes legge fram forslag for Stortinget om organisering og sammensetning av disse utvalgene, sier Jensen.
Oppstrammingene av tilsynsmyndigheten og elevenes medvirkning skal behandles i Stortinget våren 2003, slik at alt er på plass til skoleåret 2003-2004.
