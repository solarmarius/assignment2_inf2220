
Dato: 20. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HELSEMINISTEREN MED FULL STØTTE
TIL FrPs HELSEPOLITIKK!
I dagens Aftenposten kan vi lese at helseminister Tønne vil gi sykehusene en langt friere stilling. Fremskrittspartiet støtter helt og fullt opp om hans initiativ og håper at denne helseministeren vil innføre en helsepolitikk i tråd med det FrP har stått for i minst 15 år!
- Jeg er svært tilfreds med den nye helseministerens utspill, sier John I. Alvheim. - At Jan Davidsen i Kommuneforbundet ikke er enig betrakter jeg nærmest som en fordel og en garanti for at Tønne er på riktig vei, sier Alvheim.
- Når helseministeren i Aftenposten i dag uttaler flg. Det overordnede målet er å dekke etterspørselen og levere gode helsetjenester til alle, uavhengig av om det er det offentlige eller private som står bak, så er dette nesten ordrett det samme som står i FrPs program og har gjort det i bortimot 20 år. At han også er for større fristilling av sykehusene er virkelig gledelig. Når Stortinget skal behandle odelstingsproposisjonen om tilknytningsform for de fylkeskommunale sykehusene i vårsesjonen, vil FrP gå inn for at disse skal kunne organiseres som aksjeselskaper. Det høres ut som om helseministeren vil støtte dette. Jeg håper helseminister Tønne får gjennomslag for sine synspunkter i Regjeringen og i Ap for øvrig. I så fall ser jeg meget lyst på situasjonen for sykehusene, avslutter John I. Alvheim.
