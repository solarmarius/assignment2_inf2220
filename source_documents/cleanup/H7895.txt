
Oslo, 10.10.03
Pressemelding fra Åslaug Haga, leder i Senterpartiet
Fortjent pris til modig menneskerettighetsforkjemper
Shirin Ebadi fra Iran er tildelt Nobels fredspris. - Prisen går til en kvinne som har utvist stort mot ved sin systematiske kamp for menneskerettigheter og for kvinner og barns kår i Iran, sier Åslaug Haga.
- Ebadi er troende muslim som er opptatt av å formidle at islam kan forenes med demokratiske idealer og respekt for menneskerettigheter. Hun er en brobygger i en situasjon preget av spenning og motsetninger i internasjonal politikk. Prisen er et signal om at vi må unngå forenklinger og polariseringer i dagens internasjonale debatt, sier Haga.
Shirin Ebadi ble Irans første kvinnelige dommer i 1969. Hun måtte fratre som dommer etter revolusjonen i Iran i 1979, og hun har vært fengslet for sin kamp for et demokratisk Iran. Hun har arbeidet som advokat for forfulgte og deres familier, og opplevd kraftige represalier fra det iranske regime som følge av dette.
- Ebadis kamp mot undertrykkelse i Iran har vært langvarig, og den fortsetter. Prisen er en støtte til den demokratiske prosessen i Iran, avslutter Haga
