
06.06.02
Venstrenestleder glad for svensk homovedtak
Nestleder i Venstre Jennie Johnsen er glad på vegne av svenske barn, som snart får flere muligheter til å få gode foreldre. Onsdag sa den svenske nasjonalforsamlingen ja til å gi adgang for homofile til å adoptere på lik linje med heterofile. Samtidig erkjenner Johnsen at det nok vil ta noe tid før norske barn vil kunne få de samme mulighetene. - Til det er dagens stortingsflertall for bakstreversk, sier Jennie Johnsen og frykter at det vil trekke ut til neste stortingsperiode før det samme vedtaket kan fattes i Stortinget.
De liberale kreftene vant ikke helt frem da denne saken sist var oppe til behandling i Stortinget. Venstre støttet dengang fullt opp om stebarnsadopsjon, og arbeidet for å få en utredning på full adopsjonsadgang for å komme noen skritt vidre i saken. Venstre har nå programfestet at alle som ønsker det skal ha mulighet til å bli vurdert som adoptivforeldre, og at homofile derfor må kunne vurderes som adoptivforeldre på lik linje med andre.
- Hundretusenvis av barn vokser allerede opp med foreldre som lever i homofile parforhold rundt om i verden. Det er en skam at vi ennå ikke er kommet dit at vi tar inn over oss at homofile i alminnelighet er like velegnede i forsørger- og oppdragerrollen som hetrofile. Vi har jo til og med forskningsresultater som dokumenterer både at evnen er der og at barn som vokser opp med homofile foreldre ikke møter større problemer i hverdagen enn andre barn, påpeker den liberale nestlederen.
- Vi jobber hardt for å bli enda sterkere, slik at Norge kan følge etter Sveriges eksempel og likestille alle barns foreldre som like verdifulle, sier Johnsen.
