
14.11.02
Jens Stoltenberg
Statsbudsjett 2003 - Brudd
- Regjeringspartiene kom oss ikke nok i møte til at det var mulig å bli enige om et budsjett. Det er for stor politisk avstand mellom partiene, sier Jens Stoltenberg etter at det ble klart at det ble brudd i budsjettforhandlingene.
Regjeringspartiene har ikke kommet med gode nok forslag i forhold til å forhindre økt arbeidsledighet, rette opp usosiale kutt og sikre bedre skole og eldreomsorg i kommunene, uttaler Stoltenberg og peker på at det er en reell politisk uenighet som ligger til grunn for bruddet.
Regjeringen har lagt fram et budsjett med hovedvekt på lavere skatt til de som har mest fra før. I en situasjon der vi trenger mer penger til skole og eldreomsorg i kommunene, til uføre og til å sikre arbeidsplassene i industrien, er det galt å bruke 10-12 milliarder på lavere skatter neste år, sier Stoltenberg. Han minner om at skatteinngangen i kommunene blir en milliard lavere enn forutsatt til neste år, hvilket forsterker problemene i kommunesektoren ytterligere.
Det var svært små forbedringer som Regjeringen var villig til å gå med på, og det var langt fra nok til at Arbeiderpartiet kunne ta ansvar for helheten. Det at budsjettet ville blitt litt mindre ille, er ikke nok til at Arbeiderpartiet kan stille seg bak det. Vi kan ikke støtte et opplegg som gir kutt i viktige velferdstilbud i kommunene, sier Stoltenberg, som er skuffet over at regjeringen ikke viste større vilje til å komme fram til en løsning.
Han viser til tidligere forhandlinger, blant annet høsten 1998 og høsten 2000, hvor det ble flyttet på betydelig større beløp enn det Arbeiderpartiet krevde denne gangen.
Avstanden mellom Arbeiderpartiet og sentrum er mindre enn avstanden mellom Arbeiderpartiet og Høyre. Derfor burde forandringene vært større. Når det ikke har vært mulig å overkomme uenigheten, er det fordi de politiske forskjellene til Høyre er for store, sier han.
Arbeiderpartiets forslag til endringer i statsbudsjettet inneholder endringer på om lag 7,5 milliarder kroner i forhold til regjeringens forslag.
