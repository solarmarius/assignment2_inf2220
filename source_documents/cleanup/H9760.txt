
Dato: 24. november 2005
Skatte- og avgiftspolitisk talsmann i FrP, Gjermund Hagesæter
Avviser bistandsavgift på flybilletter
- Hva vi skal gi i bistand skal vedtas i statsbudsjettet, ikke i form av fordyrende avgifter på flyreiser, sier skatte- og avgiftspolitisk talsmann i FrP, Gjermund Hagesæter.
Det kom i dag frem at utenriksminister Jonas Gahr Støre slutter seg til et forslag om å innføre en ekstraavgift på flybilletter, som skal øremerkes utviklingstiltak i den 3. verden.
- Dette er rett og slett en ny avgift som rammer helt feil. Det er ikke rimelig at flypassasjerer skal betale for Regjeringens eventuelle dårlige samvittighet, sier Hagesæter.
- Bistandsmidler til utviklingsland vedtas i Stortinget. Bistanden for 2006 i behandles i Stortinget i dag. Det blir helt galt dersom Regjeringen innfører avgifter helt på siden av de ordinære politiske prosessene.
Hagesæter mener Regjeringens utspill er underlig, og vitner om en noe spesiell forståelse av praksis hva angår fastsettelse av skatter og avgifter.
- Avgifter bestemmes ikke på flotte konferanser i utlandet, men i Norges nasjonalforsamling, sier han.
- Norske skattebetalere gir dessuten mer enn nok i bistand fra før av. Det er skremmende at Regjeringen vil øke prisen på flyreiser. Flyseteavgiften ble avskaffet i 2003, og nå vil regjeringen altså innføre noe lignende igjen. Dette er helt uakseptabelt, avslutter Gjermund Hagesæter.
