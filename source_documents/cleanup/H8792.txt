
24.11.2004
Lena Jensen (SV), medlem av Stortingets utdanningskomité
- Forventer nytt og trosnøytralt KRL-fag
- Dagens KRL-fag virker ekskluderende på store elevgrupper og krenker menneskerettighetene. Det vi trenger, er et trosnøytralt etikk- og verdifag som fremmer toleranse og respekt for andre religioner og kulturer, sier SVs Lena Jensen.
SVs Lena Jensen sier hun forventer at utdanningsminister Kristin Clemet legger seg flat for avgjørelsen i FNs menneskerettighetskomité om at ordningen med delvis fritak i KRL-faget er i strid med menneskerettighetene. I dag stilte hun spørsmål i Stortinget hvor hun ba statsråden vurdere en omfattende omlegging av faget.
- Vi har behov for et livssynsfag som er allment og inkluderende. I dag er hele 55 prosent av undervisningstiden forbeholdt kristendomsopplæring. Dermed sier det seg selv at faget ikke formidles trosnøytralt, sier Jensen.
Kristin Clemet svarte at hun vil gjennomgå og vurdere FNs vedtak. Hun vil komme tilbake til Stortinget med regjeringens endelige konklusjoner innen 90 dager.
