
Dato: 13. juli, 2005
FrPs innvandringspolitiske talsmann, Per Sandberg
Krever lukkede mottak
- Nå er grensen nådd! De andre partiene må ta FrPs forslag om lukkede asylmottak opp til ny vurdering, sier FrPs Per Sandberg i en kommentar til nyheten om at over 19000 personer har forsvunnet fra norske asylmottak.
Det er avisen Stavanger Aftenblad som i dag melder at i løpet av de siste seks årene har 19.070 asylsøkere forsvunnet fra norske asylmottak uten å oppgi ny adresse. Rundt 60 prosent av dem som forlater mottakene er mellom 18 og 34 år. 75 prosent er menn. Tall fra UDI viser også at det bare til april i år har 1136 personer forsvunnet.
- Nå må grensen være nådd! Disse tallene vitner om en situasjon som er ute av kontroll, sier FrPs innvandringspolitiske talsmann Per Sandberg.
- Vi må slutte å være naive. Med terroraksjonen i London friskt i minnet, må vi være forberedt på det blant alle dem som søker asyl i Norge, også kan være noen som har en helt annen agenda enn det å bare søke asyl.
- At så mange personer har forsvunnet fra norske mottak, står i en skarp kontrast til hvordan resten av Europa nå er veldig på hugget når det gjelder å granske eventuelle tilknytninger til ekstreme miljøer, sier Sandberg.
Han krever lukkede asylmottak for å få kontroll over situasjonen:
- Fremskrittspartiets forslag om lukkede mottak ble dessverre stemt ned av stortingsflertallet tidligere i år, men jeg forventer at de andre partiene vil ta vårt forslag opp til ny vurdering, sier Sandberg.
Han kan også love at FrPs nye stortingsgruppe til høsten vil gi sitt bidrag for å få ned antallet personer som sitter i asylmottakene:
- I dag sitter det 12.000 personer i norske mottak. Jeg kan love at vår nye stortingsgruppe vil foreslå betydelige ressurser for å få ned saksbehandlingstiden, rett og slett for å få tømt asylmottakene, sier Sandberg.
