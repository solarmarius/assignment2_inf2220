
Torsdag 28. oktober 1993
Komitéleder Jon Lilletun (KrF) om studiefinansieringen:
STIPENDANDEL PÅ 24 PROSENT
Kristelig Folkeparti vil foreslå en stipendandel på 24 prosent når kapitlet om studie-finansiering i regjeringens forslag til statsbudsjett skal behandles i Stortinget. KrF vil også beholde ordningene med semestervis utbetaling, reisemoderasjon og rett til fødselspenger for studenter. Det opplyser stortingsrepresentant Jon Lilletun, som er leder for Kirke- og undervisningskomiteen i Stortinget.
-Det er et viktig prinsipp for KrF at ordningen for studiefinansiering er slik utformet at den gir alle lik rett til høyere utdanning. En lav stipendandel ivaretar ikke dette hensynet, sier Jon Lilletun.
-De sterke reaksjonene fra studenthold på forslaget til statsbudsjett tilsier at det ikke må gå prestisje i noen av de konkrete forslagene. De kommer tross alt fra dem som ikke bare skal ha skoene på, men også helst kunne bevege seg med dem, sier Jon Lilletun. Han legger til at han for sin del oppfatter studiefinansieringsordningen som en investering i framtiden, og at det er viktig at man ikke lager så stramme ordninger at unge mennesker ikke får råd til å ta utdannelse, eller at resultatene av studiene blir svekket fordi studenten måtte bruke mesteparten av tiden sin til å arbeide med annet enn studier.
