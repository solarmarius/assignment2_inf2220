
Onsdag 9. desember 1992
Stortingsrepresentant Per Sævik (KrF):
NORGE MÅ HJELPE BALTIKUM MED ENERGI
Det er behov for rask hjelp til de baltiske land, som har en vanskelig energisituasjon idet de går vinteren i møte. Planlagt hjelp må framskyndes. Det sa stortingsrepresen-tant Per Sævik (KrF, Møre og Romsdal) i Stortingets spørretime onsdag.
Per Sævik spurte utenriksminister Torvald Stoltenberg hva regjeringen kan gjøre for å dempe energiproblemene til de baltiske landene foran vinteren. Stoltenberg viste til at Norge deltar i det internasjonalt samordnede hjelpearbeidet til Baltikum, og at dette på sikt trolig ville gi en bedret situasjon. Han betraktet energikrisen i Baltikum som en side ved den generelle økonomiske krisen i disse landene. Han viste også til at Norge har bidratt med ialt 6,5 millioner kroner, og at det om kort tid vil komme henvendelse fra regjeringen til Stortinget om enda mer bidrag.
Per Sævik sa at han ikke håpet balternes glede over frihet etter 50 års kommun-istisk åk, skulle bli helt spolert av harde, grå hverdager, og utfordret regjeringen til også å prioritere de baltiske land når det gjelder å gi bidrag til engergiforsyning.
