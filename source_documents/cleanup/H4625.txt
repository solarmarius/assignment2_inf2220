
21. september 1999
Kvinnepolitisk styre
Stiller krav for å godta kontantstøtten
vinnepolitisk styre setter vilkår for å godta kontantstøtten i budsjettforhandlingene høsten 1999. I dette vedtaket fra 21. september blir det satt fram krav om økt satsing på barn og unge, og en mer rettferdig fordeling i den økonomiske politikken.
Uttalelse vedtatt på møte i Kvinnepolitisk styre 21. september 1999
Arbeiderpartiet er prinsipielle motstandere av kontantstøtten. Kvinnepolitisk styre vil aldri forsvare ordningen. Kontantstøtten slår urettferdig ut, og bidrar til en skjevere fordeling. Når det er mulig å få flertall for det, må Arbeiderpartiet fjerne kontantstøtteordningen.
Kvinnepolitisk styre mener det er av stor betydning for folks hverdag at Arbeiderpartiet får avgjørende innflytelse på budsjettet for år 2000. Et budsjettkompromiss mellom sentrums-regjeringen og FrP og Høyre vil føre til en skjevere fordeling mellom de som har lite og de som har mye. Vanlige folk er avhengig av et godt fungerende velferdstilbud for å få hverdagen til å gå i hop. Vi må vite at det finnes trygge og gode omsorgsordninger for ungene våre, at arbeids-plassene er trygge og at sykelønnsordningen sikrer oss dersom vi blir syke.
Vi vil ha:
1. Satsing på barn og unge
· Bygging av flere barnehager
· Økt driftstilskudd til barnehagene, som gir lavere foreldrebetaling
· Starte arbeidet med å innlemme private barnehager i kommunale planer
· Egne opptjeningsrettigheter for fedre
Satsing på den offentlige skolen og billigere SFO
2. Rettferdig fordeling og sikring av sysselsetting
· Fjerning av skattefordeler for redere
· Tiltak overfor verftsindustrien og offshoreindustrien
· Gjeninnføre sykelønnsordningen for inntektsgruppene 1/2 til 11/4 G
· Styrke arbeidsmarkedstiltak for de arbeidsledige
Dette krever et budsjettkompromiss til venstre for regjeringen. Forutsetningen for at vi kan godta et budsjett som inneholder kontantstøtten, er at budsjettet har en helhet som vi kan akseptere.
