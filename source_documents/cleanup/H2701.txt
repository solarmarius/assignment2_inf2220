
Onsdag 8.februar 1995
KrF-leder Kjell Magne Bondevik på Atlanterhavs-komiteens Leangkoll-seminar:
EU-neiet må ikke gjøre oss passive
i internasjonal politikk
-Jeg vil advare mot at noen nå skal misbruke folkets nei til EU dit at vi nærmest skal "trekke oss tilbake" til vår egen verdensdel og redusere vårt engasjement i internasjonal politikk for øvrig. Dette mener jeg det hverken er grunnlag eller tungtveiende argumenter for å gjøre, sa partileder i KrF, Kjell Magne Bondevik, i et foredrag på Atlanterhavs-komiteens Leangkoll-seminar onsdag 8.februar.
Bondevik håper at alle - uansett glede eller skuffelse over resultatet i EU-avstemningen i fjor - samlet vil gå offensivt inn i de muligheter, utfordringer og problemer vi nå står overfor. KrFs partileder trakk opp fire hovedlinjer som han mener vi i den nåværende situasjonen må prioritere i vår utenrikspolitikk:
* En fortsatt fast forankring i det vestlige forsvarssamarbeidet.
Først og fremst gjennom et aktivt medlemskap i NATO, men også supplert med vårt assosierte medlemskap i Vest-Unionen. Blant annet er det en betydelig usikkerhet knyttet til utviklingen i Russland. Dette gjør at vi både må opprettholde et sterkt norsk forsvar og et amerikansk nærvær. Bondevik mener reduksjonen i forsvarsbudsjettet nå har begynt å gå for langt.
* Et stadig mer aktivt arbeid for all-europeisk samarbeid gjennom for eksempel OSSE, Partnerskap for fred og Europarådet. Noen av de største utfordringene ligger i å stabilisere de nyvunne demokratiene i Øst. KrF-lederen mener ellers at en bør vurdere en enda sterkere oppmyking av OSSEs konsensus-prinsipp. I dag kan organisasjonen handle selv om ikke det land som menneskerettighetsbrudd foregår i er enig. Bondevik mener det i tillegg bør vurderes om ikke OSSE må få mulighet til å handle i en konflikt mellom to land, selv om de to involverte landene ikke er enige i dette.
* Engasjement for fred og ikke-militære konfliktløsninger.
Bondevik beskrev Norge som et lite land med begrensede ressurser, men "med et stort hjerte". Dette innebærer selvsagt en fristelse til for stor spredning i det utenrikspolitiske engasjementet. Det er nok nødvendig med en viss konsentrasjon for å kunne gjøre en god jobb, men dette betyr ikke at vi skal trekke oss tilbake til vår egen verdensdel, sa han.
* Handel og bistand i forhold til den fattige verden.
De største truslene mot vår klodes fremtid ligger i miljøproblemene og kløften mellom rike og fattige land. Den nye verdensomspennende handelsorganisasjonen WTO blir et viktig redskap fremover. Dessuten gir bistandskommisjonens innstilling som nylig kom, en nyttig anledning til å debattere formene for norsk bistand fremover.
