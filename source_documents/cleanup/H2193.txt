
Torsdag 13. januar 1994
Stortingsrepresentant Jon Lilletun (KrF) om 1994:
Pressestoff fra Kristelig Folkeparti
VIKTIG SKOLEPOLITISK ÅR
Mange viktige student- og skolepolitiske saker står allerede på dagsorden for 1994. Stikkord som skolestart for 6-åringer, Reform-94, studentvelferd og felles lov for høyskoler og universitet bekrefter dette. Det sier Kristelig Folkepartis nestleder Jon Lilletun, som er leder for Stortingets Kirke- og undervisningskomité.
-Jeg synes nok det har vært lagt opp til enkelte rare løsninger rundt den nye leseplikt-avtalen. KrF mener gjennomføringen av den burde vært utsatt til høsten, i forbindelse med at det blir nytt skoleår. Jeg synes jo også det er et paradoks at skoleåret forlenges med ei uke, samtidig som det ikke blir mer undervisning, sier Jon Lilletun. Han legger til at han synes det er et tankekors dersom påstanden om at de elevene som gikk i den "gamle" 7-årige folkeskolen hadde flere timer enn dagens elever får i den ni-årige grunnskolen.
-Problemene rundt lesepliktavtalen må finne sin løsning. Eventuelt må økonomiske forhold knyttet til avtalen tas opp i forbindelse med Revidert Nasjonalbudsjett til våren. Jeg kan bare si at jeg forstår lærernes frustrasjon, og jeg beklager det "rotet" som er oppstått rundt dette, sier komitéleder Lilletun.
"Omkamp" om 6-åringene
Våren 1993 vedtok et flertall i Stortinget å innføre skolestart for 6-åringer fra 1997. KrF stemte imot dette. Jon Lilletun sier at han og partiet har stor frimodighet når de sloss for å få endret dette vedtaket.
-Flere og flere foreldre og omtrent alle skolefaglige organisasjoner er imot dette. I tillegg vet vi at kommunene, som skal betale dette, er i en presset økonomisk situasjon, og de kan ikke gjøre regning med økte ressurser. Da gir resultatet seg selv: Denne "reformen" vil gå på bekostning av kvaliteten i skolen. For å finansiere den, må kommunene hente penger andre steder fra. I klartekst: De må skjære ytterligere ned på eldreomsorgen. Jeg håper derfor at Stortinget i siste innstans vil "ta til vettet", og gjøre om på det vedtaket som det forrige Stortinget fattet om dette, sier han.
Jon Lilletun mener Reform-94 er både en rettferdig og viktig reform, men legger til at den er svært vanskelig. Den er blitt gjennomført med stor fart - kanskje farten har vært for stor.
-Departementet og fylkeskommunene er uenige om prislappen på denne reformen, og dette er det helt nødvendig å finne ut av. Derfor må det raskt bli satt ned et uavhengig beregningsutvalg som kan gå gjennom hele reformen, og så må justeringene overføres utfra det som dette utvalget kommer fram til, sier Lilletun.
Slår seg selv på munnen
Kristendomsundervisningen var en av de sentrale skolepolitiske debattene i 1993. Jon Lilletun mener at ønsket fra Ila skole og andre om et verdifag som kan gi opplæring i toleranse og respekt er bra, men han synes de slår seg selv på munnen når de vil ta ressursene til dette fra et allerede knapt timetall i kristendomskunnskap.
-Ønsker man å styrke opplæringen i toleranse, respekt og verdier, skjer det best ved en styrking av kristendomsfaget, mener Jon Lilletun, og minner om at i dette faget ligger det allerede en orientering om andre livssyn. Målet må være at flere, ikke færre deltar i denne undervisningen. Samfunnsfaget er også en naturlig arena for et verdifag, mener han.
-Human-Etisk Forbund har jo vært på banen og heiet kraftig på Ila skole, og brukt forskjellige vikarierende argumenter for å å få fjernet kristendomsundervisningen. Bistanden deres har da også vært slik at de som går inn for et verdifag på idealistisk grunnlag betakker seg for "hjelpen" fra Human-etisk forbund. Vi ser også at folk med andre religioner, for eksempel muslimer, ønsker en klar verdiforankring i skolen. En nøytralt verdifag er det siste de ønsker seg, sier Jon Lilletun. Han sier at konsekvensene av et nøytalt verdifag i verste fall kan bli forsterkede kulturkonflikter fordi nordmenn ikke kjenner innvandrernes kultur, og innvandrerne ikke kjenner vår.
Studenter, universiteter - og Sjømannsmisjonen
Ett av resultatene av budsjettforliket mellom KrF og Arbeiderpartiet var en økning av studentvelferden.
-Her fikk KrFs linje gjennomslag, og vi fikk en økt standard på studentvelferden, slår Jon Lilletun fast. Han legger til at KrFs programfestede mål om 40 prosents stipendandel ligger fast.
En ny lov til erstatning for de to lovene Lov om universitet og høyskoler og Lov om private høyskoler blir en av de virkelig store og tunge sakene i Kirke- og Undervisningskomiteen dette året. Målet med denne loven er å gjøre all høyskole-utdannelse likeverdig, og Jon Lilletun mener dette blir en viktig sak. Det er også viktig at de private diakonale høyskolene, og de andre kristne, private høyskolene blir godt ivaretatt.
-Når det gjelder Sjømannsmisjonen, eller Norsk Kirke i Utlandet, har jeg et berettiget håp om at Stortinget vil gjøre et kraftig løft for dem. Idag får Sjømanns-misjonen 20 prosent statsstøtte, og det er for lite. Som Norsk Kirke i utlandet yter de kirkelige tjenester til langt fler enn sjøfolkene, og disse er etterhvert i ferd med å utgjøre flertallet av Sjømannsmisjonens "brukere". Jeg synes en dobling av statsstøtten er rimelig, men jeg synes også det er rimelig at en frivillig kristen organisasjon fortsatt dekker en stor del av sin virksomhet selv, sier Jon Lilletun til slutt.
