
Mandag 8. august 1994
KrF-leder Kjell Magne Bondevik om sikkerhetsdebatten:
NATO ER NORGES SIKKHETSGARANTI
- MENINGSLØS REPRISE FRA JA-SIDEN
-Det er meningsløst av ja-siden å forsøke å gjøre sikkerhetspolitikken avhengig av et norsk EU-medlemskap. Dette er bare en reprise på det som ja-siden forsøkte seg på i 1972 også, og historien har vist at de tok feil den gang. Norsk sikkerhetspolitikk har vært godt ivaretatt utenfor EU. Det sier Kristelig Folkepartis leder og parlamentar-iske leder Kjell Magne Bondevik i en kommentar til utspillene fra Høyre-leder Jan Petersen og forsvarsminister Jørgen Kosmo. Bondevik karakteriserer utspillene som et desperat forsøk på å spille på folks frykt.
-Både Kosmo og Petersen vet selvsagt at de ved å skape frykt for at Norges sikkerhets-politiske situasjon blir utryggere utenfor EU kanskje kan "skremme" tvilere til å stemme ja. Fra nei-sida må vi derfor avvise kontant slike framstøt, sier Bondevik.
-Alle vet at det norske NATO-medlemskapet står fast, uansett EU-tilknytning. Selv om EU-landene ko-ordinerer deler av sin NATO-politikk gjennom Vest-unionen, har Norge som assosiert medlem av denne full adgang til alle møter og aktiviteter i Vest-unionen. Norges forsvars- og utenriksminister deltar i de "formøtene" som Vest-unionen har forut for NATOs møter, og den sikkerhetspolitiske redselen som man nå forsøker å skape er derfor helt ubegrunnet, sier Kjell Magne Bondevik.
Bondevik legger til at han tror assosiert medlemskap i Vest-unionen er godt egnet til å trygge Norge sikkerhetspolitisk. -Det er krefter i EU som arbeider for at EU og Vestunionen skal føre til en selvstendiggjøring i forhold til USA. Dette kan svekke de transatlantiske forbindelseslinjene som Norge er så sterkt avhengig av. Det er uheldig for Norge, og et fullt medlemskap i Vest-unionen kan trekke oss inn i en slik utvikling, sier han.
-Norge har både en europeisk og en atlantisk dimensjon i sikkerhetspolitikken, og med vår strategiske beliggenhet, er det viktig at denne balansen opprettholdes. Det kan best skje gjennom vårt NATO-engasjement og som assosiert medlem i Vestunionen, sier Kjell Magne Bondevik til slutt.
