
Dato: 25.3.2004
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Kommuner kan ikke kjøpe seg bedre skoleresultater: Innholdet viktigere enn pengene!
- Det er en myte at det er en sammenheng mellom store budsjetter og gode resultater i skolen. Antagelsen om at jo mer vi bruker på skole - jo flinkere elever får vi, finnes det ingen dekning for. Likevel er det en stabil gruppe deltakere i hylekoret som holder liv i denne myten, sier stortingsrepresentant Arne Sortevik, skolepolitisk talsmann for FrP.
- Det er ikke mangel på penger som er årsak til problemene i norsk skolevesen. Å tro på dette er å føre elevene bak lyset. Norge er et av de land som bruker mest ressurser på skolen, samtidig som vi ligger langt ned på listen når man måler elevenes resultater. Det er ikke antall lærere som er avgjørende for elevenes læringsresultater. Et slikt utgangspunkt blir å snu det hele på hodet. Skolen er til for elevene, og derfor må vi igjen sette fokus på innholdet i opplæringen. Dagens system tar for lite hensyn til den enkelte elevs forutsetninger for å lære, og selve læringssituasjonen, uttaler Sortevik.
- Samtidig med at elever og foreldre må få en større rolle i skolen, er det også helt nødvendig at lærerne blir seg bevisst sitt ansvar - å stille større krav til elevene. Et flertall av elevene på ungdomstrinnet synes det er for mye uro og bråk i timene. Dette er et signal som vi nå må ta på alvor, og som har nær sammenheng med de dårlige resultatene norsk skole har å vise til i internasjonal sammenheng, påpeker Arne Sortevik.
- For å få norske skoler opp på et høyere resultatnivå enn dagens, er det helt nødvendig å heve kompetansen til lærerne på basisfagene, gi mer ansvar til den enkelte lærer i undervisningsopplegget og få tilbake arbeidsroen i klasserommet, avslutter Sortevik.
