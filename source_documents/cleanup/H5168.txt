
23.09.99 - 24.09.99
Fellesmøte med partiets stortingsgruppe, Quality Airport Hotel, Gardermoen
LANDSSTYREMØTE 23/9-99
Møtet behandlet følgende saker:
1. Den politiske situasjonen etter valget v/Thorbjørn Jagland.
2. Kort oppsummering av valget v/Solveig Torsvik.
3. Presentasjon av programrådslaget v/Thorbjørn Jagland.
4. Det økonomiske opplegget i Stortinget i høst v/Hill-Marta Solberg.
5. Utnevning av æresmedlemmer.
Møtet vedtok følgende uttalelse:
"Statsbudsjettet år 2000 for velferd og rettferdig fordeling".
Etter at høyrepartiene i to år har fått sette sitt preg på statsbudsjettene, er vi ved århundreskiftet kommet til et veiskille. Et nytt budsjettkompromiss mellom sentrums-regjeringen og FrP og Høyre vil føre til mer urettferdig fordeling i samfunnet. Det er av stor betydning for utviklingen av vår felles velferd at Arbeiderpartiet kan sette sitt fordelingspolitiske preg på år 2000-statsbudsjettet.
Landsstyret går inn for at Arbeiderpartiet må søke et bredt forlik med sentrumspartiene. Det ligger godt til rette for dette når også representanter for regjeringspartiene sier at det er sentrum sammen med Arbeiderpartiet som kan skape flertall for mer rettferdig fordeling.
Innen ansvarlige økonomiske rammer vil vi i statsbudsjettet gå inn for å styrke fordelingspolitikken, sysselsettingen og velferdstilbudet:
1. Et mer rettferdig skattesystem
- Arbeiderpartiet vil ha et mer rettferdig skattesystem. Dette kan vi få blant annet ved å tette hull i skattesystemet, slik at de som har mest bidrar mer til fellesskapet.
- Vi vil ha omfordeling av skattene for at lavtlønte skal ha mer igjen å leve av, og for at det skal lønne seg å gå fra trygd til arbeid.
2. Barn
- Bygging av minst 10000 barnehageplasser pr år inntil vi har nådd full barnehagedekning
- Økt statlig driftstilskudd pr barnehagebarn for å få billigere barnehageplasser
- Sikring av at staten og kommunene bidrar med henholdsvis minst 40% og 30% til barnehagenes driftsutgifter
- Gjenoppretting av bevilgningene til skolefritidsordningen på minst samme nivå som før kuttet på 132 mill i 1998.
3. Ungdom
- 1000 flere elev- og studentboliger og 1000 flere utleieboliger til neste år og en videre økning fram mot år 2005
- Gjeninnføring av ungdomsgarantien for unge arbeidsledige i alderen 16-24 år
- Første trinn i en utlåns- og stipendordning for å gjøre skolebøker i videregående skole gratis
- Statlige innsatsmidler til spleiselag med idretten og kommunene for å reise 14 nye flerbrukshaller som et bredt forebyggende aktivitetstilbud i storbyområdene.
4. Eldre og helse
- 24000 flere sykehjemsplasser og omsorgsboliger og 12000 flere årsverk i eldreomsorgen innen år 2002, i tråd med eldreplanen
- De vedtatte helsereformene må følges opp i statsbudsjettet, herunder kreftplanen, psykiatriplanen og fastlege-reformen
- Personellmangelen innen helse- og omsorgsfagene må møtes med økt utdanningskapasitet og andre tiltak innen helsepersonell-planen.
5. Arbeidstakeres rettigheter
- Ingen kutt i retten til skattefradrag for fagforeningskontingent
- Gjenreising av sykelønnsordningen så de som tjener lite igjen kan få sykepenger
- Omfordeling av skattene for at lavtlønte skal ha mer igjen å leve av, og for at det skal lønne seg å gå fra trygd til arbeid
- Oppfølging av førtidspensjonsordningen (AFP) i tråd med vedtatte ordninger
- Sikring av folketrygden som fullverdig pensjonsordning og sikring av andre opparbeidede pensjonsrettigheter.
6. Skole og utdanning
- Start på opprustingsplan for skolebygninger og bedre inneklima i skolen
- Investeringer i PC-utstyr og internett-tilknytning for skoler og bibliotek
- Økt kvalitet i skolen gjennom satsing på et bedre etter- og videreutdanningstilbud for lærerne
- Oppretting av et nytt vertskommunetilskudd til kommuner som har mange studenter og elever med annen bostedsadresse
- Styrking av norskundervisningen for voksne innvandrere.
7. Regionale tiltak
- Flere tilbud om desentralisert høyere utdanning ut ifra lokale behov for kompetanse
- Opprettholding av det årlige tilskuddet til fullverdig Hurtigrutedrift
- Opptrapping av arbeidet med å utbedre fiskerihavner og farleder
- Oppfølging av Vei- og Veitrafikkplanen som ble lagt fram av Jagland-regjeringen
- Konsesjonsvilkår som sikrer høyhastighets IT-nett med makstakst og leveringsplikt til alle deler av landet
- Byfornyelse og miljøby-prosjektene må utvikles videre, jf Oslo Indre øst
- Satsing på kollektivtrafikken, bl a i form av intercity-tog og samarbeid om den såkalte Oslo pakke 2.
8. Trygging av arbeidsplassene
- Tiltak og kurstilbud til arbeidsledige må økes etter at de ble halvert i årets budsjett
- Fornyelse av ferge- og fiskeflåten og bygging av forskningsfartøy
- Bedre rammevilkår for olje- og gassvirksomheten slik at flere lønnsomme prosjekter kan bli realisert, bl a mindre produksjonsavgift i noen områder
- Etter- og videreutdanningsreformen skal bygges videre ut i samarbeid med partene i arbeidslivet.
9. Kommuneøkonomien
- Arbeiderpartiet vil styrke de frie inntektene i kommunesektoren og legge til rette for en mer rettferdig fordeling mellom kommunene, særlig for å sikre deres evne til å følge opp de viktige barne- og eldre og helse- reformene.
10. Norges bistandsinnsats
- Økning av bistanden for å følge opp intensjonen i Arbeiderpartiets partiprogram.
Kontantstøtten
- Vi er fortsatt motstandere av kontantstøtten. Den bidrar til det motsatte av rettferdig fordeling.
- Vi vil arbeide for en alternativ politikk for barns oppvekstvilkår som kan virke mer samlende enn kontantstøtteordningen.
- Det som vil avgjøre om vi kan godta kontantstøtten i neste års budsjett, er hvordan våre forslag til styrking av fordelingspolitikken, velferdstilbudet og sysselsettingen under punktene 1-10 kan innarbeides i et ansvarlig budsjett. Landsstyret gir sentralstyret fullmakt til å vurdere dette.
Ansvarlige budsjettrammer
- De økende utgiftene til folketrygden og vedtatte eldre- og helsereformer, legger beslag på det meste av det økonomiske handlingsrommet i statsbudsjett år 2000
- Et grunnleggende krav til statsbudsjettet er at det må ha ansvarlige økonomiske rammer, og dermed bidra til at rentene i Norge kan nærme seg det europeiske nivået.
