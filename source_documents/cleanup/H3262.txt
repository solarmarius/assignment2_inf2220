
Torsdag 8. juni
Sanksjonene overfor Irak må revurderes
- Kristelig Folkeparti mener Norge nå bør ta et initiativ til en nøye gjennomgang av sanksjonspolitikken overfor Irak. De utstrakte lidelsene som de gjeldende sanksjoner medfører for sivilbefolkningen i Irak gjør det nødvendig med et kritisk søkelys på den faktiske virkningen av disse sanksjonene. Dette sa utenrikskomiteens leder, stortingsrepresentant Einar Steensnæs (KrF) i stortingsdebatten om FN torsdag.
Ifølge beregninger fra UNICEF dør 150 barn hver dag som følge av boikotten av Irak. Siden sanksjonene ble innført, er nærmere en million mennesker døde. De fattige lever under stadig verre kår. Helsetilbudet er elendig, og barn som enda har et skoletilbud, tas ut av skolen for å arbeide. Infrastrukturen faller fra hverandre, og hele landet preges av sosial oppløsning. Den begrensede handelen som er tillatt gjennom FNs program "Olje for mat" har dessverre ikke vært tilstrekkelig til å bedre situasjonen for sivilbefolkningen.
- I snart ti år har verdenssamfunnet isolert Irak, både økonomisk og kulturelt, uten at dette synes å ha svekket Saddam Husseins grep om makten i Irak. Derimot lider uskyldige sivile. Saddam Hussein må ta det hele og fulle ansvaret for denne situasjonen. Men når det internasjonale samfunnet innfører sanksjoner, må det også følge med en forpliktelse til å etterprøve om disse sanksjonene har virket etter hensikten, sa Steensnæs.
