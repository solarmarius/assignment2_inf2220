
17.10.2003
Karita Bekkemellem Orheim, Stortingsrepresentant Ap
Leserbrev
Regjeringen trenger voksenopplæring!
Regjeringen har kuttet i etter- og videreutdanning i statsbudsjettet for 2004 på til sammen 70 millioner kroner. Dette betyr at Regjeringen i løpet av en toårsperiode, har kuttet i etter- og videreutdanningsformål på til sammen nesten 160 millioner kroner. Konsekvensene av dette kuttet betyr i realiteten at oppfølgingen av kompetansereformen står i fare. Disse kuttene rammer personer som kan tenke seg å videreutdanne seg eller omskolere seg. Når det gjelder fjernundervisning, betyr dette dyrere kurs, færre brukere, og færre lærere. En annen viktig konsekvens er at det blir mindre penger til å utvikle nye kurs i forhold til utviklingen i næringslivet og ellers i samfunnet. Dette er et paradoks, tatt i betraktning at det blir flere og flere arbeidsløse, og et sterkere krav til arbeidstakere om videreutdanning og kompetanseheving.
Dette er en faretruende utvikling, og det kan bety at kompetansereformen, der retten til etter- og videreutdanningen er befestet, stå i fare for kun å bli en rettighet for folk på papiret. For hva hjelper en rett til etter- og videreutdanning når man ikke har råd til å ta den i bruk, eller at det ikke finnes nok penger til å utvikle et tilbud? I tillegg kan dette medføre at Norge sakker akterut i forhold til andre land på etter- og videreutdanningsområdet
Livslang læring er en sentral del av utdanningspolitikken, og et fremtidsrettet utdanningssystem må organiseres på en måte som gjør at det responderer på endrede behov. Slik kuttene er blitt foretatt av Regjeringen, i en tid med massive oppsigelser, permitteringer og behov for omorganisering i arbeidslivet, blir dette en underlig politikk fra Regjeringen. Spesielt med tanke på at det ikke finnes noen begrunnelse. Kanskje er det slik at Regjeringen trenger litt voksenopplæring i betydningen av etter- og videreutdanning for folk?
