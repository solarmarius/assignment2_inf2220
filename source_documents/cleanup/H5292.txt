
9/11-01
- Godt budsjett for miljø, fattige og næringsliv
Dette er et godt statsbudsjett, med en profil som Venstre er godt fornøyd med. Her er det både miljøprofil, sosial profil og en fornuftig næringspolitikk, sier Venstres finanspolitiske talskvinne, May Britt Vihovde.
- Mytene om en høyredominert regjering som svekker viktige velferdsløsninger tilbakevises. Dette er langt bedre enn Ap-regjeringens forslag på de fleste viktige områder, ikke minst miljø, fattigdomsbekjempelse og narkotikaomsorg, sier Vihovde. ­ I tillegg er det gjort viktige skritt for å lette skatte- og avgiftstrykket. Ikke minst er det viktig at budsjettet legger opp til en rentenedgang, som vil bety mye for både husholdninger, kommuner og næringsliv.
- I sum blir det 7,2 milliarder i skattelettelser, og regjeringen er dermed godt i gang med å innfri løftene på dette området. Vi hadde gjerne sett at investeringsavgiften hadde blitt fjernet tidligere, men det er gitt andre lettelser som er viktige for verdiskapningen, og næringslivet kan derfor leve med å vente et halvt år, tror Venstres medlem i finanskomiteen.
- På utgiftssiden er vi fornøyd med økningen på Miljøverndepartementets budsjett, på kollektivtrafikken og alternativ energi. Miljøfondet økes med en milliard og det satses stort på forurensningsfrie gasskraftverk. Vi er fornøyd med at kultursatsingen blir like god som i Aps forslag, at barnehagesatsingen opprettholdes og at frivillige organisasjoner får en økning i forhold til Ap på 100 millioner i momskompensasjon og økte tilskudd.
På minussiden har vi større nedskjæringer på SND enn det Venstre hadde ønsket, men dette kompenseres gjennom de generelle forbedringer for næringslivet. ­ Studentene får mer enn i år, men ikke nok, så der vil regjeringen måtte ta et større løft i de neste årene, mener Vihovde
