
4. mai 2002
Sats på nye fornybare energikilder
Sentralstyret i Kristelig Folkeparti advarer mot en omfattende vannkraftutbygging av Saudavassdraget. Epoken med de store vannkraftutbygginger er over. Derfor må det satses mer på nye fornybare energikilder, som vindkraft, jordvarme og bioenergi, uttaler KrFs sentralstyre.
NVE (Norges Vassdrags- og Energidirektorat) har lagt frem sin innstilling til Olje- og energidepartementet om utbygging av Sauda-vassdraget. NVEs forslag innebærer utbygging av 15 av de 17 omsøkte vassdragene.
I Rogaland er over 80 % av vannkraften allerede utbygd. Derfor må videre opprusting og utvidelse av vannkraften skje på en skånsom måte. Det er derfor helt avgjørende at en eventuell utbygging av Saudavassdraget må ta nødvendige hensyn til viktige naturverninteresser.
Den omfattende utbyggingen som NVE har foreslått vil gi en kraftproduksjon på totalt 2000 GWh, en økning på 960 GWh. Overføringa av Langfossen og Saltlåna er tatt ut av planene.
Olje- og energidepartementet skal legge saken frem for Stortinget etter høring og grundig vurdering basert på Sem-erklæringen.
I årene fremover vil økt kraftproduksjon fra vassdrag i hovedsak baseres på mikrokraftverk og en bedre utnyttelse av eksisterende vannkraftstruktur. Nye fornybare energikilder som vindkraft, jordvarme og bioenergi har et stort potensiale. Andre fornybare kilder er interessante på lengre sikt som for eksempel saltkraft. Satsingen på nye fornybare energikilder må derfor forsterkes, uttaler sentralstyret i Kristelig Folkeparti.
