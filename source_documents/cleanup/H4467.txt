
onsdag 6. juni 2001 14:43:47
- Sykehusreform gir mer helsebyråkrati
- Det er et stort feiltrinn å overføre eierskapet av sykehusene til staten. Staten er jevnt over en dårlig eier, og det blir ikke bedre helsetjenester for folk flest av å flytte eiermakten for sykehusene til statlig byråkrati i Oslo, sier Venstres stortingsrepresentant Leif Helge Kongshaug, i en kommentar til dagens debatt i Stortinget om lov om helseforetak. Kongshaug spår at reformen vil føre til mer byråkrati og mindre helse for hver krone.
- Vettet finnes noenlunde jevnt fordelt rundt om i dette landet, ikke bare hos utvalgte byråkrater i departementskorridorene. For Venstre er lokal forankring av sykehusene, i form av regionalt eierskap og folkevalgt innflytelse på sykehusenes drift, helt avgjørende. Tønnes usvikelige, men udokumenterte tro på statsdrift som det eneste saliggjørende hører snarere hjemme i 1950 enn i 2001, mener Leif Helge Kongshaug.
Leif Helge Kongshaug sa i dagens debatt at sykehusreformen er den største sentraliseringen av politisk makt i vår historie. - Vi har overhodet ikke oversikt over konsekvensene av dette vedtaket, bortsett fra en dramatisk svekkelse av lokalt folkestyre, mener Kongshaug. Helseministeren har ikke kunnet legge fram noen dokumentasjon på at reformen gir positive resultater verken for pasienter eller samfunnet som helhet.
