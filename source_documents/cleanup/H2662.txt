
Pressemelding 1. mai 1995
Stortingsrepresentant Solveig Sollie, KrF:
En nøktern velferdsdebatt nødvendig
-I debatten om velferdsstaten vår må vi nå i større grad våge å si at vi har en begrenset sum penger å fordele. Det er nødvendig å stille spørsmål ved om fordelingen virker slik at de som virkelig trenger støtte og hjelp fra samfunnet, får det. Særlig må vi se på forholdene til barnefamiliene og de pleietrengende syke og eldre. Dette sa stortingsrepresentant Solveig Sollie på møte i Levanger KrFK 1. mai.
Som et ledd i velferdsdebatten foreslår KrF at dagens utbetalinger til barnetrygd fordeles over 18 år isteden for 16 år.
-Utgiftene foreldre har til barns aktiviteter, reise og skole er stort sett høyere etter at barna har fylt 16 år, enn før. Dette har blant annet sammenheng med utgifter til skolemateriell i videregående skole, og at det må betales voksenbillett på mange kommunikasjonsmidler. Ut fra dette virker det urimelig at barnetrygden stanser ved fylte 16 år. En utvidelse av barnetrygdalderen til 18 år vil bety en styrking av økonomien til familier med barn mellom 16 og 18 år. Derfor har KrF nå levert inn et forslag til Stortinget om å heve barnetrygdalderen til 18 år.
KrF går imot behovsprøving av barnetrygden etter foreldrenes inntekt.
-Vi mener at utjevningen må foregå gjennom skattesystemet direkte. Barnetrygden må fortsatt være en kompensasjon for det å ha barn, poengterte Sollie.
Regjeringen har ifølge media tenkt å foreslå overfor Stortinget at overgangsstønaden til enslige forsørgere skal reduseres i antall år fra 10 til 3 år med anledning til å søke om overgangsstønad i ytterligere 2 år.
-Jeg er enig i at antall år kan reduseres, men synes at Regjeringen går alt for drastisk til verks ved å redusere så mye som de foreslår. Med vårt abortsyn er det viktig at de økonomiske forhold legges til rette for de som vil bære fram barnet sitt, sa Sollie.
En annen viktig sak for KrF, er dagens forskjellsbehandling av gifte og samboende pensjonister.
-KrF arbeider primært for å få hevet Grunnbeløpet for ektepar til samme nivå som for enslige, men vi er åpne for å diskutere andre løsninger enn denne for å få slutt på dagens diskriminerende ordninger, sa Solveig Sollie. (KrF-Press/MMH)
