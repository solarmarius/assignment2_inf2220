
Pressemelding torsdag 2. februar 1995
Nestleder i Familie-, kultur- og administrasjonskomiteen,
Solveig Sollie (KrF) om innstillingen til ny barnehagelov:
Stortinget forbedrer barnehageloven!
-Jeg er tilfreds med at regjeringen nå ikke får flertall for sine forslag på flere viktige punkter i innstillingen til den nye barnehageloven. Dette gjelder både forslaget om å endre utdanningskravet til avdelingsledere og urimelige krav til private barnehager. Uttalelsen kommer fra nestleder i Familie-, kultur- og administrasjonskomiteen, Solveig Sollie i Kristelig Folkeparti.
-Det som er mest gledelig når det gjelder behandlingen av barnehageloven i komiteen, er at den kristne formålsparagrafen blir stående. SV og Fridemokratenes forslag om å svekke denne får ikke flertall, sier Solveig Sollie.
Kristelig Folkeparti sier nei til Regjeringens forslag om nattåpne barnehager. Hensynet til barna må her komme før foreldrenes behov.
Flertallet i komiteen vil fortsatt at avdelingsledere skal være utdannet førskolelærere.
-Dette er den eneste yrkesgruppen som har pedagogisk utdanning til slikt arbeid med barn. Dette er viktig prinsipp som jeg er glad vi nå beholder, sier Sollie. Hun presiserer imidlertid at det finnes dispensasjonsordninger for barnehager som står uten søkere med pedagogisk bakgrunn.
Sollie reagerer ellers på de kravene Arbeiderpartiet ønsket å få vedtatt overfor private barnehager. -Regjeringen ville for eksempel at kommunene skulle kunne stille krav til alderssammensetningen i barnehagen. Heldigvis blir det nå ikke flertall for at kommunene skal kunne stille slike krav til private barnehager for at de skal få statlig driftstøtte.
Blir den nye loven vedtatt, vil ikke personer som har begått sex-overgrep overfor barn få jobb i barnehage.
-En enstemmig komite går nå inn for at overgripere skal kunne utestenges fra barnehagene for alltid, sier Solveig Sollie, Kristelig Folkeparti.
