
19. november 1999
Hill-Marta Solberg
- Budsjettet gir mer rettferdig fordeling
Pressemeldinger og leserinnlegg fra Arbeiderpartiets nestleder og finanspolitiske talskvinne, Hill-Marta Solberg, om finansinnstillingen og statsbudsjettet 2000, fredag 19. november 1999.
Pressemelding 1: Budsjett med Ap-stempel
- Et viktig steg mot mer rettferdig fordeling. Statsbudsjettet for neste år har et tydelig sosialdemokratisk stempel, sier Arbeiderpartiets nestleder Hill-Marta Solberg etter at finanskomiteen i dag avga finansinnstillingen. Partiets finanspolitiske talskvinne oppsummerer budsjettet på denne måten: - De rike må bidra med mer til fellesskapet. De med lavest lønn får mer å leve av. Viktige velferdsordninger styrkes. Og ikke minst, vi har fått gjennomslag for en mer offensiv nærings- og sysselsettingspolitikk og en egen tiltaksplan overfor verkstedindustrien og leverandørindustrien.
Mer igjen til de lavest lønnede
- Budsjettavtalen mellom Arbeiderpartiet og sentrumspartiene innebærer at det gis skattelette for de laveste lønnsinntektene på over 1 milliard kroner. For deltidsarbeidende med 75.000 kroner og 100.000 kroner i lønnsinntekt blir skatteletten 4.300 kroner og 2.850 kroner. For Arbeiderpartiet er dette første steg i innfasingen av en skattereform for de lavest lønnede, sier Solberg, en reform som skal gjøre det mer lønnsomt å arbeide for de som allerede er i arbeid og som skal gjøre det mer lønnsomt å gå fra trygd til arbeid.
- Skattereformen for de lavest lønnende betales av økte skatter på de som har mest: redere, eiere av forretningsbygg, næringsdrivende med de høyeste inntektene og en ny toppskatt på 6 prosent på inntekter over 763.000 kroner. Samlet må de rikeste ut med 2 milliarder mer til fellesskapet neste år.
Økt satsing på høyere utdanning og studentboliger
- Universitetene står midt i et viktig omstillingsarbeid som bl.a. vil være avgjørende for etterutdanningsreformen. Folk vil etterspørre desentraliserte tilbud, sier Solberg. - I budsjettavtalen har vi derfor funnet rom for en styrking av universitetene og den desentralisert høyskoleutdanningen med 120 mill. kr. Videre skal det bygges 1.000 studentboliger neste år, over dobbelt så mange som i regjeringens opplegg.
Rett til sjukelønn for lavtlønnende fra 1. januar 2000
Budsjettavtalen innebærer at retten til sjukelønn for lavtlønnede gjeninnføres fra 1. januar 2000. Denne retten ble fjernet i sentrumspartienes tidligere budsjettforlik med Høyre og Fremskrittspartiet.
Tiltaksplan overfor verfts- og leverandørindustrien
- Vi har i lengre tid visst at verfts- og leverandørindustrien vil få store problemer neste år. Regjeringens innsats på dette området har vært under pari, sier Solberg.
- Arbeiderpartiet har derfor kjempet for en mer aktiv nærings- og sysselsettingspolitikk som kan bidra til å dempe investeringsnedgangen og gi tilbud om aktive tiltak til oppsagte og permitterte.
Budsjettavtalen mellom Arbeiderpartiet og sentrumspartiene innebærer en dobling av fornyelsestakten i fergeflåten, en betydelig økning på fornyelse av fiskeflåten. - Dette vil gi kjærkomne oppdrag for flere verft langs kysten som nå sliter med tynne ordrebøker, sier Solberg. Økte tilskudd til fiskerihavneanlegg og økte bevilgninger til veibygging vil også gi økt aktivitet. For raskt å få fram flere investeringer i oljesektoren vil produksjonsavgiften bli trappet raskere ned på felt som har byggeklare tilleggsprosjekter enn det regjeringen har lagt opp til.
Disse tiltakene vil sikre flere arbeidsplasser i utsatte næringer neste år. Likevel kommer vi ikke utenom at antall ledige og permitterte ved offshoreverftene og i leverandørindustrien vil øke sterkt neste år. For å holde på og utvikle kompetansen i disse næringene og lokalsamfunnene økes antall tiltaksplasser med 3500 i forhold til regjeringens opplegg. Inntil 3000 plasser inngår i en egen tiltaksplan spesielt rettet mot utsatte næringer som offshoreverftene og leverandørindustrien.
Endringer i avgiftsopplegget
Et av de siste punktene som kom på plass i budsjettforhandlingene mellom Arbeiderpartiet og sentrumspartiene var avgiftsopplegget. Det vil styrke budsjettets næringsprofil at regjeringens forslag om å innføre grunnavgift på fyringsolje for treforedlingsindustrien og den nye avgiften på trykkimpregnert trevirke nå blir avvist.
Pressemelding 2: Budsjettet gir mer rettferdig fordeling
- Vi er svært fornøyd med budsjettavtalen som innebærer betydelige skattelettelser for de som har de laveste lønnsinntektene, sier Arbeiderpartiets nestleder Hill-Marta Solberg om finansinnstillingen som ble avgitt i dag.
- Skattelettelsene på de laveste inntektene blir over 4.000 kroner i året. Den omfordelingen som nå gjennomføres er et viktig steg mot mer rettferdig fordeling, sier Solberg.
- Også de som i hovedsak lever av pensjonsinntekter får skattelettelser. De som kombinerer pensjonsinntekt med noe lønnsinntekt får også glede av det nye lønnsfradraget på 30.600 kroner.
- Gjennom budsjettsamarbeidet har Arbeiderpartiet oppnådd enighet om viktige innstramminger i den særskilte rederiskatteordningen og delingsmodellen. AMS-ordningen oppheves. Ordningen gir ikke positive bidrag til samlet sparing og framstår som en ren skattefordel til en spesiell spareform.
- Den foreslåtte avgiften på trykkimpregnert trevirke blir ikke innført. En ny avgift ville true grunnlaget for mange bedrifter knyttet til skogbruket. Treforedlingsindustrien blir fritatt for grunnavgift på fyringsolje.
- Barnefamiliene beholder forsørgerfradraget. Barnetrygden utvides til 18 år gjennom en tilsvarende reduksjon i satsene. Dette innebærer mindre årlige utbetalinger, mens en får beholde barnetrygden to år lenger.
Pressemelding 3: Budsjettet må gi økt satsing i skolen
- Budsjettsamarbeidet mellom Arbeiderpartiet og sentrumspartiene gjør det mulig å satse mer i skolen. Det sier Arbeiderpartiets nestleder Hill-Marta Solberg, etter at finanskomiteen i dag avga innstilling til statsbudsjettet for år 2000. Over 800 kroner mer i frie midler per elev i grunnskolen kan bli resultatet om kommunene velger å bruke økningen i de frie inntektene til å styrke skolen.
- Da må skolen prioriteres lokalt, sier Arbeiderpartiets finanspolitiske talskvinne.
Bedret kommuneøkonomi
- Kommuneopplegget for neste år innebærer en økning av rammetilskuddet for primærkommunene med 500 mill. kroner og for fylkeskommunene med 150 millioner kroner ut over regjeringens opplegg. I tillegg økes flere øremerkede tilskudd slik at kommuneøkonomien samlet styrkes med 1 milliard kroner som en følge av budsjettavtalen. Regionsykehustilskuddet økes med 35 millioner kroner for å kompensere for manglende pris- og lønnsjustering.
Gratis skolebøker
- Budsjettavtalen innebærer at det neste år er satt av 100 millioner kroner som et første skritt i en utlånsordning for bøker i videregående skole.
- Arbeiderpartiet har lenge ønsket gratis skolebøker også i den videregående skolen. Det vil være god fordelingspolitikk nå som alle har rett til videregående opplæring, sier Solberg.
Flere barnehager og økte tilskudd til SFO
- En økning på 100 mill. kroner til skolefritidsordningen vil nesten bringe tilskuddet opp til nivået fra 1997 før de borgerlige partiene salderte sine budsjettforlik med kutt i viktige velferdsordninger, sier Solberg. Antall barnehageplasser økes med 2000 i forhold til regjeringens opplegg. Dette er plasser for de minste barna. En økning på 100 millioner kroner i driftstilskuddet vil gjøre det mulig å redusere foreldrebetalingen noe.
Leserbrev: Bedre fordeling og mer fellesskap
Arbeiderpartiet har gjennom budsjettavtalen bidratt til mer rettferdig fordeling. Det sosialdemokratiske stempelet er tydelig etter forhandlingene mellom Arbeiderpartiet og sentrumspartiene. De rike må bidra med mer til fellesskapet. De med lavest lønn får mer å leve av. Viktige velferdsordninger styrkes. Og ikke minst, vi har fått gjennomslag for en mer offensiv nærings- og sysselsettingspolitikk og en egen tiltaksplan overfor verkstedindustrien og leverandørindustrien.
Mer igjen til de lavest lønnede
Budsjettavtalen mellom Arbeiderpartiet og sentrumspartiene innebærer at det gis skattelette for de laveste lønnsinntektene på over 1 milliard kroner. For deltidsarbeidende med 75.000 kroner og 100.000 kroner i lønnsinntekt blir skatteletten 4.300 kroner og 2.850 kroner. For Arbeiderpartiet er dette første steg i innfasingen av en skattereform for de lavest lønnede, en reform som skal gjøre det mer lønnsomt å arbeide for de som allerede er i arbeid og som skal gjøre det mer lønnsomt å gå fra trygd til arbeid.
Skattereformen for de lavest lønnende betales av økte skatter på de som har mest: redere, eiere av forretningsbygg, næringsdrivende med de høysete inntektene og en ny toppskatt på 6 prosent på inntekter over 763.000 kroner. Samlet må de rikeste ut med 2 milliarder mer til fellesskapet neste år.
I skatteopplegget for neste år får også de som i hovedsak lever av pensjon lettelser. Økningen i det alminnelige minstefradraget og personfradraget gir skattelettelser for alle pensjonsinntekter opp til om lag 160.000 kroner. De som kombinerer pensjonsinntekt med noe lønnsinntekt får naturligvis også glede av lønnsfradraget.
Bedret kommuneøkonomi
I valgkampen var alle opptatt av at skolen skulle styrkes. Mange rektorer viste til at de manglet ressurser for å gjøre undervisningen mer interessant for elevene. Når kommuneøkonomien nå styrkes med 1 milliard kroner i forhold til regjeringens opplegg kan vi endre dette. Hvis økningen i de frie midlene som kommer primærkommunene til del bare skulle bli brukt på skolen utgjør dette godt over 800 kroner per elev. Skal vi få til dette må det prioriteres deretter i kommunene.
Kommuneopplegget innebærer også en styrking av skolefritidsordningen med 100 mill. kr. Dette vil bringe tilskuddet nær opp til nivået fra 1997. Antall barnehageplasser økes med 2000 i forhold til regjeringens opplegg. Dette er plasser for de minste barna. En økning i driftstilskuddet per plass vil gjøre det mulig å redusere foreldrebetalingen noe.
Økt satsing på høyere utdanning og studentboliger
Universitetene står midt i et viktig omstillingsarbeid som bl.a. vil være avgjørende for etterutdanningsreformen. I budsjettavtalen har vi derfor funnet rom for en styrking av universitetene og den desentralisert høyskoleutdanningen med 120 mill. kr. Videre skal det bygges 1.000 studentboliger neste år, over dobbelt så mange som i regjeringens opplegg.
Tiltaksplan overfor verfts- og leverandørindustrien
Vi har i lengre tid visst at verfts- og leverandørindustrien vil få store problemer neste år. Arbeiderpartiet har derfor kjempet for en mer aktiv nærings- og sysselsettingspolitikk som kan bidra til å dempe investeringsnedgangen og gi tilbud om aktive tiltak til oppsagte og permitterte.
Budsjettavtalen mellom Arbeiderpartiet og sentrumspartiene innebærer en dobling av fornyelsestakten i fergeflåten, en betydelig økning på fornyelse av fiskeflåten. Dette vil gi kjærkomne oppdrag for flere verft langs kysten som nå sliter med tynne ordrebøker. Økte tilskudd til fiskerihavneanlegg og økte bevilgninger til veibygging vil også gi økt aktivitet. For raskt å få fram flere investeringer i oljesektoren vil produksjonsavgiften bli trappet raskere ned på felt som har byggeklare tilleggsprosjekter.
Disse tiltakene vil sikre flere arbeidsplasser i utsatte næringer neste år. Likevel kommer vi ikke utenom at antall ledige og permitterte ved offshoreverftene og i leverandørindustrien vil øke sterkt neste år. For å holde på og utvikle kompetansen i disse næringene og lokalsamfunnene økes antall tiltaksplasser med 3.500 i forhold til regjeringens opplegg.
Samlet sett er derfor budsjettavtalen mellom Arbeiderpartiet og sentrumspartiene en viktig dreining av politikken i retning av bedre fordeling og trygging av arbeid og velferd.
