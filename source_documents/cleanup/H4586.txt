
10. desember 1999
Sylvia Brustad
- Kompromiss gir bedre resultat enn utgangspunktet
Kommunalkomiteen har i dag avgitt innstilling i Ot.prp. nr. 70 (1998-99) Om arbeidsformidling og arbeidsleie (Blaalid-utvalget). I innstillingen er Arbeiderpartiet og sentrumspartiene i hovedsak enige om det nye lovverket for arbeidsformidling og arbeidsinnleie. Det åpnes nå for privat arbeidsformidling og det tillates større grad av innleie fra vikarbyråer og mellom vanlige bedrifter. Det blir tillatt med arbeidsleie innenfor alle yrker og bransjer, også helsesektoren. Regjeringen får imidlertid en generell fullmakt til å gjøre unntak fra denne regelen i perioder dersom viktige samfunnsmessige hensyn skulle tilsi det.
- Arbeiderpartiet har fått til innstramninger og endringer på vesentlige punkter i forhold til Regjeringens forslag. Sentrumspartiene kunne i utgangspunktet fått flertall for alle sine forslag sammen med Høyre og Frp. Hvis sentrumspartiene, Høyre og Frp hadde stått sammen, ville liberaliseringen gått lenger, sier saksordfører Sylvia Brustad.
- Det er foretatt innstramminger i forhold til avtaleplikten med de tillitsvalgte når det skal leies inn arbeidskraft mellom vanlige bedrifter. Dette innebærer at innleie over 10% av arbeidsstokken og 1 år skal avtales med de tillitsvalgte. Regjeringen hadde foreslått 15% og to år. Jeg mener denne innstrammingen er positiv. I tillegg blir drøftingsplikten med de tillitsvalgte lovfestet, sier Brustad.
- Det skal opprettes et statlig utleieselskap, og dette skal være operativt før det nye regelverket trår i kraft. Utleieselskapet skal være et virkemiddel for å utvikle det tjenestetilbudet som arbeidsmarkedsetaten i dag gir, for å møte en økende og bredere etterspørsel etter etatens tjenester. Selskapet skal ivareta viktige arbeidsmarkedspolitiske mål og framfor alt bidra til å integrere utsatte grupper i arbeidslivet, sier Brustad.
- Det slås fast i innstillingen at arbeidsmarkedsetaten skal være stor, slagkraftig og landsdekkende. Dette er positivt, og jeg tror ikke det nye regelverket vil svekke arbeidsmarkedsetatens rolle i arbeidslivet, sier Brustad.
- Det nye lovverket for arbeidsformidling og arbeidsinn- og utleie skal evalueres to til tre år etter at det er trådt i kraft. Det vil da eventuelt være muligheter til å stramme inn på forhold som ikke har fungert etter intensjonen, avslutter Brustad.
