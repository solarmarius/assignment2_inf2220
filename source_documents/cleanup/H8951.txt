
01.02.2005
Henriette Westhrin, nestleder i SV
- Framtida for industrien ligger i miljøet
Industriutvalget, som i dag leverte sin innstilling til næringsministeren, har ikke turt å satse på en offensiv miljøpolitikk som kunne bidratt til å legge grunnlaget for en framtidsretta og konkurransedyktig norsk industri. Det sier SVs medlem i industriutvalget, Henriette Westhrin.
- Hensyn til miljøet må utvikles til å bli et konkurransefortrinn for norsk industri, noe vi allerede har eksempler på i Norge. Når norsk rensestøv kan selges til arabiske land, når Norge allerede er blant de verdensledende innenfor solcelleindustri, når prosessindustrien ligger i tet når det gjelder energieffektive prosesser, så viser det at Norge har gode muligheter. En framtidsretta industripolitikk må derfor satse på miljøvennlige prosesser, produkter og miljøteknologi og ikke gårdagens løsninger, sier Westhrin.
Ett av hovedkapitelene i Industriutvalget omhandler energi og miljø. På dette punktet er Henriette Westhrin uenig med utvalgets flertall.
- Jeg hadde som målsetting at vi skulle komme oss opp fra skyttergravene og se de muligheter som ligger i en miljøvennlig energipolitikk. Når flertallet i utvalget velger å svare med å ville bygge ut flere sterkt forurensende gasskraftverk er dette ikke et utgangspunkt for å skape et bredt flertall for en framtidsretta industripolitikk, fortsetter hun.
Westhrin mener Norge kan, dersom vi ønsker, bli en storeksportør av teknologi og produksjon av miljøvennlig energi.
- Det forutsetter at vi tør satse framover. Å bygge gasskraftverk uten renseteknologi vil være å gjøre det motsatte, sier Westhrin.
