
Dato:15. mars 2001
FREMSKRITTSPARTIETS
STORTINGSGRUPPE
Fra stortingsrepresentantene John I. Alvheim og Harald T. Nesvik (FrP)
STØTTE FRA LEGEMIDDELINDUSTRIEN - TIL PASIENTENES BESTE!!!
De siste dagene har pressen slått opp at enkelte legemiddelfirmaer gir bidrag til bl.a. legepraksiser for å kunne gi pasienter eksperthjelp innenfor spesielle medisinske områder, særlig gjelder dette astmapasienter. Leger som har tatt imot tilbudet fra industrien om for eksempel å ansette en sykepleier med spesialkompetanse på dette området blir hengt ut som om de nærmest var kriminelle.
- Jeg har problemer med å forstå at dette skulle representere noen uønsket praksis, sier sosialkomiteens leder, stortingsrepresentant John I. Alvheim fra FrP. - De tilbudene det her er snakk om gir pasientene et bedre tilbud enn de ellers ville fått og det bidrar til kompetanseheving og videreutvikling av helsepersonell. Dette synes jeg er meget bra, sier Alvheim
- Tiltak av typen astmaklinikk har vært relativt lavt prioritert av norske myndigheter, sier stortingsrepresentant Harald T. Nesvik som har hatt god kontakt med enkelte legemiddelprodusenter om astmabehandling. - Over 200 000 nordmenn er rammet av astma og det offentlige helsevesenet har tydeligvis ikke hatt midler til å prioritere denne gruppen. At private krefter nå bidrar både med penger og opplæring må være en fordel for norske pasienter, sier Nesvik.
- Da statsbudsjettet for 2001 ble behandlet i Stortinget presiserte FrP's gruppe behovet for økte midler til forskning og foreslo betydelig høyere bevilgninger enn flertallet. Når norske myndigheter ikke vil satse på utvikling og forskning er det helt i orden at private investorer bidrar til å gjøre det mulig å skaffe norske pasienter det beste tilbudet, avslutter representantene Alvheim og Nesvik.
