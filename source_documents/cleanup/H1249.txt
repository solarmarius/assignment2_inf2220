
30. mars 2001
Høyres Stortingsgruppe
Per-Kristian Foss om Regjeringens forslag til boligskatt
-GJERRIGHET OG BYRÅKRATI
"Det er vanvittig at Regjeringen, dagen etter at de åpnet slusene for å bruke mer oljepenger i norsk økonomi, likevel fremmer forslag om skjerpet boligskatt for mange. Dette er nok et eksempel på at det er misunnelsen som driver frem Ap's politikk," sier Per-Kristian Foss i en kommentar til Regjeringens forslag til nytt takstsystem for boliger og skisse til nye skatteregler.
"Det er utrolig at Ap ikke unner folk skattefrie boliger, når de samtidig varsler at de skal bruke titalls milliarder ekstra oljekroner i offentlig sektor. Dette er uforståelig gjerrighet," fortsetter Foss. Han er også bekymret for at den nye ordningen vil føre til mer offentlig byråkrati. "Det nye takstsystemet fører til en omfattende og byråkratisk registreringsprosess av alle landets boliger. Dermed skal Regjeringen bruke oljepenger på å ansette målebånd-byråkrater, i tillegg til at alle landets boligeiere må sette seg inn i regelverket for å lage sin egen takst. Bare etableringen av systemet vil koste minst 320 millioner kroner. Dette er ikke fornuftig bruk av våre felles ressurser," sier Foss.
"Jeg vil heller advare enn juble over at forslaget etter departementets beregninger skal gi en viss lettelse ved innføringen. Når man leser begrunnelsen som gis, er det klart at Regjeringen mener det egentlig er riktig med et langt høyere skattenivå. Det er åpenbart at Regjeringens forslag bare er en "introduksjonsrabatt", for å gjøre det nye takstsystemet mer spiselig. Dersom systemet blir vedtatt kan ingen bli overrasket om skatten økes dramatisk over tid. Toppskatten var også i sin tid noe som bare skulle ramme de "rike", men i dag er det blitt en skatt som rammer industriarbeiderne," sier Foss videre.
"Høyres budskap er enkelt: Fjern hele boligskatten. Den rammer urettferdig, og har lite med fordelingspolitikk å gjøre. Det er ikke slik at det bare er de "rike" som bor på mer enn 85 kvadratmeter. Barnefamilier, som Ap i andre sammenhenger påstår de er opptatt av, er et typisk eksempel på folk som har behov for stor bolig. Arbeiderpartiet foreslår et system der mange barnefamilier skal betale mer i boligskatt enn for eksempel et eldre, velstående ektepar som har trukket seg tilbake til en moderne byleilighet. Dét er ikke en fordelingspolitikk jeg ønsker å støtte. Jeg håper sentrumspartiene ser vanviddet i dette, og støtter Høyre i arbeidet for å fjerne boligskatten," avslutter Foss.
