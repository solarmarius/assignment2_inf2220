
Oslo, 16.03.04
FpU
Birkedal gjenvalgt som FpU-formann
Trond Birkedal ble denne helgen gjenvalg som formann i Fremskrittspartiets Ungdom (FpU).
Helgen 13. - 14. mars holdt Fremskrittspartiets ungdom (FpU) landsmøte på Rainbow Vettre Hotell i Asker. Trond Birkedal (23) fra Rogaland ble gjenvalgt som ungdomsorganisasjonens formann.
Til ny nestformann ble den 20 år gamle jusstudenten Ove A. Vanebo fra Hokksund i Buskerud valgt, mens rogalendingen Kai-Morten Terning (26) ble valgt til ny organisatorisk nestformann.
Sylvi Listhaug (26) fra Møre og Romsdal, Hanne M. Blåfjelldal (22) fra Oppland, Jøran Kallmyr (25) fra Oslo og Ole Th. Holmedal (27) fra Hordaland ble valgt til sentralstyremedlemmer. Som varamedlemmer til sentralstyret ble Reynir Johannesson (Vestfold), Erlend Wiborg (Østfold), Lene Langemyr (Oslo) og Anja Aamodt (Akershus) valgt. Alle valgene gjelder for to år.
I sin tale til landsmøtet viste Birkedal blant annet til at stadig flere nordmenn blir fanget opp av det såkalte "sikkerhetsnettet":
- Dagens sikkerhetsnett er så finmasket at de fleste blir fanget opp av det, og det er så lukrativt at folk klistrer seg til det! Vi må lage et sikkerhetsnett som er mye mer grovmasket, slik at færre blir fanget i det, og elastisk slik at folk spretter ut av det igjen!
Innvandring, rovdyr, studiefinansiering, adopsjonsadgang for homofile samt EU-spørsmålet var de temaene som ble heftigst debattert da FpU vedtok sitt nye politiske manifest.
Avstemningene viste et landsmøte som på det nærmeste var delt på midten, med et knapt flertall og et stort mindretall, på enkelte kontroversielle områder. Blant annet ble setningen om å nekte homofile mulighet for å adoptere forkastet mot 26 stemmer.
Manifestet ble til slutt vedtatt mot en håndfull stemmer.
Utfyllende referat fra landsmøtet samt formannens tale finner dere på www.fpu.no.
