
25.09.2001
Jens Stotenberg
St@tsministerbrev
- Det aller første skrittet handler om å ta ansvar. Vi har bak oss et landsstyremøte der partiledelsen var klar på dette punktet: En samlet ledelse har hovedansvaret for valgkampstrategien og for valgresultatet. Et samlet ansvar for å finne ut hva som ikke lyktes. Et samlet ansvar for å rette opp feil. Og et samlet ansvar for å starte arbeidet med å bygge ny tillit og økt oppslutning om partiet, skriver statsminister Jens Stoltenberg i St@tsministerbrev 25. september 2001.
Kjære @-brevvenn
I et demokrati er politikk et spørsmål om tillit. Når vi taper et valg er det fordi velgerne stoler mer på andre enn oss  eller har mistet tro på politikk og sitter hjemme. Det er alvorlig. Men derfor er også utfordringen for Arbeiderpartiet klar: Det handler om å gjenvinne tillit.
Det alle nå er opptatt av er hvordan dette skal skje. Da kan det være greit å minne om følgende ordtak: "Stol aldri på noen som sier at alt er bra. Stol heller ikke på de som sier at alt er dårlig. Men stol aller minst på de som er likegyldige."
Nå trenger vi alle de som bryr seg om de sosialdemokratiske verdiene om frihet, likhet og solidaritet. Alle de som ikke er likegyldige. Gjennom valgkampen gjorde mange en stor innsats for Arbeiderpartiet. Vi trenger fortsatt dette engasjementet.
Det tar lang tid å bygge troverdighet, og langt kortere tid å bryte den ned. Dersom det som er gått tapt skal vinnes tilbake, er hvert eneste skritt på veien viktig. Da handler det om åpenhet og en ærlig vilje til å finne svar, selv når svarene er ubehagelige. Her ligger nøkkelen til ny framgang.
Men det aller første skrittet handler likevel om å ta ansvar.
Vi har bak oss et landsstyremøte der partiledelsen var klar på dette punktet: En samlet ledelse har hovedansvaret for valgkampstrategien og for valgresultatet. Et samlet ansvar for å finne ut hva som ikke lyktes. Et samlet ansvar for å rette opp feil. Og et samlet ansvar for å starte arbeidet med å bygge ny tillit og økt oppslutning om partiet.
Det er ingen tvil om at vi gjorde feil i valgkampen, like lite som det kan være tvil om at politikken vår ikke nådde fram til så mange som vi ønsket. I stedet for å forsvare feilene må vi nå rette dem opp. I stedet for å skape ny uklarhet må politikken vår bli enda tydeligere.
Jeg mener det alltid har vært et adelsmerke ved sosialdemokratiet at vi har greid å ta våre verdier med oss inn i en ny tid, i møte med nye utfordringer. At vi har greid å tilpasse de politiske virkemidlene til nye vilkår. At vi gjorde et dårlig valg denne gangen er ikke noe bevis på at dette behovet ikke lenger eksisterer  tvert om, jeg tror det er like sterkt som før.
Vi har ikke bare behov for å fornye politikken, men også et behov for å fornye arbeidsformene våre. Min visjon for et nytt og sterkere Arbeiderparti er et inkluderende og åpent parti, et parti som lytter, men også et parti som inviterer til politisk arbeid og diskusjon. Et parti som tåler debatt og som ikke støter noen fra seg fordi de har "feil" bakgrunn. Valget viste klart at vi trenger økt oppslutning fra en rekke grupper; vanlige fagorganiserte, ungdom og folk med høyere utdanning. Men også fra selvstendig næringsdrivende. Vi trenger alle, og har ingen å miste.
Troverdighet handler om å være til å kjenne igjen. Vi vinner ikke økt oppslutning dersom vi plutselig legger om kursen og løper til venstre eller høyre. Slik jeg ser det, er det Arbeiderpartiet som er det reelle sentrum i norsk politikk. Et sentrum som både legger vekt på verdien av å skape og verdien av å dele, og som ikke aksepterer at disse verdiene står i motsetning til hverandre. I flere tiår har vi vist at vi greier å etablere brede og gode løsninger i samarbeid med andre partier. Arbeiderpartiet har derfor lenge først og fremst vært et samarbeidsparti.
Valgnederlaget forandret heller ikke hva som er de viktigste utfordringene for Norge. La meg nevne noen av dem:
· Vi har behov for å bygge ut velferden vår. Vi trenger flere og billigere barnehager, en bedre skole, en bedre eldreomsorg og et bedre helsevesen. Dette vil kreve store ressurser. Disse ressursene er vi villige til å bruke, men da kan vi ikke samtidig gjennomføre store skatte- og avgiftslettelser, - først og fremst til de som har mest fra før.
· Staten har nå flere hundre milliarder kroner i oljefondet. En slik formue skaper forventninger om raske forbedringer i velferdstilbudene. Vi skal bruke mer oljepenger, men bruker vi mer enn økonomien tåler er det først og fremst industrien og alle med store lån som må betale kostnadene. Allerede i dag er det et sterkt press på norsk industri, og det norske rentenivået er det dobbelte av hva vi finner i nabolandene våre. En klok og langsiktig forvaltning av oljeformuen er derfor en av de største utfordringene for Norge.
· Vi må gjøre mer for å motvirke økte forskjeller og "nyfattigdom" i Norge. Da handler det om mye mer enn satsene på sosialhjelp. Sosialhjelp skal være en økonomisk sikring i en overgangsperiode, og ikke et varig inntektsgrunnlag. Den viktigste jobben i kampen mot fattigdommen handler om å legge til rette for arbeid, bolig, utdanning og mobilisering av folks evne til å ta vare på seg selv. Svikter vi i den kampen vil fattigdommen bli et varig fenomen. Statens veiledende satser for sosialhjelp har ført til en økning av satsene, - ikke en reduksjon slik mange feilaktig har framstilt det. Men dette er i seg selv ikke nok. Derfor må vi følge opp den planen for sosial og økonomisk trygghet som Regjeringen har utarbeidet.
· Oppslutningen om våre felles velferdsordninger er helt avhengig av at folk føler de får nok tilbake for den skatten de betaler. Vi må kunne erkjenne at dette ikke alltid er tilfellet i dag, uten at det skal oppfattes som en kritikk av alle de som hver dag gjør en kjempejobb i offentlig sektor. Nettopp fordi Arbeiderpartiet ønsker å være en garantist for en sterk offentlig sektor, må vi være de første til å rette opp svakheter og ta tak i det som ikke fungerer godt nok. Derfor må arbeidet med fornyelse fortsette, i godt samarbeid med de ansatte og deres organisasjoner.
KrF og Venstre drøfter akkurat nå grunnlaget for å danne regjering sammen med Høyre. En slik regjering vil være avhengig av støtte fra Fremskrittspartiet. Jeg beklager at KrF ser ut til å ha valgt høyrepartiene framfor et tettere samarbeid med Arbeiderpartiet, ikke minst fordi KrF står så mye nærmere oss i en rekke viktige saker.
Men uansett hvordan disse regjeringsforhandlingene går er det viktig at Arbeiderpartiet holder fast ved invitasjonen om et samarbeid med andre partier. Det har også med troverdighet å gjøre. Både i posisjon og i opposisjon er det viktig at Arbeiderpartiet framstår som et parti man kan stole på, og samarbeide med. Det handler ikke bare om våre egne holdninger, men også om andres holdninger til oss. For oss vil oppgaven uansett være å få gjennomslag for mest mulig av vår egen politikk. Vi er fortsatt landets største parti, med tilslutning fra om lag hver fjerde velger. Skal vi vinne økt oppslutning må vi gjennom det politiske arbeidet vise at vi greier å forvalte denne tilliten på en god måte.
