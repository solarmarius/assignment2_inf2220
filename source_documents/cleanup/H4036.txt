
24.4.2001
Marit Tingelstad,
Pressemelding fra
SKUFFENDE AV STATSRÅD GISKE OM HÅNDVERKSFAG
Dette sier stortingsrepresentant Marit Tingelstad etter debatten i Stortinget i dag der situasjonen for håndverksfag innen bygningsbevaring nok en gang ble drøftet på bakgrunn av et såkalt privat forslag fra Tingelstad.
- Jeg må konstatere at Ap ikke bryr seg om denne saken. Statsråden tok seg ikke umaken med å ta ordet i debatten. Ikke svarte han på direkte spørsmål fra undertegnede heller. Ingen av Aps representanter ga sine synspunkter til kjenne. Dette kan oppfattes på to måter, sier Marit Tingelstad:
- De kan ikke nok om saken, eller de vil ikke kommentere at statsråden ble pålagt av Stortinget å komme tilbake med en sak der opplæringstilbudet på dette området skal belyses i sin fulle bredde. Det er selvsagt et nederlag for statsråden å bli instruert på en slik måte, men det er altså eneste måten å få fart på saken, fortsetter Tingelstad i en kommentar.
- Jeg har fått mange tilbakemeldinger på mitt engasjement. Oppland er i særklasse når det gjelder fredet og verneverdig bygningsmasse. Derfor er det min simple plikt å stå på for kompetanseoppbyggingen på dette området. Det gjelder noe så viktig som å ta vare på viktige deler av kulturarven vår, sier Tingelstad, som også framhevet Hjerleids spesielle rolle i sitt innlegg. Hun er klar over at det er et fylkeskommunalt ansvar å drive videregående opplæring, men presiserer at en del fag må ha nasjonal oppmerksomhet fordi de er så små.
Apropos: Oppussingen av Slottet avdekket en stor mangel på spesielle håndverkere. De måtte hentes inn fra andre land. - Det er stor skam at ikke landet vårt har denne kompetansen sjøl, avslutter Tingelstad.
