
Mandag 21. juni
Regjeringsmakt gir gjennomslag!
Regjeringen har vist at den kan styre landet på en god måte. Den norske økonomien er sterk. Sysselsettingen har så langt utviklet seg positivt, renta har gått ned, og viktige prioriteringer for framtiden er gjennomført. Det er imidlertid fremdeles mange viktige og uløste oppgaver, uttaler sentralstyret i Kristelig Folkeparti.
Sentralstyret vil spesielt peke på tre områder vi mener regjeringen må prioritere:
· Målet om at 1 % av BNI skal gå til bistand må opprettholdes. Dette betyr at bistanden må økes allerede på neste års statsbudsjett. Å vise solidaritet med de som har aller minst er viktig for Norge. Slik må det også være i fremtiden.
· Kristelig Folkepartis landsmøte har vedtatt å prioritere en satsing på ungdomsskolen. Sentralstyret ber regjeringen følge opp dette.
· Forskjellen på fattig og rik i Norge har økt. Politikken må rettes inn mot å bedre levekårene for de svakest stilte. Arbeidet med å løfte de som har minst, må nå videreføres. Et viktig steg for å bedre dette ble tatt da minstepensjonen ble økt med 1000 kroner pr. måned.
Sentrumspartiene og regjeringen Bondevik har lagt andre verdiprioriteringer til grunn for sin politikk. Det gode livet måles ikke bare i forhold til en økning i materiell velstand. Derfor har regjeringen også lagt vekt på å trekke opp klare retningslinjer på viktige politikkområder som: aktiv livshjelp fremfor aktiv dødshjelp, gjeldslette for de fattigste landene, en mer human flyktningepolitikk og et bredere samarbeid i inntekstpolitikken.
