
Mandag 23. februar 1998
Parlamentarisk leder Einar Steensnæs (KrF):
LA HÅPET GÅ FORAN TVILEN
-Vi bør foreløbig la håpet gå foran tvilen når det gjelder situasjonen i Irak, og tro at generalsekretær Kofi Annan har maktet det uttallige tidligere forsøk ikke har maktet. Kristelig Folkeparti setter sin lit til at de forhandlinger og samtaler som har foregått i Bagdad, og den avtale som foreligger, vil få den nødvendige, brede oppslutning i FNs sikkerhetsråd, slik at konflikten kan bli løst med fredelige midler. Det sier Kristelig Folkepartis parlamentariske leder Einar Steensnæs i en kommentar til avtalen mellom FNs generalsekretær Kofi Annan og Iraks president Saddam Hussein.
Einar Steensnæs sier han føler en betydelig lettelse over at Kofi Annan har lyktes i å inngå en avtale med Irak som Annan selv karakteriserer som balansert og i tråd med Sikkerhetsrådets resolusjoner, og at han håper de 15 medlemslandene i Sikkerhetsrådet vil kunne slutte seg til avtalen.
-En slik løsning er en seier for FN som en fredsbevarende organisasjon, og betyr en styrking av Kofi Annans personlige autoritet som generalsekretær, sier han.
Einar Steensnæs medgir at det er nødvendig å se utviklingen an før man kan slå fast at krisen virkelig er løst, og har forståelse for at det melder seg en del skepsis til nattens meldinger fra Bagdad. -Irak har gjentatte ganger trenert betingelsene i Sikkerhetsrådets resolusjoner for våpenhvilen etter Gulfkrigen i 1991, og utallige diplomatiske forsøk på å finne fram til en omforenet, politisk løsning har desverre strandet, sier han.
Steensnæs legger til at selv om ingen ønsker en væpnet aksjon, må det være helt nødvendig at en allerede nå har en tilfredsstillende beredskap og klarering for en eventuell væpnet aksjon dersom det likevel skulle vise seg at den nye avtalen ikke blir etterlevd.
-Jeg tror desverre det er nødvendig med et slikt "ris bak speilet", og det er Saddam Husseins egen manglende vilje til å etterleve avtaler som gjør dette nødvendig. Det er åpenbart at han har behov for å kjenne presset fra en massiv, internasjonal opinion for å gjøre innrømmelser, sier Einar Steensnæs, og legger til at han slutter seg til utenriksministerens vurderinger når det gjelder hjemmelsgrunnlaget for en eventuell væpnet aksjon.
