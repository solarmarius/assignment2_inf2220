
Dato: 5. april 2001
Fra stortingsrepresentant Randi Karlstrøm
Frykter mindre lokal tilknytning for kystflåten
Et flertall i næringskomiteen har i dag støttet Regjeringens forslag om å åpne for innføring av enhetskvoter for båter også under 28 meter. Jeg frykter dette kan føre til økt kapitalisering i næringen og redusert lokal tilknytning, sier Randi Karlstrøm, fiskeripolitisk talskvinne i Kristelig Folkeparti.
Regjeringen foreslår å endre lov om saltvannsfiske, slik at det kan innføres enhetskvoter for båter også under 28 meter. Enhetskvoteordningen innebærer at totalkvoten deles opp i flere kvoter enn det er båter og at kvotene kan fordeles ulikt mellom båtene. Det er allerede enhetskvoter for torsketrålere, ringnotflåten, grønlandsrekeflåten og konvensjonelle fartøy over 28 meter. Forslaget regjeringen sendte på høring var knyttet til båter mellom 21 og 28 meter, mens lovforslaget som i dag får tilslutning fra flertallet i næringskomiteen åpner for enhetskvoter for alle båter under 28 meter.
Kristelig Folkeparti ønsker en evaluering av dagens enhetskvoteordning. Denne evalueringen må foreligge før det kan tas endelig stilling til enhetskvoter også for mindre båter. Jeg frykter at enhetskvoter også for mindre båter kan føre til økte krav til kapitalavkastning og mindre vektlegging av en forsvarlig forvaltning av ressursene, lokal tilhørighet og arbeidsplasser i distriktene. Dersom Kristelig Folkeparti skal åpne for enhetskvoter må vi ha sikkerhet for at vi ikke opplever en slik utvikling. En slik garanti har vi ikke i den proposisjonen og i det forslaget Regjeringen har lagt fram. Derfor støtter kravet fra Nordland og Troms om en evaluering, og derfor er vi enig med Kystfiskarlaget og alle de tre nordligste fylkenes krav om at det ikke åpnes for enhetskvoter for båter under 28 meter nå, sier Karlstrøm.
Forslaget som i dag får tilslutning fra et flertall gir Departementet hjemmel til å innføre enhetskvoter. Jeg forutsetter at Departementet gir Stortinget anledning til å uttale seg dersom det kommer et konkret forslag til forskrift om innføring av enhetskvoter for båter under 28 meter. Valg av modell for enhetskvoter kan bety mye for konsekvensene for fiskerinæringen i Nord-Norge.
