
17.03.2004
SV
- Vil foreslå dispensasjonsmulighet i Bioteknologiloven
- I forbindelse med behandlingen av Mehmet-saken vil vi foreslå for SVs stortingsgruppe at det innføres en dispensasjonsmulighet i Bioteknologiloven og at det samtidig opprettes en uavhengig medisinsk etisk komite som skal behandle slike søknader i fremtiden, sier SVs helsepolitiske talsperson Olav Gunnar Ballo.
En slik medisinsk etisk komite har man blant annet i Storbritannia hvor en parallell sak til Mehmets sak er blitt behandlet. Ballo regner med at Mehmets foreldre vil søke en norsk medisinsk etisk komite om dispensasjon og at det blir den første saken en slik komite behandler.
- SV sikrer dermed at loven ikke står i veien for den beste behandlingen for Mehmet, samtidig som det ikke kan være Stortinget som avgjør hver enkelt pasients sak i framtida, sier Olav Gunnar Ballo. - Vi foreslår videre at den medisinsk etiske komiteen skal være uavhengig av Stortinget og Regjering, fortsetter han.
Stortinget har satt seg som mål å bli ferdige med å behandle denne saken i løpet av mars. Det kan ta litt lengre tid å få på plass en lovendring som åpner for en dispensasjon og oppnevner den medisinske etiske komiteen. Det er imidlertid et forsvarlig tidsperspektiv for Mehmets sak og for å sikre en behandling som kan være permanent for lignende saker i framtida.
- Vi håper at det kan bli et bredt flertall i Stortinget for en slik dispensasjonsmulighet, selv om det er ulike syn på Bioteknologiloven, avslutter Olav Gunnar Ballo.
