
16.10.02
Arbeiderpartiet
Satser på billige ungdomsboliger og økt bostøtte
- Arbeiderpartiets boligutvalg foreslår en kraftig satsing på billige boliger for ungdom og økonomisk vanskeligstilte. Samtidig foreslås bostøtten til barnefamiliene økt. Det sa utvalgets leder Karl Eirik Schjøtt-Pedersen, da han mandag overleverte innstillingen til programkomiteens leder Jens Stoltenberg. - Dette er et av de områdene vi er minst fornøyd med i dag. Vi må rette flere tiltak mot dem som har det vanskelig på boligmarkedet. Det trengs mer politisk kraft og mer handling. Vi startet så vidt i vår regjering, og nå må vi gå videre, sa Stoltenberg da han mottok innstillingen.
- Arbeiderpartiets boligutvalg foreslår en kraftig satsing på billige boliger for ungdom og økonomisk vanskeligstilte. Samtidig foreslås bostøtten til barnefamiliene økt. Det sa utvalgets leder Karl Eirik Schjøtt-Pedersen, da han overleverte innstillingen til programkomiteens leder Jens Stoltenberg 11. mars 2002.
Partiets boligpolitiske utvalg ble nedsatt av sentralstyret i fjor høst. I tillegg til Stoltenberg og Schjøtt-Pedersen, deltok utvalgets medlemmer på møtet mandag.
- Utvalget foreslår 30 prosent statlig tilskudd ved bygging av utleieboliger. Det gjør det mulig å tilby billigere boliger. Samtidig betyr et slikt tilskudd at det blir større likebehandling mellom eie og leie av bolig. Det legges opp til å bygge 6.000 boliger årlig spesielt målrettet for ungdom, studenter, eldre og økonomisk vanskeligstilte.
- Utvalget foreslår en egen bostøtteordning for barnefamilier. Bostøtten for barnefamiliene økes vesentlig, bla. ved at grensen for hvor høy inntekt bostøttemottaker kan ha, økes med 50.000 kroner. I dag kan en familie med to voksne og ett barn ikke få bostøtte hvis inntekten er over 157.300 kroner. Utvalget foreslår også å fjerne kravet om at boligen må ha lån i Husbanken for å kunne få bostøtte.
- Ved bygging av flere billige utleieboliger, aktiv bruk av statlige boligtilskudd og styrking av bostøtten, vil boligtilbudet for økonomisk vanskeligstilte bedres vesentlig. Utvalget foreslår at bruk av hospits skal opphøre. Dette er et dårlig og dyrt botilbud. De pengene kommunene i dag bruker på hospits foreslås brukt til billige boliger og sosial oppfølging.
- Utvalget mener at høy nybygging er avgjørende for å unngå økt press på boligprisene. Ved aktiv bruk av Husbankens låneordninger skal det legges til rette for en årlig nybygging på minst 25.000 boliger. Utvalget foreslår at kommunene skal få et tilskudd på 40.000 kroner for nybygging utover et visst nivå. Det foreslås også en egen låneordning i Husbanken hvor kommunene kan få lån til tomtekjøp. Utvalget vil avgrense kommunenes mulighet til å velte kostnader ved bygging av skoler, barnehager mv. over på boligbyggingen i nye felt.
- Denne innstillingen følger opp de initiativene som Stoltenberg-regjeringen tok for å forsterke boligpolitikken. Likeså følger utvalget opp Stoltenberg-regjeringens opplegg for en betydelig forenkling av byggesaksbehandlingen. Utvalgets forslag betyr at bevilgningene til boligtiltak økes med om lag 500 millioner kroner i 2003.
- Når vi ser at mange unge har problemer med å klare bokostnadene, er det nødvendig å forsterke innsatsen på boligsektoren slik utvalget foreslår, understreker Karl Eirik Schjøtt-Pedersen.
