
13.01.03
Morten Lund, (Sp)
SKATTELETTE FOR SUNNERE BYLUFT
Det er enighet om hva som må til for at folk skal ta bussen, toget eller båten i stedet for bilen. En lammende enighet. Bussen må gå ofte, være presis og billig. Så viser praksis at billett-prisene øker og ruter kuttes fordi offentlig støtte ikke øker nok. Dermed øker biltrafikken og køene øker -også i bussfilene. For di så mange må bruke bil på jobben, blir det mangel på parkeringsplasser. Det møtes med høgere parkeringsavgifter. Arbeidsgivere finner at gratis parkering er et nødvendig og populært frynsegode. Etter litt motstand er dette frynsegode blitt skattefritt. Da vil også andre ha det. Flere og flere biler. Mer og mer støv og eksos.I byene er støv og andre luftforurensninger så plagsom at det går ut over helsa til folk. Noen mener bylufta krever flere liv enn trafikken - over 350 i året.
Senterpartiet mener som Natur og Ungdom at skatteletten skal brukes til å stimulere miljøvennlig adferd. Vi vil at utgifter til kollektive arbeidsreiser skal kunne trekkes fra på selvangivelsen eller være skattefritt frynsegode om bedriften betaler. Vi tror mange da vil velge bussen, bussen vil måtte gå oftere, den vil kjøre raskere og være mer presis for di det er bedre plass i gatene. Og bylufta vil bli reinere og sunnere. Det vil bli færre ulykker.
Så vil skatteinntektene gå ned. Mye ned. Men det vil også helseutgifter av ulike slag gjøre. Behovet for å bygge stadig bredere veier minker. Det blir triveligere der mange ferdes.
Senterpartiet har ønsket å få et vedtak om en slik miljø- og helsevennlig skattelette i høst. Men Finansdepartementet synes det er vanskelig å vite hvor populær ordningen blir. Derfor må vi gå veien om en skikkelig utredning. Vi reiser nå forslaget som egen sak. Enkeltpersoner og organisasjoner som mener noe, får anledning til å si det til Finanskomiteen på Stortinget som får saken til behandling.
Tanken om å påvirke adferd med skattefritak, er slett ikke ny. I det siste er skattefritak innført om arbeidsgiver betaler for hofteoperasjonen din, om arbeidsgiver betaler en behandlingsforsikring eller om barnehageregninga betales. Litt lengre tilbake i tid ble altså gratis parkeringsplass skattefritt frynsegode. Da Vegvesenet i Trondheim fikk nye kontorer der de ansatte måtte betale for parkeringen, sank andelen som biler på jobben fra 63 til under 20%. Kollektivandelen økte fra 10 til nærmere 40%. Disse tallene viser hvor effektivt et slikt frynsegode er til å påvirke adferd i miljøvennlig retning.
