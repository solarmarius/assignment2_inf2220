
30.11.2005
Senterpartiets samferdselspolitiske talskvinne Eli Sollied Øveraas
Penger til rassikring og satsing på gassferjer
Flertallet i samferdselskomiteen har i dag sluttet seg til regjeringens forslag om å øke bevilgningene til rassikring. Statlige midler brukt på rassikring vil dermed utgjøre om lag 500 millioner kroner i 2006. Dette er en viktig oppfølging av Soria Moria-erklæringens ambisjon om å øke satsingen på trafikksikkerhet, og da særlig med tanke på å sikre flere veger mot ras, sier Senterpartiets samferdselspolitiske talskvinne Eli Sollied Øveraas.
Sollied Øveraas kan opplyse at flertallet er opptatt av å redusere miljøskadelige utslipp fra skipsfarten. Et viktig virkemiddel er å fornye ferjeflåten slik at ferjer drives med naturgass eller annen teknologi som bidrar til reduksjoner av miljøskadelige utslipp. Flertallet ber Regjeringen vurdere om det bør stilles krav om bruk av naturgass eller annen miljøvennlig teknologi på sambandene som planlegges lagt ut på anbud. Det gjelder blant annet de sambandene som planlegges lagt ut på anbud i Romsdalsfjorden i løpet av 2005.
Komiteflertallet presiserer at dagens riksvegferjer skal erstattes med gassferjer gjennom et samarbeid mellom næringer og myndigheter, slik at utvikling og produksjon skjer i Norge som forsknings- og utviklingsprosjekt.
Sollied Øveraas sier at komiteflertallet er opptatt av formuleringene i Soria Moria-erklæringen som slår fast at riksvegferjene er en del av vegnettet, og at utgiftene til dem som benytter disse må reduseres. Dette vil vi se resultatene av etter hvert, sier Sollied Øveraas.
