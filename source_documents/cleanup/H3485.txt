
Fredag 8. november 1996
KrF-leiar Valgerd Svarstad Haugland:
IKKJE NOKO REGJERINGSALTERNATIV UTAN KrF
-Det er mildt sagt sprøyt når Høgre og Jan Petersen går rundt og seier at det ikkje finst noko regjeringalternativ utan Høgre. Mi påstand er at det ikkje finst noko regjeringsalternativ utan Kristeleg Folkeparti. Jo sterkare KrF vert ved neste val, jo større vert sjansane for eit regjeringsskifte og for ei handlekraftig regjering. Det sa partileiar Valgerd Svarstad Haugland på KrFs landsstyremøte i Oslo fredag. Valgerd Svarstad Haugland sa at Kristeleg Folkeparti vil måtta spela ei nøkkelrolle i eit kvart tenkeleg regjeringsalternativ.
-Vi kan gå saman med Senterpartiet, Venstre og Høgre i ein storkoalisjon - det har vi gjort to gonger tidlegare. Vi kan óg gå saman med Senterpartiet og Venstre i ein sentrumskoalisjon - det har vi gjort ein gong tidlegare, sa Valgerd Svarstad Haugland.
KrF-leiaren synte og til at det er nokre som har hevda at oposisjonen skulle ha freista å overta makta då Gro gjekk av som statsminister, men spurde om desse ikkje hadde fått med seg at avstanda mellom Høgre og Senterpartiet er akkurat like stor no som før Torbjørn Jagland vart statsminister.
-Den politiske situasjonen i Stortinget er ikkje endra, men samstundes har det skjedd noko meir enn berre eit personskifte i regjeringsleiinga. Som personlegdomar er den førre og den nye statsministeren svært ulike. Der Gro var den effektive, administrerande direktøren, er Jagland den reflekterte styreleiaren. På mange måtar har dette vitalisert den politiske debatten, sa Valgerd Svarstad Haugland i talen sin til landsstyremøtet i Kristeleg Folkeparti.
