
Tirsdag 5. mai 1992
Kåre Gjønnes (KrF) om homofile "ekteskap":
UNDERGRAVER SAMFUNNETS GRUNNCELLE - UNDERLIG PRIORITERING FRA REGJERINGEN
Å legalisere samliv mellom homofile og lesbiske med ordninger som til forveksling minner om det tradisjonelle ekteskapet, er å undergrave det som har vært grunn-cellen i samfunnet gjennom hele vår historie, og som har en slik posisjon i alle siviliserte samfunn. Slik kommenterer Kristelig Folkepartis parlamentariske leder Kåre Gjønnes meldingen om at regjeringen vil legge fram et forslag om registrert partnerskap mellom homofile og lesbiske i juni. Gjønnes sier han synes det vitner om en underlig prioritering fra regjeringens side at man heller kjører fram denne saken, enn å ta opp diskrimineringen av ektepar som blant andre KrF har pekt på en rekke ganger.
Kåre Gjønnes avviser at forslaget om registrert partnerskap blir mer akseptabelt ved at forslaget ikke åpner for kirkelig vielse av homofile og lesbiske par, og ved at de ikke får tillatelse til å adoptere barn. Han viser til at en offentlig "vielses"seremoni i realiteten betyr en fullstendig borgelig likestilling med ekteskapets rettslige status.
-Det er det prinsipielle vedtaket vi vil unngå. Erfaringen tilsier at man innleder en glideprosess ved slike vedtak. Dersom dette blir vedtatt, vil det ikke gå mange år før det også blir åpnet for adopsjon av barn. Statråd Grethe Berget var nokså uklar da hun ble intervjuet om dette i NRK-Dagsnytt, og man kunne lett få inntrykk av at hun ikke er fremmed heller for dette, konstaterer Kåre Gjønnes.
-Jeg synes det er viktig å understreke at ingen av KrFs stortingsrepresenter vil være med på en fordømmelse av homofil legning eller av de homofile og lesbiske som personer. Likevel er det stor avstand mellom dette, og det å legalisere slike parforhold, og stille dem på linje med det som i alle siviliserte samfunn har vært den aksepterte ordningen for sosialt og seksuelt samliv mellom mennesker. For KrF er det viktig at det heterofile ekteskapets positive særstilling i lovverket som ramme rundt barns oppvekstmiljø blir opprettholdt, sier KrFs parlamentariske leder til slutt.
