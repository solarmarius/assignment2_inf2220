
23. mai 2003
SP
Sp-nestleiar Liv Signe Navarsete
- Senterpartiet vil ha 20 milliardar til regionale fond
- Senterpartiet meiner Noreg treng ein nasjonal strategi der ein systematisk legg til rette for å vidareutvikle næringslivet i heile landet med utgangspunkt i naturressursar, kapitalstyrke og kunnskap. Dette medfører at prinsippet om næringsnøytralitet må vike til fordel for satsing på klart definerte områder. Næringar som det bør satsast spesielt på er for eksempel marine næringar, skipsfart, verftsindustri, energi, olje og gass, reiseliv, matproduksjon, treforedling og IKT. Dette sa nestleiar i Senterpartiet Liv Signe Navarsete i Asker 23. mai då ho på ein verdiskapingskonferanse i dag presenterte partiets næringspolitiske verktøykasse.
Navarsete streka under at tilgong på risikokapital er heilt avgjerande for å få etablert nye arbeidsplassar. Også styrking av eigenkapitalen i eksisterande verksemder trengst for å hindre nedlegging og utflytting. I følgje Econ Senter for økonomisk analyse treng Noreg 200 000 nye verksemder dei neste 20 åra for å oppretthalde sysselsetjing, verdiskaping og velferd. - Eit av dei viktigaste reiskapane i Senterpartiet si næringspolitiske verktøykasse er difor å setje av 20 milliardar i kapitalbase til regionale næringsfond. Fonda skal verke i eit samvirke mellom private investorar og offentleg kapital, sa Navarsete, som har leia arbeidet med Senterpartiets verdiskapingsmanifest.
- God infrastruktur er ein føresetnad for arbeidsplassar og utvikling i heile landet. Avstandskostnader gir bedrifter lokalisert langt frå marknaden dårlegare konkurransevilkår.
Senterpartiet vil difor framskunde dei mange vegprosjekta som står på venteliste og ta igjen etterslepet på vedlikehald og rassikring. Senterpartiet var alt i 1997 på bana med krav om statleg medfinansiering til utbygging av breiband i heile landet. I dag ser vi at marknaden framleis ikkje greier oppgåva. Difor står vi fast på forslaget om eit breibandsfond som kan medverke til å gjere breibandsteknologi tilgjengeleg i alle deler av landet, sa Navarsete.
