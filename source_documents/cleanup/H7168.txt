
11.06.03
Øystein Djupedal, nestleder i SV
- En historisk dag for barnehagene!
- SV har i 25 år kjempet for full barnehagedekning og lavere egenbetaling for foreldrene. Med denne enigheten, på tvers av partigrensene, får vi en historisk reform som gir barnefamiliene en trygg omsorgssituasjon for barna og et reelt valg for foreldrene til å benytte seg av en barnehageplass, ser Øystein Djupedal, SVs nestleder.
På 1-års dagen for barnehageavtalen, er nå alle partiene på Stortinget enig om den fremtidige barnehagepolitikken i Norge. Forliket som ble inngått i dag slår fast prinsippet om maksimalprisen på foreldrebetalingen, med et trinn I for foreldrebetalingen på 2500 pr. mnd fra 1.5.2004, og et trinn II for foreldrebetalingen på 1500 kroner fra 1.8.2005 (begge 2002-kroner pris- og kostnadsjustert). Samtidig vil det bli full behovsdekning innen utgangen av perioden.
- Vi er svært glade for at alle partiene nå har anerkjent prinsippet om maksimalpris, selv om selve innføringen av dette skjer senere enn vi hadde ønsket, sier Djupedal. En maksimalpris på foreldrebetalingen vil gi flere småbarnsforeldre muligheten til å ha barn i barnehagen, og barnehagene vil nå kunne gjelde for alle barn, uavhengig av foreldrenes økonomiske status, fortsetter Djupedal.
Enigheten mellom partiene sikrer også den fremtidige finansieringen for både kommunale og private barnehager med direkte tilskudd. For å unngå at en barnehage på tross av offentlig tilskudd og foreldrebetaling er truet med nedleggelse, kan enn i en overgangsperiode, etter samtykke fra foreldreutvalget gå utover maksimalprisen.
- Det viktigste nå er å få usikkerheten vekk og at alle vet hvordan barnehagereformen skal finansieres, sier Djupedal. Enigheten muliggjør også at det blir fortgang i byggingen av nye barnehager og at en fortest mulig kan nå full barnehagedekning, sier Djupedal.
- Denne enigheten gir et historisk løft for småbarnsforeldre, samtidig som den fjerner all usikkerhet rundt finansieringen, sier Djupedal. - At et samlet Storting er blitt enig om den fremtidige barnehagepolitikken i Norge vi veldig glade for å kunne ta del i, avslutter en glad Djupedal.
