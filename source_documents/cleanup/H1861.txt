
Torsdag 9. april 1992
Stortingsrepresentant Britt Harkestad (KrF):
DISTRIKTENE ER AVHENGIGE AV AT STORBYENE FUNGERER
En bedre storbypolitikk forutsetter at man ikke setter by og land opp mot hver-andre. Så lenge storbyene fungerte som innovasjonssentre og utviklingbaser for nytt næringsliv, dro også distriktene veksler på dette. Kristelig Folkeparti ønsker å bidra til at en slik prosess kan komme igang igjen. Dette sa stortingsrepresentant Britt Harkestad (KrF, Hordaland) da Stortinget behandlet "Storbymeldingen" onsdag.
Sterkere statlig medvirkning, blant annet ved å bruke Industrifondet også i storbyene, var ett av de tiltakene Britt Harkestad ønsket å bruke. Hun mente også at sysselsettingsmidler bør brukes spesielt for å få unge i arbeid.
-I Danmark er det foreslått å sette 120.000 unge i arbeid ved ulike former for kommunal tilsetting. Dette burde det være interessant å prøve også i vårt land. Det er vesentlig at det nå blir tenkt utradisjonelt og i nye baner når det gjelder sysselsettings-politikk, slo Britt Harkestad fast i sitt innlegg.
Likevel ønsket hun at arbeidet for å få flere statlige arbeidsplasser ut i distriktene, skal fortsette, samtidig som hun innså at en viss konsentrasjon av slike arbeidsplasser må det nødvendigvis bli i hovedstaden.
-Det er bekymringsfullt at det er blitt så skjev fordeling i den yrkesmessige variasjonen i storbyene, med en total overvekt av såkalte "hvitsnipp-jobber". Nedgangen i industriell virksomhet har vart lengst og gått raskest i storbyene. Denne utviklingen har spredd seg utover til landdistriktene, og må sies å være hovedårsaken til den syssel-settingskrisen vi nå opplever, sa Britt Harkestad. Hun stilte det litt etterpåkloke spørs-målet om tingene kunne vært annerledes om politikerne hadde tatt signalene fra storbyene mer på alvor tidligere.
Selv om et bredt flertall i Kommunal- og miljøvernkomiteen har pekt på at inntektsoverføringene fra staten til storbyene bør styrkes, har man også advart mot en drastisk omlegging av nøklene til fordel for disse.
-I Kristelig Folkeparti har vi sluttet oss til at storbytillegget bør fortsette, og at storbyene også må få tideling av skjønnsmidler dersom de kan dokumentere behov for dette, eller oppfyller vilkårene for å få slike tildelinger, sa Britt Harkestad i sitt innlegg.
