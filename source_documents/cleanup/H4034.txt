
23.2.2001-03-01
Magnhild Meltveit Kleppa,
Pressemelding fra
DELING AV PENSJONSPOENG I FELLES VERKSEMD
Ektefellar som driv felles verksemd kan dela pensjonsgjevande inntekt med tilbakeverkande kraft frå 1967 til 1986. Ei svært diskriminerande ordning for kvinner som har lagt ned eit stort arbeid i felles verksemd vert dermed endra. Denne gledelege meldinga kjem frå ein samrøystes sosialkomite på Stortinget i samband med handsaminga av eit forslag frå senterpartirepresentantane Gudmund Restad, Marit Tingelstad og meg sjølv.
Unn Aarrestad tok initiativet. Ho stilte spørsmål i spørjetimen i Stortinget til meg då eg var sosialminister. Eg sette i gang ein prosess i departementet, men Regjeringa gjekk av kort tid etter. Tilbake i Stortinget kjende eg såleis ei forplikting i å fylgja opp, difor vart eit forslag fremja i juni i fjor.
Ektefellar i felles verksemd må setja fram krav å få likninga fordelt i samband med sjølvmeldinga. I skattelova før 1986 var det grenser for ei slik fordeling som gjorde det vanskeleg for ein del kvinner både i jordbruk, småindustri, handel og i andre felles verksemder å få fastsett pensjonspoeng i høve arbeidsinnsatsen sin. Mange kvinner som no nærmar seg pensjonsalderen ser at dei manglar poeng før 1986. Dei oppfattar det med rette som diskriminerande når dei ser at mannen faktisk har fått auka sine poeng på grunn av deira felles arbeidsinnsats.
For ektefellar med låge og middels inntekter vil eit større høve til å fordela inntekta i dei aktuelle åra neppe vera nokon fordel for ektefellane samla sett. Ei deling vil alltid vera ein fordel ved inntekter over 12 gonger folketrygda sitt grunnbeløp. Ved skilsmisse er det ein fordel for kvinna at den tidlegare felles inntekta frå verksemda er fordelt.
Det blir ein omgang til i Stortinget.Sosialminister Guri Ingebrigtsen har sendt ut på høyring eit forslag om korleis saka skal løysast. Høyringsfristen er 28. februar.Får forslaget støtte frå høyringsinstansane, fylgjer ho opp med lovforslag overfor Stortinget til våren. Men vi har altså på førehand fått gjennomslag for prinsippet i Stortinget.
Norges Bondekvinnelag har vore ein pådrivar i denne saka. Eg gratulerer og reknar samstundes med at dei seier frå om eventuelle presiseringar i høyringsrunden.
