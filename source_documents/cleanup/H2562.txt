
Tirsdag 20. september 1994
Skattepolitisk talsmann Einar Steensnæs (KrF):
BEHOV FOR OPPRYDDING OM TOLL
-Det er oppsiktvekkende når VG kan opplyse at et flertall blant EU-tilhengerne mener det blir toll på industrivarer om Norge sier nei til EU. Det er en vanlig misforståelse som også jeg møter når jeg er ute i EU-debatten. Ja-sidens ledere har ikke tatt et skikkelig oppgjør med denne misforståelsen. Det må nå gjøres, sier stortingsrepresentant Einar Steensnæs, som er Kristelig Folkepartis skattepolitiske talsmann.
Einar Steensnæs sier han tror denne misforståelsen for en stor del har sammenheng med at statsministeren reiser fra fiskeforedlingsbedrift til fiskeforedlingsbedrift og snakker om de tollbestemmelsene som gjelder noen få fiskeprodukter.
-Samtidig snakker hun om behovet for sikker markedsadgang også for andre industrivarer. Dermed blir det hengende i lufta at det kanskje er toll på disse også, uten at det sies direkte. Derfor bør det sies klart og direkte at det ikke er toll på andre industriprodukter, og at det heller ikke blir det, selv om Norge blir stående utenfor EU. Dette er nemlig ivaretatt gjennom EØS-avtalen, sier Einar Steensnæs.
Einar Steensnæs minner om at det fra toneangivende ja-politikere er blitt ironisert og harsellert med misforståelser som nei-folk har gjort seg skyldig i. Han forventer nå både selvkritikk og at ja-siden aktivt bidrar til å gjøre folk oppmerksom på at det ikke er toll på industrivarer i dag, og det blir det heller ikke om folket sier nei til EU-medlemskap.
-For noen dager siden viste en annen undersøkelse at et flertall blant ja-velgere mente Stortinget kan overprøve overnasjonale lover vedtatt av EU-kommisjonen dersom Norge blir med i EU. Disse to undersøkelsene bør nok mane til litt mer ydmykhet fra ja-siden, og en erkjennelse av at uvitenhet og feiloppfatninger finnes både hos ja- og nei-folk. Begge sider har ansvar for å bidra til større faktakunnskap før folkeavstemningen, sier Einar Steensnæs til slutt.
