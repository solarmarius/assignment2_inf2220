
KRISTELIG FOLKEPARTIS LANDSMØTE:
BISTAND MÅ I STERKERE GRAD BLI KVINNERETTA.
En større del av de norske bistandsmidlene må gå til kvinnerettede tiltak, uttaler landsmøtet i Kristelig Folkeparti.
Bistandskommisjonens rapport om "Norsk-sør-politikk for en verden i endring" viser at bistandsmidler i for liten grad har bidratt til utvikling og økonomisk vekst i mottakerlandene. Dette har mange ulike årsaker. Det er likevel ingen tvil om at vi trenger en fordomsfri gjennomgang og omlegging av norsk u-hjelp.
I en rekke land er det kvinnen som forsørger familien. Det meste av dette arbeidet regnes ikke med i nasjonalproduktet. Gjennom innsats i uformell sektor, småproduksjon, og i landbruket, bidrar kvinnene til familiens livsopphold og økonomisk utvikling. Satsing på kvinners utdanning er også det mest effektive middel for å begrense befolkningsveksten.
Den norske bistand utgjør 7 millarder kroner pr. år. Av dette går 1,3 milliarder kroner til kvinnerettet bistand. Ved i større grad å rette bistanden mot kvinnene når vi en nøkkelgruppe for å oppnå utvikling og bedrede livsvilkår.
