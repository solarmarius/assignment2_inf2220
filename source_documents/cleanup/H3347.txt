
Stortinget, 27. juni 2000
fra St.repr. Arne Lyngstad, kirkepolitisk talsmann for Kristelig Folkeparti
Oppfordrer Giske:
Spør Kirkeråd og biskoper
Statsråd Trond Giske bør spørre landets biskoper og Kirkerådet om råd når han skal behandle anken i ansettelsessaken i Oslo bispedømmeråd. Dette for å klargjøre hvilke konsekvenser vedtaket i Oslo får for Den norske Kirke. Det sier Arne Lyngstad, kirkepolitisk talsmann for Kristelig Folkeparti, i en kommentar til debatten om ansettelse av en homofilt samboende prest i Oslo.
- Ettersom saken er anket inn for kirkedepartementet, blir ansettelsen en sak for politikerne. Når kirken er splittet i ansettelsessaker som oppleves å gå inn på viktige spørsmål knyttet til kirkens lære og ordning, kommer den med dagens regler til politikerne. Dette er uheldig. Kirken bør selv avgjøre slike saker. Derfor bør dagens regler om ankebehandling av presteansettelser overføres fra staten til kirkerådet. Dette vil KrF ta opp i forbindelse med forslag om å overføre utnevnelser av proster og biskoper til kirkelige organer, sier Lyngstad.
