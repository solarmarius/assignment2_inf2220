
05.06.02
Pressemelding fra ordfører i Rindal og vararepresentant til Stortinget for Sp, Ola T. Heggem
Ordfører møtte Kommunalministeren til debatt i Stortingssalen
Stortingsrepresentant og ordfører Ola T. Heggem utfordret i Stortingets spørretime i dag Kommunalminister Erna Solberg på kommuneøkonomien. I sine svar innrømmet statsråden at kommuneøkonomien blir stram i 2003. - Det er en ny bekreftelse på at regjeringen aksepterer og faktisk legger opp til at tjenestetilbudet bygges ned i kommunene. Utallige ordførere og lokalpolitikere fra alle parti har dokumentert at kuttene også vil måtte ramme viktige, rikspolitiske satsingsområder som barnehagene, skule og eldreomsorg. Til tross for denne dokumentasjonen og sine egne lovnader i valgkampen og i Sem-erklæringen, prioriterer regjeringen altså skattelette til de ressurssterke framfor velferd til folk flest. Svarene viste for øvrig at statsråden på ingen har tatt inn over seg hvor alvorlig situasjonen egentlig er rundt omkring i landet, sier Sp-ordfører og Stortingsrepresentant Ola T. Heggem.
Som ventet snakket statsråden om mulighetene for effektivisering, omorganisering og strukturendringer i kommunene som om ingen ting er gjort på disse områdene de siste årene. Med det gapet mellom ressurstilgang og oppgaver vi nå er vitne til, vil for øvrig betydelige og dramatiske endringer ikke virke stort. Statsråden pekte også på det lønnsoppgjøret kommunene "har bevilget seg.". Regjeringen unner altså ikke de ansatte i norske kommuner lønn på linje med andre grupper i samfunnet.
Økte pensjonsutgifter som vil lamme kommunene allerede i år, betegnet statsråden som beregnede utgifter og avslo å kommentere dette nærmere. Betyr det at kommunene skal budsjettere ut fra disse beregnede utgiftene, eller mener statsråden at en kan se bort fra disse ventede utgiftsøkningene med fare for store underskudd i regnskapene i 2002 og urealistiske budsjettforutsetninger for 2003? Dette er det viktig at kommunene nå får svar på. Drsom pensjonsregningene blir som forespeilet og staten ikke har til hensikt å bidra med noe ekstra, blir konsekvensene for bla. tilbudet i grunnskolen dramatiske allerede til høsten.
