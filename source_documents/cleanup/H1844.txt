
Mandag 7. desember 1992
Kristelig Folkepartis Kvinner:
NEI TIL LIBERALISERING AV PORNOLOVEN
Det er større behov for å kreve en skjerpelse av pornoloven, enn en liberalisering. Det må markeres en klar front mot pornobladutgivere, videoprodusenter og fjern-synskanaler som latterliggjør og problematiserer tolkningsmulighetene for å under-grave hva loven sier. Stortingsrepresentant Terje Nyberget latterliggjør mange kvinners opplevelse av å bli nedverdiget gjennom det private lovforslaget han har levert i Stortinget. Det sier lederen for Kristelig Folkepartis Kvinner, Aud-Inger Aure.
Det er lettvint for porno-liberale å snakke om "sensur" og "ytringsfrihet" når noen tar til orde for en strengere lovgivning og praksis på dette området. En slik lettvint omgang med alvorlige problemområder må vi ta avstand fra. Det er ille nok at vi må akseptere at en samfunnsutglidning som vi kjemper imot, i neste omgang skal legge målestokk for hva som nå regnes som lovlig. Verre blir det når forslag som dette vil sette enda større fart på en uheldig utvikling, sier hun.
-En liberalisering av pornoloven vil føre til at spekulative "opplysningsfilmer" blir en økende industri, samtidig som det vil skape økt etterspørsel etter andre former for pornografiske varer. Selv om porno i en forstand viser forakt for begge kjønn og deres seksualitet, vil kvinnene være de som rammes sterkest av dette i et "friere" pornomarked. Terje Nyberget forslår at der det i den nåværende loven heter at man kan gripe inn overfor pornografi som er "støtende", skal det hete "grovt støtende". Dette bidrar bare til å flytte grenser ytterligere på et område der det virker som om håndteringen er vanskelig nok fra før.
Jeg vil oppfordre de politiske kvinneorganisasjonene til å ta skarp avstand fra stor-tingsrepresentant Terje Nybergets private forslag om å svekke pornoloven. Det er helt klart at håndhevingen av dagens lov ikke er god nok. Anmeldelser av tildels grov pornografi blir henlagt, slik det skjedde med en anmeldelse KrFK innga for en tid siden. Derfor må vi kreve en enda strengere håndheving av dagens regler, ikke en ytterligere liberalisering av loven. Det må være viktigere å beskytte folk flest mot å få stadig mer detaljert pornografi inn i stuene sine enn at noen skal få frihet til å underholde seg med noe som både er skadelig for mange, støtende for enda flere og nedbrytende og ned-verdigende rent generelt, sa Aud-Inger Aure på en pressekonferanse i Oslo mandag.
-For å kjempe mot dette, er det nødvendig å skape bredest mulige allianser, tilføyde hun.
KrFKs utspill får støtte fra blant andre advokat Mona Høiness, som også var til stede på pressekonferansen.
