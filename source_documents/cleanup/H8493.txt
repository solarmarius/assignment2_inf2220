
Dato: 17. juni 2004
Stortingsrepresentant Arne Sortevik (FrP)
Flertall for økte opptakskrav for lærerstudenter
Fremskrittspartiet ble Regjeringens viktigste støttespiller under behandlingen av den såkalte kvalitetsmeldingen for grunnskoleopplæringen i Norge. Det resulterte blant annet i flertall for forslaget om å øke opptakskravene til lærerhøgskolene. - Et svært gledelig resultat, sier Arne Sortevik, skolepolitisk talsmann for FrP.
Arne Sortevik viser til at FrP alltid har vært opptatt av at lærerne skal være dyktige og holde god kvalitet, og at det ikke bare er antall lærere som teller slik venstresiden later til å tro. - Derfor er vi spesielt fornøyd med å sikre flertall for at det nå skal innføres økte opptakskrav til, sier han.
Sortevik mener den norske skolen i alt for lang tid har hatt manglende fokus på kvalitet og innhold i opplæringen. - FrP tolker denne meldingen som begynnelsen på slutten på sosialistenes enhetsskole, og er svært glade for å ha vært med og sikret en slik kursendring i skolepolitikken, kommenterer han.
FrPs skolepolitiske talsmann er imidlertid skuffet over at regjeringen ikke valgte å være med FrP i sidemålssaken. - Jeg er rett og slett forundret over at regjeringen snudde tvert om og hoppet av sitt eget forslag om å fjerne sidemålseksamenen, sier Sortevik. - I stedet for å få flertall sammen med oss, valgte regjeringen nemlig å gå sammen med Ap om å legge sidemålet inn i den ordinære norskeksamenen, forklarer Sortevik.
Men Sortevik håper at regjeringspartiene nå merker seg hvem som stod sammen med dem i kvalitetsdreiningen i norsk skolepolitikk. - Sammen har vi nå snudd norsk skolepolitikk til det bedre, og den utviklingen håper jeg vi kan følge, avslutter han.
