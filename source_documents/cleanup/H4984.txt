
11.-12. august 2001
Senterpartiets Landsstyremøte
Høyere matskatt med Høyre - Ligg unna matmomsen
Høyres finanspolitiske talsmann Per Kristian Foss vil doble matmomsen til 24%. Høyre viser igjen sitt sanne ansikt i økonomisk politikk, med en omfordeling fra de fattigste til de rikeste i samfunnet.
Senterpartiet har kjempet igjennom halvert matmoms, en avgiftslette på 6,5 milliarder kroner, som kommer barnefamilier og andre med høye matutgifter mest til gode. Dette skal nå Høyre dra inn for å finansiere sine lovnader om skatteletter til de rikeste.
Lettelser i form av lavere matmoms kommer også de til gode som har så lave inntekter at de ikke betaler skatt. Denne gruppen vil ikke nyte godt av andre partiers lovnader om skatteletter, samtidig som de bruker en stor andel av inntekten sin på mat.
Senterpartiet skal stå på barrikadene og kjempe for lav avgift på mat til beste for folk flest.
