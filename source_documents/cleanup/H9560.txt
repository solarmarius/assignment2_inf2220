
24.08.2005
Arve M. Bakken, politisk rådgiver, Kystpartiet
Kystpartiet uten statsstøtte i valget
Kystpartiet etterlyser fortsatt utbetaling av stemmestøtten, partiets statsstøtte. Denne saken ble avsluttet i juli, etter seks års behandlingstid. Kystpartiet fikk medhold på alle punkt. Likevel får ikke partiet utbetalt støtten før etter valget!
Vi i Kystpartiet har kjempet en lang og hard kamp mot Kommunal- og Regionaldepartementet og Moderniseringsdepartementet for å vinne fram i denne saken. Vi synes seks års behandlingstid er en lang tid. Etter at vi vant fram i saken, har utbetalingen av stemmestøtten tatt
uforholdsvis lang tid. Kystpartiet er ikke i en slik situasjon av vi klarer oss uten de pengene vi etter rett skulle hatt som kontinuerlige utbetalinger de siste seks årene. Vi mener denne saken viser at norsk statsbyråkrati arbeider langsomt, men vil på ingen måte knytte denne saken opp mot de siste dagers aktualitet om stortingsrepresentant Steinar Bastesen og hans økonomiske forhold til Kystpartiets stortingsgruppe. Det er likevel beklagelig at Staten kan være såpass sendrektig som de har vært, uten å få påklage, mens Bastesens regnskapsførsel som har et mye mindre omfang, blir forsøkt framstilt som snuskete.
Kystpartiets leder Roy Waage og Kystpartiets stortingssekretariat har i dag, 24. august, hatt et konstruktivt møte med Stortingets administrasjon. Vi er svært fornøyd med måten Stortingets administrasjon har håndtert denne saken, men sier oss lei for at det ble skapt et inntrykk av at mellomværet mellom Bastesen og Kystpartiets stortingsgruppe ikke var gjort opp tidlig i vår.
Stortingets administrasjon bekrefter at denne saken er avsluttet, og at det overskytende beløpet er betalt tilbake til Kystpartiets stortingsgruppe.
