
FREMSKRITTSPARTIETS
STORTINGSGRUPPE
fra Stortingsrepresentant Ulf Erik Knudsen, Fremskrittspartiet
IKKE ALLE LÆRERE FORTJENER ØKT LØNN!
- Ikke alle lærere fortjener økt lønn, men de gode lærerne bør få økt sin lønn kraftig. Det er stortingsrepresentant Ulf Erik Knudsen fra Fremskrittspartiet som sier dette. Knudsen viser til at man i England betaler de dyktigste lærerne opp til en halv million kroner i året, hvilket er 200.000 over normal maksimallønn i Norge.
I forbindelse med Stortingets behandling av stortingsmeldingen om lærerrekruttering, torsdag denne uken, vil Fremskrittspartiet ta opp forslag om innføring av en mer fleksibel lønnsfastsettelse for skoleverket.
- Jeg føler meg sikker på at mangelen på individuell lønnsfastsettelse er noe av hovedgrunnen til rekrutteringsproblemene innen skoleverket. En MMI-undersøkelse viser at over halvparten av arbeidstakere i aldersgruppen 25-39 år er klare motstandere av det lønnssystemet man har i skolen. De sier nei til tarifflønn  og ønsker selv å ha avgjørende innflytelse på egen lønnsutvikling, sier Ulf Erik Knudsen.
- Når halvparten av ungdommene i utgangspunktet utelukker et yrke på grunn av lønnssystemet, er det åpenbart at man må få rekrutteringsproblemer. Vi må honorere lærerne etter innsats, initiativ, pedagogisk kreativitet og kvalitet på det arbeidet de gjør, mener Knudsen.
- Vi har registrert at særlig lærerorganisasjonene hevder at det ikke er mulig å skille mellom dyktige og mindre dyktige lærere. Dette er åpenbart feil. Lærernes dyktighet kan fastslås gjennom evaluering fra skolens ledelse, foreldre og elever (når disse blir gamle nok), uavhengige inspektører, fagfolk kan foreta evalueringer og man kan vurdere de resultater de enkelte klasser viser. Ser man disse forholdene i sammenheng, vil det tegne seg et meget klart bilde av den enkelte lærers kvaliteter, sier Ulf Erik Knudsen.
