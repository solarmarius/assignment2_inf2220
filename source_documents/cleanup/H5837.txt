
03. mai 2002
Frå stortingsrepresentant Magne Aarøen, KrF:
1775 millionar meir til pasientbehandling
Regjeringa føl opp sjukehusreforma med meir midlar til både drift og investering innan spesialhelsetenesta. Til saman heile 1 775 millionar. -Dette er eit godt økonomisk fundament for helseføretaka til både auka drift, fornying av utstyr og vidare arbeid med effektivisering av drifta. I ein situasjon med svært sterke prioriteringar syner regjeringa med desse tilleggsløyvingane at helse vert høgt prioritert. Det seier Magne Aarøen, medlem i Sosialkomiteen på Stortinget for KrF.
I dette ligg det inne 175 millionar i aktivitetsvekst i høve til 2001. 300 millionar kroner går til fylkeskommunane for utført pasientbehandling og investering i sjukehusutstyr og 300 millionar til nyinvestering for helseføretaka. Vidare får helseføretaka høve til å ta opp lån på til saman 1 milliard til nye investeringar. Aktivitetsveksten frå 2000 til 2002 vert samla på over 5 %. Den polikliniske behandlinga aukar med ca 8%.
-Dette er eit godt økonomisk fundament for helseføretaka til både auka drift, fornying av utstyr og vidare arbeid med effektivisering av drifta. Den lokale prioritering ligg i hendene på føretaksstyra. Berre dei større investeringane skal godkjennast av departementet. Det er store forventningar til at helseforetak sine prioriteringar vert gjorde slik at det vert mest mogleg helse for kvar krone, nærast mogleg dei som treng tilbodet, med best mogleg kvalitet, seier Aarøen.
-Eg er svært nøgd med at opptrappingsplanen for psykiatri vert vidareført som vedteke. Planane som vart utarbeidd av fylkeskommunane vert eit viktig grunnlagsdokument for helseføretaka sitt arbeid. Løyvingar til psykiatribustadar vert auka frå 440 bustadar til 900 bustadar, seier Aarøen.
Det vert også lagt opp til eit desentralisert system for cellegiftbehandling og satelittdialyse slik at dei som treng desse behandlingane skal få vesentlege mindre reiseavstandar. Dette vil spare både pasienten for påkjenning og samfunnet for kostnader. -Det er svært gledeleg at helseministeren satsar på å bryte ned grensene mellom kven som betalar for reise og behandling ved dialyse. Dette vert no sett i samanheng til pasienten sitt beste.
Andre viktige saker som vert omtala i proposisjonen er innkjøpseininga i Vadsø, intensive habiliteringstilbod for funksjonshemma born og nyføddmedisinen.
