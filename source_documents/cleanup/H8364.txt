
11.05.2004
Øystein Djupedal, finanspolitisk talsperson i SV
- Historisk dag med etiske retningslinjer for oljefondet
Det er sjelden revidert nasjonalbudsjett inneholder noe som kan omtales som historisk. Revidert budsjett for 2004 er imidlertid et unntak, ved at det inneholder et forslag om etiske retningslinjer for oljefondet. Dette gjør oljefondet til verdens første statlige pensjonsfond som blir underlagt etiske retningslinjer.
- Dette er en kjempeseier og noe SV har jobbet for i mange år. Det er vanskelig å overvurdere betydningen av dette. Det setter Norge helt i fronten når det gjelder etisk handel og investeringer, og kan gjøre Norge til en finansiell stormakt innen slik handel, sier Øystein Djupedal, finanspolitisk talsmann i SV.
Det var i 2002 SV fikk flertall for å nedsette et utvalg som skulle se på muligheten for at oljefondet ble underlagt etiske retningslinjer. Utvalget som ble ledet av professor Hans Petter Graver, konkluderte med at "Etiske regler er ikke bare mulig, det er ønskelig."
- Når Regjeringen nå følger Graverutvalget, understreker den det SV har hevdet lenge: Staten har et etisk og moralsk ansvar for følgene av sine investeringer. Nå går oljefondet foran og demonstrerer at det er mulig med etiske retningslinjer. Da er det også mulig for mange andre investorer. Dette viser storheten i det som nå har skjedd - vi blir et eksempel for oss selv og andre, sier Øystein Djupedal, finanspolitisk talsmann i SV.
Djupedal fremhever at vi nå har fått bekreftet at butikk og etikk kan gå hånd i hånd, som SV alltid har hevdet. Han mener også det er ingen grunn til at ikke Norge kan bli et internasjonalt senter for etiske investeringer når vi nå vil få erfaringer med dette innen oljefondet. Djupedal stiller seg imidlertid undrende til at Regjeringen ikke foreslår å utelukke tobakk i retningslinjene.
- Dette er litt merkelig, men det kan vi komme tilbake til. Først og fremst er dette en dag å feire, sier Djupedal.
