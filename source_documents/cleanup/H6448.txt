
11.12.02
Marit Arnstad (Sp)
Åpen debatt - også i Stortinget!
Stortinget har hatt et lovforslag til behandling om opprettelse av et strukturfond for å redusere kapasiteten i kystflåten. Forslaget fra Regjeringen har vært omstridt og har vært en av de mest debatterte fiskeripolitiske sakene i år.
Under behandlingen av forslaget om å opprette et strukturfond er det et samlet krav fra Stortinget at Regjeringen må legge fram en egen sak for Stortinget om de ulike drifts- og strukturordningene som er foreslått for kystflåten. Det slås fast at ingen tiltak kan iverksettes før dette er gjort.
Fiskeriministeren har ikke ønsket en samlet debatt om drifts- og strukturordningene hos de folkevalgte, men nå tvinges han til å fremme en sak for Løvebakken. Det vil sette fiskeripolitikken høyere opp på den politiske agendaen, noe det er et klart behov for.
Senterpartiet har stilt krav om at ulike strukturforslag for kystflåten må sees i sammenheng og er fornøyd med at vi fikk gjennomslag for dette. Det vil også være galt om Fiskeridepartementet på egen hånd skulle iverksette drifts- og strukturtiltak med så omfattende konsekvenser uten at det er politisk behandlet. Nå skal spørsmålene først drøftes samlet og helhetlig, som er en forutsetning for å kunne fatte gode og veloverveide beslutninger. Det er naturlig i et spørsmål som samlet sett kan få svært store konsekvenser for kystfiskerne, bosettingen langs kysten og fiskeindustrien.
Senterpartiet er ikke prinsipielt imot en kondemneringsordning, men mener at kombinasjonen av et strukturfond, såkalt kvoteutveksling og enhetskvoteordning for kystflåten vil bety en altfor sterk strukturering av kystflåten. I sum kan disse tiltakene føre til at mange fiskere stenges ute av fisket og at rettighetene til fiskeressursene blir sterkt sentralisert. En slik sentralisering av kvoterettighetene er uforenlig med Stortingets mål for fiskeripolitikken, med ønsket om å opprettholde bosettingen langs kysten og i forhold til sysselsetting i fiskerinæringen
Senterpartiet fikk ikke flertall for å gjennomføre en konsekvensanalyse av hva strukturendringer kan bety for bosettingsmønster, fiskeindustri, rekruttering og eierskap til fiskerettigheter. Forslaget om hjemmel til innføring av strukturfond mangler en slik analyse, som ellers er vanlig praksis når Regjeringen fremmer saker for Stortinget.
Så til den videre behandling av denne saken: Senterpartiet mener at Fiskeriministeren i meldingen som skal legges fram, også må utrede muligheten til en utvidet samlekvoteordning. Samlekvoter er et godt alternativ til de drifts- og strukturordninger som foreslås fra Regjeringens side. Erfaringene med samlekvoter så langt er gode. De gir forutsigbarhet, men samtidig mer fleksibilitet. Etter Senterpartiets syn bør ordningen utvides til også å gjelde flåten over 15 meter. For denne flåten bør det også vurderes om pelagiske arter også bør inngå i et samlet beregningsgrunnlag.
