
Tirsdag 7. desember
Fra stortingsrepresentant Einar Holstad (KrF)
Fire år etter Rattsø I:
Nå må rettferdigheten komme!
Tiden er inne for at "Rattsø-vinnerne" blir reelle vinnere i "spillet" om kommunenes penger, uttrykker Einar Holstad (KrF) under debatten om kommunalbudsjettet på Stortinget i dag. Han utfordrer Stortinget til å ta tak i den urettferdigheten tapskompensasjonen er blitt for mange kommuner.
Vil inntektssystemet for kommuner og fylkeskommuner noen gang bli rettferdig? Omfordeling betyr at noen må få mindre når andre skal ha mer. Den differensierte arbeidsgiveravgiften kommer mange kommuner til gode. 60-70% av utgiftene i kommunal virksomhet er lønn. Redusert arbeidsgiveravgift vil derfor ha stor betydning for virksomheten. I NOU 1996:1 "Et enklere og mer rettferdig inntektssystem for kommuner og fylkeskommuner", delinnstilling 1 fra "Rattsø-utvalget" heter det følgende: "Den differensierte arbeidsgiveravgiften er kanskje den viktigste kilde til forskjeller i lønnskostnader mellom kommuner og fylkeskommuner, og høy arbeidsgiveravgift er å betrakte som en ufrivillig kostnadsulempe for den enkelte kommune og den enkelte fylkeskommune." Ut fra dette kan man si at differensiert arbeidsgiveravgift ikke bør bidra til ulik standard på det kommunale og fylkeskommunale tjenestetilbudet. Det er derfor riktig å kompensere denne forskjellen gjennom utgiftsutjevningen. "Rattsø-utvalget" valgte å ikke legge dette til grunn i sitt forslag ut fra distriktspolitiske hensyn. Rettferdigheten blir ikke større av den grunn. Virkningen av redusert arbeidsgiveravgift i kommunal virksomhet må synliggjøres og regnes inn i utgiftsutjevningen.
Det andre forholdet som bidrar til urettferdighet i fordeling av midler til kommuner og fylkeskommuner, er tapskompensasjonen. De kommuner og fylkeskommuner som ble utpekt som "rattsøvinnere", får årlig stadig større reduksjoner i innbyggertilskuddet som følge av bidrag til den økende tapskompensasjonen. Her har Stortinget gjort en for dårlig jobb, eller skal vi si at vi ikke har fullført jobben. 12 kommuner i Akershus og hele 14 av 15 kommuner i Vestfold er på denne måten netto bidragsytere til tapskompensasjonen. Beløpet for Vestfold-kommunene tilsvarer hva det koster å lønne f. eks. 200 lærere. Hadde man sluppet arbeidsgiveravgiften kunne man ha tilsatt 30 flere lærere for samme summen penger. Det blir ikke grunnlag for likeverdige offentlige tjenester med slike ordninger. I vår iver etter å stanse flyttestrømmen fra distriktene, må vi ikke glemme ansvar vårt for dem som alt har flyttet.
Mer enn halvparten av landets befolkning bor nå i områder hvor de offentlige tjenestene nærmer seg et lavmål.
