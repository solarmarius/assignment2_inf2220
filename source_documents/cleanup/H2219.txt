
Søndag 15. august 1993
Stortingskandidat Valgerd Svarstad Haugland (KrF):
FLERTALL FOR KONTANTSTØTTE - UTFORDRER HØYRE
-En meningsmåling foretatt av Opinion A/S viser at 48 prosent av de spurte ønsker en kontantstøtteordning, men 40 prosent heller vil ha større overføringer til barne-hagene. Det betyr at et flertall ønsker kontantstøtte. Fra Kristelig Folkepartis side utfordrer vi nå Høyre til å se nærmere på sin egen kontantstøttemodell. Den vil bety en svekkelse av barnehagetilbudene, sammenliknet med KrFs modell. Det sa Kristelig Folkepartis førstekandidat i Akershus, Valgerd Svarstad Haugland da partiet åpnet sin valgkamp i Asker søndag.
-Dersom Høyres kontantstøttemodell blir gjennomført, vil det føre til at Asker kommune taper 41.618.735 kroner i overføringer, mens Akershus fylke totalt sett vil tape 361.980.730 kroner. Dette vil få enorme konsekvenser, ikke minst for de private barnehagene. Det vil også føre til at mange kommuner vil kvie seg for å bygge barne-hager, sa Valgerd Svarstad Haugland. Hun la til at partileder Kjell Magne Bondevik har skrevet et brev til partileder Kaci Kullmann Five der han ber om at de to partiene finner fram til en felles holdning.
-KrF innså lenge før Høyre at like overføringer til alle småbarn er et rettferdig-hetskrav. Men et svekket barnehagetilbud fremmer ikke valgfrihet, sa Valgerd Svarstad Haugland, som minnet om at både Norges Husmorforbund og Norges Bondekvinnelag har støttet KrFs kontantstøttemodell.
-Ser vi på den politiske sammensetningen av de spurte, må det være et tankekors for Senterpartiet, som har gått bort fra kontantstøttetanken, at 62 prosent av deres velgere ønsker kontantstøtte. I det hele tatt er det bred oppslutning om kontantstøtte blant velgerne til de såkalt borgelige partiene. Aldersmessig er det stort flertall for kontantstøtte fra spurte i den aldersgruppen som har små barn, men kontantstøtte og barnehage stiller likt i den aldersgruppen som har tenåringsbarn, sa Valgerd Svarstad Haugland under Akerhus KrFs valgkampåpning i Asker søndag.
