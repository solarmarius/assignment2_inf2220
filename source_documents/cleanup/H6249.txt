
12.10.02
Trond Wathne Tveiten, Unge Venstre
Fundamentalister i alle verdenshjørner.
Man kan se stadig tydeligere trekk på at muslimene i dag har overtatt som det nye fiendebildet. Mens vi under den kalde krigen fryktet slemme KGB agenter som ville ha et kommunistisk verdensherredømme, har det nå dukket opp Akmeder og Abedulaer, med svart bart, kvinnehat og kristenhat, klare til å kjøre et fly inn i hver eneste bygning som finnes. Kritikken her i Norge har i stor grad dreid seg om hvor lite demokratiske muslimske land er og deres mangel på menneskerettigheter. Det er ingenting galt med en slik debatt i seg selv. Spørsmålet er bare hvem som deltar. Når de populistiske krefter med Hagen og Co står i spissen blir denne debatten ofte meget dårlig. Islam er fundamentalistisk - dermed basta. Men det er som det sies i Bibelen, man ser ofte flisen i sitt broders øye men ikke bjelken i sitt eget.
Det finnes flere eksempler på dette:
Staten Israel styres i dag av fundamentalistiske jøder. Sharon og hans regjering driver med en systematisk trakassering av det palestinske folk. Selvfølgelig har Israel rett til å forsvare seg mot terrorister. Sharon har likevel strukket det begrepet vel langt: Terrorister er nå alle som ikke følger hans vilje - alt fra steinkastende barn til selvsmordbombere. Helst deres familier også, i tilfelle de skulle finne på noe galt. En litt uvant tolkning av føre var-prinsippet, så vel som den gylne regel: Vi gjør mot deg det vi tror du kommer til å gjøre mot oss og helst god tid i forveien.
I den vestlige verden har det enkelte steder skjedd det samme. Da tenker jeg ikke utelukkende på tiden etter 11 september. I flere år har sensurspøkelset lusket over USA. Her skal man stoppe alt man ikke liker. Alt som strider mot amerikanske familieverdier og Bibelen skal ryddes vekk, det er antikrist eller kommunisme. Etter den 11 september har det blitt enda verre. Nå går de også løs på professorer, lærere, journalister og forfattere som ikke hevder de verdier som er "korrekte".
Så hva med Norge? Vi på toppen av verden med masse penger og kjærlighet - bedre enn alle andre... Hva med oss?? Nei da, heller ikke her ligger fundamentalistene på latsiden. I Bergen har en biskop satt i gang en krig mot de homofile. De blir stemplet som voldtektsforbrytere og dyr. Det stopper ikke der. Såkalte "jødevenner", som enkelte kristne menigheter nå kaller seg, stempler alle som kritiserer Sharon og hans regjering som antisemitter. At kirken og flere kristne selv har hetset jødene i århundrer ser nå ut til å være glemt. Lurer på hva de tenker om Eidsvolls menn, som lagde en grunnlov der jødene ikke hadde tilgang til det norske riket? Den forsvant takk og pris ut etter en del år, men det var knapt frimenighetenes fortjeneste.
I dette kaoset av personer som tar sine religiøse bøker og slår hverandre i hodet - får vi løst noe som helst? Skal vi ha en verden der fundamentalister, om det enn er kristne, jøder eller muslimer, skal sitte og ha ordet, mens vi andre må holde kjeft? Dette er maktpersoner som bruker religion for å forpeste samfunnet og ikke ekte religiøse mennesker. Det er på tide at man tar fornuften tilbake og bekjemper disse mørkemenn før det er for sent. Eller rettere sagt, før enda flere menneskeliv går tapt.
