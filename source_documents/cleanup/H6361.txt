
21.11.02
Stortingsrepresentant Arne Sortevik (FrP)
Mobbesaken i Moss; FOLKESKIKKEN MÅ INN IGJEN I NORSK SKOLE!
Den rystende mobbesaken fra Moss viser frem en skole der folkeskikken er glemt.
Når 40 elever deltar, når 4 av disse også er medlemmer av skolens elevråd og når elevrådsleder innrømmer av brudd på reglene mot mobbing ikke er blitt tatt alvorlig vises det frem en etablert ukultur.
Mange eksempler på økende mobbeomfang og økning i grov mobbing viser frem en skole der folkeskikken over tid er blitt kost bort.
I jaget etter integrering og toleranse er regler for god oppførsel blitt salderingspost. Konsekvenser av brudd på regler for akseptabel adferd er blitt utydelige og uten ubehag.
Opplæringsloven har bestemmelser om ordensreglement som gir skole-eier, skoleledelsen og lærere rom for handling for å forebygge mobbing og reagere mot mobbing. Men da må skole-eierne være interessert, skoleledelsen kunne lytte og lærerne orke å se.
Et ferskt og nedslående eksempel på at skoleledelsen ikke vil lytte får vi nå fra leder i prosjekt skolemekling . Etter kontakt mot 100 skoler er erfaringene derfra at få rektorer ønsker å delta i prosjektet til tross for at det er rektor som har ansvar for konflikthåndtering. Holdningen fra ledelsen i norsk skole må åpenbart endres radikalt.
Dagens opplæringslov må brukes og gir handlingsrom for skole-eier, skoleledelse og lærerne. 0-toleranse mot mobbing bær være rammen om arbeidsmiljøet for alle elever og slik at avvik medfører tydelig og ubehagelig reaksjon. Fundamentet i et slikt arbeidsmiljø må være god folkeskikk; uttrykt ved klare regler for god oppførsel og for uakseptabel oppførsel.
Uttrykket 0-toleranse kjenner vi fra andre samfunnsområder, bl.a. fra politiarbeid. Grenser må settes strengt og tydelig, og reaksjoner mot avvik må være tydelig, merkbar og ubehagelig. Håndhevingen av brudd på skolens folkeskikk-regler må være hurtig og konsekvent. Foreldre må involveres bl.a. gjennom henting av elever som vises bort for kort eller lenger tid. Samarbeid med politi bør etableres som del av et nettverk for folkeskikk i skolen.
Regler for god folkeskikk bør igjen prege skolehverdagen. Her er det bekymringsfullt mye ugjort i norsk skole; nå må skolen hente frem igjen folkeskikken!
Ekstrabonusen er at med god folkeskikk blir det også et positivt læringsmiljø.
