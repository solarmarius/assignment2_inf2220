
8. september 2000
Berit Brørby
Frp og kommuneøkonomien
- Fremskrittspartiets formann, Carl I. Hagen, sier fredag 8. september 2000 til NRK at han vil la Nord-Norge beholde deler av de statlige tilskuddene landsdelen har i dag. Det partiformannen her sier må tas med en (eller flere) klype salt. Det samsvarer overhode ikke med realitetene og hvordan Frp opptrer på Stortinget, senest 15. juni tidligere i år, skriver Berit Brørby, leder i Stortingets kommunalkomite.
Fakta om Frps satsing på kommunesektoren:
Frp er eksperter til å fremstille sin kommuneøkonomi som bra og rettferdig. I realiteten vil de kutte i overføringene, redusere den økonomiske utjevningen og kutte Nord-Norge tilskuddet og skjønnstilskuddet. De kutter altså i samlede inntekter og vil fjerne en av de viktigste fordelingsmekanismene i velferdsstaten som nettopp ligger i inntektssystemet for kommunene.
Frp mener det ikke er noe mål å jevne ut inntektsforskjellene mellom kommunene. Frp mener inntektssystemet må bygge på objektive kriterier som er like for alle kommuner. De vil altså fjerne særskilte tillegg til for eksempel Nord-Norge, selv om partiformannen nå påstår noe annet. I Frps alternative statsbudsjett 2000 foreslo de store, konkret kutt i Nord-Norge og i regionaltilskuddet, både til kommunene og til fylkeskommunene.
Nord-Norge-tilskuddet 2000
Dette tilskuddet er begrunnet i regionalpolitiske hensyn. Ap vil beholde disse tilskuddene som utgjør følgende pr. innbygger i 2000.
Kommunen:
· Nordland kr. 1.141,-
· Troms kr. 2.189,-
· Finnmark kr. 5.330,-
Fylkeskommunen:
· Nordland kr. 1.289,-
· Troms kr. 1.546,-
· Finnmark kr. 1.805,-
Frp hadde følgende særmerknad i innstillingen om kommunenes økonomi, som ble behandlet i stortinget 15. juni i år: Komiteens medlemmer fra Frp ser ingen grunn til at Nord-Norge-tilskuddet skal opprettholdes og vil derfor foreslå en avvikling av dette. Disse medlemmer mener at et særskilt Nord-Norge-tilskudd bidrar til å opprettholde en unødvendig stor offentlig sektor i landsdelen, noe som ikke er ønskelig. Disse medlemmer er av den oppfatning at et slikt tilskudd også er med på å motvirke en raskere utvikling i bosettingsmønsteret som burde medføre samling i større og mer slagkraftige enheter, noe som kan bidra til å heve overlevelsesevnen til landsdelen.
Noe av det samme fremfører Frp når det gjelder regionaltilskuddet, som er begrunnet i regionalpolitiske hensyn. Her har Frp følgende merknad: Komiteens medlemmer fra Frp ser intet behov for å ha et særskilt regionaltilskudd og vil derfor går inn for å avvikle dette.
Dersom Frp hadde fått flertall for sine forslag i innstillingen om kommunenes økonomi, ville Nord-Norge-tilskuddet og regionaltilskuddet vært borte. Dette hadde betydd store økonomiske kutt i overføringene til kommunene, og ville i særlig grad rammet Nord-Norge og distriktene allerede fra januar 2001, altså lenge før valget.
At partiformannen nå går ut mot partiets egen politikk på dette området, er kun av populistiske grunner og faller forunderlig nok (?) sammen med meget gode meningsmålinger for Frp i disse tre fylkene. Det er uforståelig at partiformannen fraviker partiprogrammet som er vedtatt gjennom en demokratisk prosess, kun for å oppnå større oppslutning. Det viser hva Frp er i stand til og det viser hvordan Frp snur sin politikk med vinden. Hagen kan ikke løpe fra programmet sitt og han kan ikke løpe fra det hans parti gjør i behandling av saker i Stortinget. Hagen kan ikke løpe fra det faktum at Frp ville kutte i overføringene til Nord-Norge senest 15. juni i år. Ingen er bedre enn Hagen til å snakke ut av begge munnvikene samtidig
