
Dato: 15.desember 2004
Stortingsrepresentant Karin S. Woldseth (FrP)
- Rammer bokkjøperne med fortsatt høye priser
Kulturpolitisk talskvinne i FrP, Karin S. Woldseth, er skuffet over at moderniseringsminister Morten Meyer har utsatt liberaliseringen av bokmarkedet.
- Moderniseringsministeren rammer bokkjøperne og snur tvert om, konstaterer Woldseth.
Tidligere i uken annonserte moderniseringsministeren og kulturminister Valgerd Svarstad Haugland at det skulle bli friere omsetning på bøker fra 1. januar 2005. Det er denne fristen som nå blir utsatt til 1. mai.
- Dette rammer landets bokkjøpere unødvendig og setter blant annet en stopper for billigere påskebøker, sier Woldseth.
Hun var i utgangspunktet svært fornøyd da regjeringen foreslo å liberalisere bokbransjen.
- FrP har alltid jobbet for en liberalisering, nettopp for at kundene skal slippe å betale mer enn nødvendig for bøkene de leser. På den måten vil det også bli solgt og lest flere bøker, sier hun, og viser til tall fra andre land.
Karin S. Woldseth håper at moderniseringsministeren ikke går bort fra målet om friest mulig omsetning av bøker. - En utsettelse er med på å så usikkerhet om regjeringen virkelig ønsker å liberalisere bokmarkedet. Jeg håper dette ikke er tilfelle, avslutter Woldseth.
