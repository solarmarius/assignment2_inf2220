
mandag 8. mai 2000 13:17:51
- Venstre avviser styrer med eksternt flertall
- Mjøs- utvalgets innstilling er et godt utgangspunkt for å bygge verdens beste kunnskapssamfunn i Norge det neste tiåret, men krever forpliktende oppfølging i form av økte bevilgninger til høyere utdanning og forsking, sier Venstres Odd Einar Dørum. Dørum advarer samtidig mot å erstatte dagens håpløse detaljstyring av universiteter og høyskoler med en like uheldig ytre kontroll gjennom departementsutnevnte styrer med eksternt flertall.
Mjøs-utvalgets innstilling om høyere utdanning i Norge etter år 2000 ble lagt fram tidligere i dag, etter to års arbeid.
- Venstre legger avgjørende vekt på at utdanningsinstitusjonene skal få større frihet og ansvar, sier Dørum. Det vil gjøre dem mer åpne mot samfunnets behov, og styrke deres unike, frie rolle i norsk demokrati og samfunnsdebatt. Mjøs- utvalget gjør mange fornuftige grep for mer selvstendighet, men jeg stiller meg avvisende til forslaget om at institusjonene i fremtiden skal styres av et departementsoppnevnt styre med eksternt flertall. Et reellt selvstyre og sikring av institusjonenes uavhengighet kan ikke kombineres med en slik organisering, sier Dørum, som mener dette er den største svakheten ved utvalgets ellers solide arbeid. Akademiske institusjoner skal ikke styres som statsselskaper. Han understreker også viktigheten av å sikre sterk studentrepresentasjon i styrende organer.
Venstre støtter utvalgets forslag om å bygge ned tersklene mellom institusjonene både i Norge og i forhold til utlandet, og å gå i retning av et internasjonalt grads- og karaktersystem.
Venstre har i regjering vært med å legge fram en plan for opptrapping av forskingsinnsatsen i Norge på flere milliarder kroner de neste fem årene. Mjøs-utvalgets mange reformforslag forsterker behovet for å gi høyere utdanning og forsking et kraftig økonomisk løft, sier Dørum. - Jeg forventer at Regjeringen allerede i revidert nasjonalbudsjett begynner opptrappingen som om noen år skal gi oss nye forskingsbaserte arbeidsplasser og verdens beste kunnskapssamfunn.
