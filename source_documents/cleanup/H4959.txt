
06.08.2001
Thorbjørn Jagland
J@glandbrev
- Arbeiderpartiets samfunn er det samfunn som skaper verdier og fordeler dem rettferdig. Alle skal ha sin andel i framtida. Derfor må vi ha både fellesskap og frihet, skriver partileder Thorbjørn Jagland i J@glandbrev 6. august 2001.
Kjære @-brevvenn
I dag er det nøyaktig 5 uker til valgdagen 10 september. For alle partier vil de neste ukene bli brukt til valgkamp, en kamp som handler om å få gjennomslag for løsninger for morgendagens samfunn. Arbeiderpartiets samfunn er det samfunn som skaper verdier og fordeler dem rettferdig. Alle skal ha sin andel i framtida. Derfor må vi ha både fellesskap og frihet. Arbeiderpartiet vil i neste stortingsperiode bruke landets muligheter til å:
· Fjerne unødvendig ventetid for behandling ved sykehus og fortsette utbyggingen av eldreomsorgen. Medisiner på blå resept skal være gratis for uføretrygdede og for eldre over 67 år.
Sykehusene skal overføres fra fylkeskommunene til staten fra og med 1.1.2002. Det gjør vi for å sikre en mer helhetlig planlegging, organisering og klarere ansvarsforhold i driften av sykehusene. Med staten som eier får vi langt større muligheter til å motvirke de store forskjellene i sykehustilbudet. Statlig overtakelse vil ikke føre til færre sykehus, men det vil føre til en bedre arbeidsdeling mellom sykehusene.
Eldreplanen ble iverksatt for å sette kommunene i stand til å møte veksten i antall eldre, bedre kvaliteten på bygg og tjenester - og sikre enerom.
I 1997 lovte vi på 24.400 omsorgsboliger og sykehjemsplasser. Vi har i løpet av de fire årene som har gått sett at behovet var enda større. Ap-regjeringen fikk derfor vedtatt å utvide planen med 5000 enheter i forbindelse med statsbudsjettet for 2001. Det vil si at planen totalt vil omfatte 29.500 omsorgsboliger/sykehjemsplasser. Til tross for stor satsing, tyder mye på at kommunene ved søknadsfristens utløp 1. oktober vil ha søkt om langt flere prosjekter enn det Husbankens rammer for handlingsplanens to siste år vil kunne finansiere. Sosial- og helsedepartementet foretar nå en gjennomgang av situasjonen sett ut fra målsettingene og det vi lovte i 1997 - blant annet i forhold til enerom. Vi er innstilt på å fortsette utbyggingen også i de kommende årene, dersom det viser seg at det er nødvendig.
Samtidig foreslår vi at medisiner på blå resept skal være gratis for uføretrygdede og for eldre over 67 år. Formålet med dette er å gi eldre og uføretrygdede lavere utgifter til legemidler.
Folketrygden gir i dag støtte til viktige medisiner når pasienten har behov for langvarig bruk. Disse medisinene fås på blå resept. Dagens blåresept-ordning innebærer at en pasient som har rett til legemiddel på blå resept, må betale en egenandel på 36% av reseptbeløpet, maksimalt kr. 360 per resept. Dersom pasientens betaling overstiger kr 1450 i løpet av et år, får pasienten frikort for medisinkjøp på blåresept. Vi ønsker at alle eldre over 67 år, samt uføretrygdede, skal få alle medisiner på blå resept gratis, uten å betale egenandel.
· Styrke kvaliteten i skolen, ruste opp nedslitte skolebygninger, gjøre læremidler i videregående skole gratis og fjerne egenbetaling til leirskole
Arbeiderpartiet vil legge fram en konkret plan for et samarbeid mellom kommune og stat for opprustning av skolebygninger som forfaller.
Vi har de to siste årene fått satt av 100 millioner kroner til innkjøp av skolebøker i videregående skole. Bøkene lånes ut til elevene slik at de slipper å kjøpe disse. I tillegg utvikles det læremidler elektronisk. Fra høsten av vil hver elev spare mellom 1500-2000 kroner. Vi vil fortsette med bevilgningene slik at læremidlene i videregående skole blir helt gratis fra høsten 2003. Da vil hver enkelt elev spare 3-4000 kroner hvert år.
Leirskole regnes som en del av undervisningen. Det er i dag ikke lov å ta egenbetaling for undervisning på leirskole, men det er lov å ta betaling for overnatting og mat ved leirskoleopphold. Arbeiderpartiet vil endre reglene slik at det ikke lenger skal være lov å ta egenbetaling overhode i forbindelse med leirskoleopphold. Dette er beregnet til å koste om lag 60 millioner kroner i året. Kommunene vil få overført penger fra staten til formålet.
· Skaffe barnehageplass til alle som ønsker det og halvere foreldrebetalingen
De neste 4 årene skal vi bruke i overkant av barnehagemilliard ekstra hvert år for å øke antall barnehageplasser og for å få ned foreldrebetalingen. Vi startet dette arbeidet allerede i revidert nasjonalbudsjett i vår, og vil følge opp slik at barnehageprisene innen de neste 4 år er halverte. Alle som ønsker det skal få tilbud om barnehageplass innen 2003. Vårt mål er at det offentlige skal betale 80 % av kostnadene per barnehageplass og at foreldrene skal betale de resterende 20%. På denne måten vil gjennomsnittprisen for en barnehageplass bli 1300 kroner.
· Sikre at ingen med vanlig lønnsinntekt skal betale toppskatt. Derfor skal grensen for toppskatt justeres opp til 320.000 kroner i 2001, og den skal hvert år pris- og lønnsjusteres. Det skal fortsatt være full lønn under sykdom. Fradraget for fagforeningskontigent heves.
Regjeringen vil i statsbudsjettet for 2002 foreslå å øke innslagspunktet for toppskatt fra 289.000 til 320.00 kroner. Anslagsvis 135 000 nye lønnstakere med gjennomsnittlig lønnsinntekt vil slippe toppskatt med det nye innslagspunktet. Samtidig vil Arbeiderpartiet ikke støtte forslag som svekker arbeidstakernes rettigheter i sykelønnsordningen. Vi vil ikke ta fra folk lønna når de er syke. Vi vil arbeide for å få ned sykefraværet, men da først og fremst gjennom forbedringer i arbeidsmiljøet for den enkelte arbeidstaker. Ett konkret tiltak er trim i arbeidstida. Arbeidsplasser hvor dette er prøvd ut kan vise til gode resultater. Fradraget for fagforeningskontigent skal heves til minst 1800,-.
· Sikre landets elektrisitetsforsyning ved å ta ibruk nye fornybare energikilder og gass til kraftproduksjon. El-avgiften settes ytterligere ned i 2002.
Det har gjennom sommeren vært mye fokus på økende strømpriser. Hovedårsaken til de økte strømprisene i år er underskuddet på kraft, som gjør at vi nå bruker mer kraft enn vi selv produserer, og dermed i økende grad er avhengig av å importere kraft fra våre naboland. Regjeringen vedtok derfor å sette ned strømprisen med 1 øre per kWt fra 1. juli 2001. Ytterligere reduksjon vil bli gjort over statsbudsjettet for neste år. Men først av alt er det svært viktig å skaffe fram mer kraft. Arbeiderpartiet mener det må bygges ut en miljøvennlig norsk energiforsyning, og slik bidra til lavere strømpriser for folk flest. Flere tiltak kan taes i bruk, bl.a. kan man åpne for bruk av gass til kraftproduksjon med den beste tilgjengelige teknologien, samtidig med at man bidrar til å gjøre det lønnsomt å ta i bruk forurensningsfrie energiløsninger så raskt som mulig. Innsatsen for energisparing skal også økes, og vi må trappe opp arbeidet med å få ned kostnadene ved overføring av strøm.
· Slå ring om Norges bistand til verdens fattige og støtte til FN
Norsk u-hjelp bidrar hvert år til å bringe mennesker permanent ut av fattigdom. Bistand handler om å hjelpe mennesker som er i nød og som har det vanskeligere enn oss selv. Det dreier seg om å gi mennesker mulighet til å komme seg ut av fattigdommen. Norge, som et av verdens rikeste land, har en selvstendig og moralsk forpliktelse til å bidra til å redusere fattigdom i andre deler av verden. Vi skal dele av vår egen rikdom for å bidra til vekst og utvikling i fattige land. Dette er et spørsmål om solidaritet og medmenneskelighet.
