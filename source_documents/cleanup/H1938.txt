
Tirsdag 15. desember 1992
Odd Holten (KrF) om budsjettforliket:
GJENNOMSLAG FOR GRADERT MOMS
Budsjettforliket mellom Arbeiderpartiet og mellompartiene representerer i realiteten et gjennomslag for prinsippet om gradert moms som Kristelig Folkeparti lanserte i sitt alternative budsjettopplegg tidligere i høst. Når den tekniske gjennomføringen av dette er avklart, vil det føre til lavere husholdsningsutgifter for alle norske hustander. Det sier Kristelig Folkepartis finanspolitiske talsmann Odd Holten.
Odd Holten understreker at budsjettforliket betyr en systemendring i beregningen av moms. Mens den generelle momsen økes til 22 prosent, vil den reelle moms på matvarer fra 1. juli ligge på 15 prosent.
-KrFs opprinnelige forslag var på 11 prosent, men vi har fått gjennomslag for et prinsipp, og vi har bidratt til å redusere utgiftene for samtlige norske husstander, sier Odd Holten, som legger til at han aldri har vært tilhenger av å gjøre det gode til det bestes fiende.
-Den tekniske gjennomføringen av momsvedtaket må avklares, men enten reultatet blir en faktisk gradert moms, eller en lovfestet momskompensasjon, er effekten for husstandene den samme, sier Odd Holten, som sier seg glad for at det ble flertall for at dette skal gjelde alle basismatvarer, og ikke bare melkeprodukter, slik Senterpartiet opprinnelig foreslo.
