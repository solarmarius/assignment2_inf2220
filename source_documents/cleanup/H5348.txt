
Stortinget, 15. november 2001
Oddvard Nilsen
Brudd i forhandlingene
Det har endt med brudd i forhandlingene om statsbudsjett mellom samarbeidspartiene og Fremskrittspartiet i dag.
Samarbeidspartiene, ved de parlamentariske lederne, fikk i går kveld en skisse fra FrP, hvor FrP hadde konkretisert sine krav. Samarbeidspartiene kom i dag med et svar til Carl I. Hagen, med vesentlige innrømmelser på flere punkter. Når FrP velger å bryte forhandlingene, beklager Høyre dette. Samarbeidspartiene har hele tiden håpet på å komme frem til en budsjettavtale med Fremskrittspartiet og har hele veien prøvd å komme FrP i møte.
Når FrP nå bryter forhandlingene, sier de samtidig nei til innrømmelser fra samarbeidspartiene i milliardklassen. I alt har samarbeidspartiene gjort omdisponeringer og gjennom strukturtiltak flyttet på 7 mrd. kroner, i retning av de ønsker FrP har hatt i forhandlingene. Dette i tillegg til de endringer på nærmere 5 mrd. som regjeringen har gjort fra Stoltenberg regjeringens budsjettforslag. Omdisponeringene vi har presentert for FrP har kommet på områder som gratis medisiner på blåresept, skatteletter for de med lavere inntekter samt pensjonister, økt satsning på justissektoren og lavere el-avgift. Vi har også lovd å komme tilbake med ytterligere satsninger på Forsvaret. Endelig har FrP fått presentert områder hvor det kan inngås bindende, politiske avtaler.
Avgjørende for samarbeidspartiene har vært å holde en stramhet i budsjettet, for å sikre en lavere rente. Det har derfor ikke vært mulig for oss å gå med på krav fra FrP som har kunnet tøye budsjettballansen og legge grunnlag for høyere rente. Igjen beklager vi at FrP velger å bryte forhandlingene om statsbudsjett for 2002.
