
10.07.03
Bård Vegar Solhjell, partisekretær og medlem av kringkastingsrådet
- NRK må omgjøre beslutning om å stenge samisk ute fra Dagsrevyen
- NRKs beslutning om ikke å sende innslag der journalisten snakker samisk på Dagsrevyen, må omgjøres. Det er diskriminerende mot språket og en helt meningsløs beslutning.
- Jeg har i dag sendt brev til lederen av Kringkastingsrådet der jeg ber om at denne saken kommer opp på vårt første møte i august, sier Solhjell.
Det ble i går kjent at Dagsrevyen har laget en ny politikk på at innslag i Dagsrevyen som lages av Sameradioen må være på norsk, og ikke på samisk. Fungerende Sameradiosjef Piera Balto hevder at folk skrur av TV'en om de må høre for mye "utenlandsk" og at de ikke når opp i Dagsrevyen med innslag på samisk.
- Dette er dårlige argumenter, sier Solhjell. Jeg forutsetter at Dagsrevyen gjør journalistiske og ikke språklige vurderinger av hva som er gode nyheter.
- Vi må akseptere av og til å høre et språk mange av oss ikke skjønner, når dette språket blir brukt av mange innbyggere i Norge. En allmennkringkaster har et særlig ansvar for at det samiske språk kan brukes, avslutter Solhjell.
