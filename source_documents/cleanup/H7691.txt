
2003
Finnmark RV
Stopp ranet av Finnmark!
Program
Finnmark Rød Valgallianse er for sosialisme og likeverd, mot kapitalisme og utbytting, for likestilling og solidaritet, mot rasisme, for fellesskapsløsninger, mot maktkonsentrasjon og EU, for miljøet, mot krig og undertrykking og for lokal styring over ressursene.
I år blir vår viktigste oppgave å kjempe mot det store ranet av fiskerettigheter og allmenningsretten som er igangsatt mot Finnmark og hele kysten av Norge.
Andre saker vi vil arbeide med er:
For at ressursene i fylket brukes lokalt til å utvikle arbeidsplasser og bosetning.
Mot sentralisering, privatisering av offentlige tjenester og maktkonsentrasjon.
Mot privatisering av fiskeriallmenningen og ran av fiskerettighetene. Fiskerettighetene tilbakeføres fylket, og kystflåten som leverer fersk fisk til lokal produksjon får økte kvoter.
Mot en Finnmarkslov som hverken ivaretar samiske rettigheter eller gir lokal styring over ressursene. Land, vann og havressursene legges under folkevalgt styring lokalt, og samenes rettigheter og kultur ivaretas.
Nei til oljeboring i Barentshavet uten at det foreligger uavhengige konsekvensanalyser av økt petroleumsvirksomhet. Inntektene fra Snøhvitfeltet må gå tilbake til lokalsamfunnene i nord.
Stoppe sentraliseringa av arbeidsplasser, og flere statlige og offentlige arbeidsplasser legges i nord.
For bedre og billigere kommunikasjoner innad i fylket, mellom nord og sør og mellom landene i Barentsregionen.
For mangfoldige og gode tilbud og muligheter innenfor utdanning, kultur og idrett.
Mot privatisering av helse og omsorg, og for å utvikle de to sykehusene i fylket.
Mot rasisme og diskriminering, og for at flere innvandrere bosetter seg i fylket.
For ei bosetning som utvikler både de store og små stedene i fylket.
Kandidater
Vi vil bruke fylkestinget til å kjempe for rettighetene, bosetninga, mangfoldet og utviklinga av Finnmark:
På første plass står Synnøve Thomassen fra Alta. Hun har vært samfunnsengasjert i mange år. I dag er hun kommunestyrerepresentant i Alta på ei fellesliste mellom RV og NKP. Hun arbeider i barnehage.
- Jeg tror at det blir stadig viktigere å forsvare de offentlige omsorgs- og velferdsordningane som det har tatt tiår å bygge opp, sier Synnøve. På stadig flere områder prøver myndighetene å svekke velferdsstaten gjennom for små bevilgninger, privatisering og anbudsordninger. Man forstår hvilke krefter som styrer økonomien her i landet når regjeringa lar skoler forfalle og offentlige tjenestetilbud nedlegges, mens milliardoverskuddene fra petroleumsindustrien overføres utenlandske banker eller brukes i aksjespekulasjon. Denne utviklinga rammer i stor grad distriktene og jeg vil at fylkeskommunen i langt større grad må bli et organ som slåss for Finnmarksfolkets interesser.
På andre plass er Hans Roald Johnsen fra Bergsfjord i Loppa. Der er han lærer. Hans Roald er i dag i fylkestinget for Sosialistisk Venstreparti, men i år stiller han opp for Finnmark Rød Valgallianse. I hjemkommunen Loppa er han ordførerkandidat for SV.
- Noen har undret seg over at jeg stiller på RVs liste til fylkestingsvalget og SVs liste til kommunevalget, og mitt svar er hvorfor ikke? Begge partiene er på venstresida og ofte arbeider de for samme sak. Kampen mot pengemaktas ran av fiskerettigheter og myndighetenes sentraliseringspolitikk er viktigere å fokusere på enn uenighetene mellom disse partiene, mener Hans Roald. Jeg vil arbeide for at vi tar hele landet i bruk. Alle kan ikke leve av å selge cappuchino, klippe hår, være byråkrat eller kelner i de store byene. De store verdiene skapes i distriktene og på landsbygda, langs kysten og på havet, i industrien og i Nordsjøen. Her må det også bo mennesker i fremtiden, og jeg mener at det handler om å utvikle en felles politikk mellom by og land for å stoppe kapitalens og regjeringas rasering av industri og arbeidsplasser både i byene og i distriktene.
Silja Arvola fra Sør-Varanger står på tredje plass. Hun arbeider som konservator i Kirkenes.
- Jeg er særlig opptatt av å utvikle samarbeidet med våre naboer i øst. I nordområdene har vi mange felles utfordringer, og samarbeidet må utvikles innenfor kultur, miljø, fiskeri, bosetning og kommunikasjoner, sier Silja. En annen sak som jeg har lyst å arbeide for er kampen for å bevare sykehusene.
Etter at staten overtok driften av dem, står mange sykehus over hele landet i fare for å legges ned. De økonomiske vurderingene går visst foran de helsemessige. I Finnmark har vi store avstander og derfor har vi bruk for begge sykehusene, og jeg kommer til å arbeide for at befolkningen i Finnmark skal ha et godt helsetilbud i dag og i fremtiden.
På fjerde plass står Alvin Vaseli. Han bor i Hammerfest og arbeider innenfor skolen. Han er i dag representant på fylkestinget for felleslista RV/NKP.
- Norgeshistoriens største ran er i ferd med å gjennomføres. Fiskerettighetene som alltid har tilhørt fellesskapet, privatiseres og selges ut av fylket. Konsekvensen er at det ene store lokalsamfunnet etter det andre får revet bort livsgrunnlaget. Ungdom og nykommere utelukkes fra næringen, for hvem har råd til å betale ti millioner for en fiskerettighet før man investerer i båt og bruk?
Privatiseringa av fiskeriallmenningen er lovstridig og bryter med kystfolkets sedvanerett, og nå må fylkeskommunen, sametinget og kystkommunene starte en felles kamp mot denne plyndringa. Jeg mener at fiskekonsesjoner og rettigheter må føres tilbake til Finnmark og Nord-Norge og at fabrikk/fryseflåten hugges opp. Det må satses på et fiskeri som bygger på lønnsomhet, gir arbeidsplasser i nord, leverer fersk råstoff og er miljøvennlig. Fremtidens fiskeflåte er derfor kystflåten, og fritt fiske for små fiskefartøy må innføres nå, slår Alvin fast.
På de neste plassene på Finnmark RVs liste følger:
5. Guri Skum, frilansarbeider, Kautokeino
6. Tor Bjørnar Henriksen, lærer, Alta
7. Anna Blix, skoleelev, Hammerfest
8. Magnar Mikkelsen, forfatter, Veidnesklubben i Lebesby
9. Hanna Hansen, fotograf/student, Gåradak i Porsanger
10.Jon Gaska, sosionom, Sør-Varanger
11.Randi Sjølie, konsulent, Vadsø
12. Marion Palmer, forfatter, Kvalsund
13.Eva Josefsen, Alta
14.Åste Tørnes, vernepleier, Vardø
15.Sigbjørn Helskog, student, Hammerfest
16.Vigdis Korsnes, Storekorsnes i Alta
17.Grete Tørres, psykiatrikoordinator, Tana
18. Veysi Yokus, miljøarbeider, Hammerfest
19.Roald Johansen, lektor, Vadsø
20.Hilde Pedersen, bildekunstner, Kautokeino
21.Arnt Johannessen, kirurg, Hammerfest
22.Petter Ness, fisker, Mefjord i Hammerfest
