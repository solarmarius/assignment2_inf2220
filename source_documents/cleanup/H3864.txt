
19.02.99
Marit Tingelstad,
Pressemelding fra
VURDERING OG KVALITETSUTVIKLING FOR EN LIKEVERDIG SKOLE
Regjeringen la i dag fram stortingsmeldingen Mot rikare mål.
- Det er gledelig at en nå skal satse mer på skolens innhold og læringspro­sessene enn bare systemene, uttaler stortingsrepresentant Marit Tingelstad. - Alle berørte parter skal ta del i skolevurderingen. Elever, lærere, skoleledere og foreldre blir oppfordret om å bry seg om hva som foregår i skolen. Målet er å sikre at vi får en likeverdig skole som er tilpasset den enkelte elev. Det understrekes i meldingen.
- Det er ikke nok å telle antall kroner som brukes gjennomsnittlig pr. elev. Det er for store forskjeller på kommunestrukturen og geografien til å bruke en så enkel målestokk, sier Marit Tingelstad, som er medlem av Kirke-, utdannings- og forskningskomiteen på Stortinget. Vi må ha tro på lokalpolitikernes vurderingsevne når det gjelder å prioritere, fortsetter Tingelstad.
- Jeg er svært godt fornøyd med at evalueringen skal ta utgangspunkt i hva som skjer i klasserommene, verkstedene og/eller lærlingenes arbeidsplasser.
En nyskapende skole skal, foruten å være kvalitetsbevisst, stimulere til kreativitet og entreprenørskap. Dette er viktig for at nye generasjoner kan være pådrivere for ny verdiskaping der elevene bidrar aktivt . Derfor må skolen lære å drive systematisk vurdering av seg sjøl, og her er det mer enn bare rene fagkunnskaper som skal måles. Vurderingen skal ta utgangspunkt i skolens (overordnede) generelle læreplan i tillegg til fag/læreplanene.
Mot rikare mål understreker følgende fire områder som må forsterkes for å skape en bedre opplæring for barn og unge: Bruk av informasjons/kommunika­sjons­-teknologi (IKT), ungdomstrinnet, differensiering og tilpassing av opplæringen og forebygging og mestring av negativ adferd i opplæringen.
- Vi må utnytte det lokale handlingsrommet innenfor dagens lov- og regelverk, fortsetter Tingelstad. Opplæringslovens forsøkshjemmel må tas i bruk for konstruktive utprøvinger av utradisjonelle opplæringsformer og metoder. Det skal satses på et treårig nasjonalt forsøksprosjekt med bredt sammensatte grupper som skal delta som samtalepartner og ressurspersoner for skoler, kommuner og fylkeskommuner i vurderings-og kvalitetssikringsarbeidet.
- Jeg er svært glad for at Sentrumsregjeringen ikke foreslår å teste eller rangere skoler og lærere. Samtidig må vi redusere skjemaveldet som har flommet innover skolen de senere år.
- Men det er på dette området den sterkeste kritikken har kommet fra lærerhold, så her må det gjøres et krafttak slik at energien kanaliseres til selve læringsarenaen., sier stortingsrepresentanten fra Senterpartiet som ser fram til å ta fatt på arbeidet med innstillingen.
