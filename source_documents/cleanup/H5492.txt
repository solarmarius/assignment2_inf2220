
24/1-02
Per Sandberg, Stortingsrepresentant Fremskrittspartiet.
Administrasjonsminister Norman viser mot og vilje til nytenkning som FrP liker.
Kommunalpolitisk talsmann for FrP, Per Sandberg, uttrykker stor tilfredshet med Administrasjonsminister Normans redegjørelse i Stortinget i dag.
- Hele redegjørelsen var en helhetlig støtte til Fremskrittspartiets årelange kamp for en mer effektiv, serviceorientert offentlig sektor, sier Sandberg. Visjoner som:
- Demokratiske arenaer for borgerne
- Individuelle tilpassede tjenester til brukerne
- Ryddig og ubyråkratisk forvaltning
- Økt valgfrihet for brukerne
- Like anbudsprinsipper
- Større innslag av private tilbud innen offentlig tjenesteyting
- Resultatbaserte finansieringsordninger
- Arbeidstidsbestemmelsene skal mykes opp
- Virkemiddelapparatet i nærings- og distriktspolitikken skal gjennomgås
- Fleksible ansettelses- og arbeidsvilkår
er visjoner og tanker som er som musikk i Fremskrittspartiets ører. FrP har ikke lagt skjul på sine forventninger til Normans vyer, sier Sandberg. At Norman i sin redegjørelse la stor vekt på de ansattes medinnflytelse, håper Sandberg vil gjøre moderniseringen/omorganiseringen av offentlig sektor mulig. - For jeg tror, i likhet med Norman, at de ansatte ønsker å yte den beste service til innbyggerne. Sandberg viser til at fagforbundene allerede før redegjørelsen, har fylt opp magasinene og lagt seg i skyttergravene. Sandberg håper nå at også disse vil vise vilje og ønske om samarbeide, noe annet vil kun skade de ansattes fremtidige vilkår og muligheter, som igjen indirekte vil skape dårlig tilbud til brukerne, mener han.
