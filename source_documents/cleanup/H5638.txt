
Stortinget, 7. mars 2002
Fra Venstres Stortingsgruppe
- Riktig å skille stat og kirke
- Kirkens eget utvalg for å vurdere statskirkeordningen la fram sin innstilling i dag. Utvalget går inn for en nyordning i forholdet mellom stat og kirke ­ i praksis et skille. Dette er i tråd med Venstres politikk. Utvalget innstilling er et godt utgangspunkt for å få til et skille mellom stat og kirke, samtidig som det legges til rette for å beholde en levende folkekirke. Nå bør vi raskt få på plass en offentlig utredning av de konkrete forslagene for et skille, sier Venstres parlamentariske leder Trine Skei Grande i en kommentar til innstillingen.
- For Venstre er det et grunnleggende liberalt prinsipp at et samfunn skal være et mangfold av ulike tros- og livssyn, og at valg av livssyn er et strengt personlig anliggende. Staten bør ikke fremheve én religion som statens religion, og Kirken bør få sin frihet og selvstendighet som andre trossamfunn. Venstre ønsker derfor et skille mellom kirke og stat, sier Skei Grande.
Trine Skei Grande er overbevist om at Kirken selv er best tjent med selvstendighet fra staten. - En fri og selvstendig folkekirke vil føre til større deltakelse og engasjement blant Kirkens medlemmer. Vi er heller ikke bekymret for at Kirken skal bli en konservativ sekt ved løsrivelse fra staten. Tvert i mot tror vi det vil gi en revitalisering og et løft for den store liberale og moderne majoritet blant Kirkens medlemmer. Gjennom Kirkens egne demokratiske organer vil Kirkens medlemmer selv sørge for en bred og åpen folkekirke.
- For Venstre er livssynsfrihet en viktig liberal verdi og en grunnleggende menneskerettighet. I tråd med målsettingen om full livssynsfrihet, må vi oppheve bekjennelsesplikter og endre formålsparagrafene for ulike samfunnsinstitusjoner, bl.a. skoler og barnehager, slik at de reflekterer et skille mellom stat og kirke, synliggjør grunnleggende verdier, og er inkluderende for alle uavhengig av tros- og livssynsmessig bakgrunn, sier Trine Skei Grande.
