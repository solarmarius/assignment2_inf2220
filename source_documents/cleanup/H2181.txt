
Fredag 11. juni 1993
KrF-kandidat Jens-Petter Johnsen:
RELIGIONSFRIHET - EN MÅLESTOKK PÅ MENNESKESYNET
-At det er religionsfrihet i et land, er en målestokk på hva slags menneskesyn regimet i det landet har. Religionsfrihetens kår i Vietnam er desverre slik at det kvalifiserer til stryk. Det sier Kristelig Folkepartis stortingskandidat i Oslo, Jens-Petter Johnsen. Johnsen har sagt ja til å holde en appell ved punktdemonstrasjonen som den vietnamesiske buddhistforeningen i Norge holder utenfor Utenriksdepartementet fredag og lørdag.
Jens-Petter Johnsen sier at han ikke har noen betenkeligheter med å stille opp på en markering som arrangeres av mennesker med en annen tro enn den han selv har. Det er menneskrerettighetene og religionfriheten som prinsipp som er hovedsaken, understreker han, og viser til at også kristne vietnamesere i Norge støtter demonsrasjonen, og at en representant fra Norsk Misjon i Øst også kommer til å ha appell utenfor Utenriks-departementet.
-Jeg har ofte tenkt på hva den tyske presten Martin Niemøller skrev under krigen, når han beskrev hvordan likegyldigheten til andres nød slår tilbake på en selv. Den ene etter den andre gruppen ble "tatt", men de som ikke tilhørte disse gruppene, sa ikke noe. "Til slutt tok de meg. Da var det ingen igjen til å si noe," skrev Martin Niemøller, sier Jens-Petter Johnsen.
-Ytringsfriheten har trange kår i det kommuniststyrte Vietnam, og religiøse ledere, både buddhistiske og kristne, er spesielt utsatt for forfølgelse fra myndighetene. De blir fengslet fordi regimet mener de har holdninger som strider imot deres ideologi. Vietnamesere i Norge har navnene på 17 romersk-katolske prester, og 60 buddhistiske ledere som sitter i fengsel i Vietnam på grunn av politisk og religiøs virksomhet, sier Jens-Petter Johnsen.
