
16.08.2004
Stortingsrepresentant Kenneth Svendsen (FrP)
Vil sikre skolebussene
- Fremskrittspartiet vil sikre barn og unge en trygg skolevei og foreslår derfor på nytt at skolebussene skal sikres, sier Fremskrittspartiets samferdselspolitiske talsmann, Kenneth Svendsen.
Skolestarten nærmer seg, men ikke alle barn og unge er sikret en trygg skolevei. I en rekke fylker blir skolebarna henvist til ståplass på skolebussen. Skoletransporten foregår vanligvis utenfor tettbebygd strøk med hastigheter på opp til 80 km/t. Det er fra flere steder i landet blitt rapportert om ulykker og nestenulykker hvor skolebusser har vært involvert.
I vår stemte alle de andre partiene på Stortinget imot FrPs forslag for å sikre skolebussene:
- Det er trist at de andre politiske partier lukker øynene og spiller hasard om trafikksikkerheten til våre skolebarn. Mye tyder på at det må en alvorlig ulykke til før de ansvarlige politikere reagerer, frykter Svendsen.
- For folk flest virker det helt uforstående at den offentlige myndighet på den ene side formaner om fare og pålegger med lov bruk av sikkerhetsbelte i personbiler, mens den samme myndighet på den andre side selv kan tillate seg å peke på besparelser i budsjettene til busstransport av barn og ungdom med ståplasser til og fra skolen, sier Svendsen som legger til at Trygg Trafikk også har uttrykt sterk bekymring over at barn og unge må stå i skolebussene.
- Fremskrittspartiet er oppgitt over de andre partiers holdninger til sikkerheten for våre skolebarn i skolebusser og henstiller de mange foreldre å følge opp saken lokalt. FrP setter skolebussenes sikkerhet høyt på vår prioriteringsliste og vi kommer til å ta saken opp på nytt når Stortinget igjen møtes, avslutter Kenneth Svendsen.
