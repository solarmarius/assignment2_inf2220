
Mandag 6. juli 1992
KrF-nestleiar Valgerd Svarstad Haugland etter lønsnemndavgjerda i hjelpepleiarstreiken:
SYNER KOR VIKTIGE HJELPEPLEIARANE ER
-At det berre tok fem og en halv time frå hjelpepleiarane gjekk ut i streik og til regjeringa tok avgjerd om lønsnemnd, syner kor viktig denne yrkesgruppa er, og kor rettvist kravet deira om høgare løn var. Det seier KrF-nestleiar Valgerd Svarstad Haugland etter at årets kortaste streik vart avslutta laurdag formiddag.
-Eg vil ikkje kritisera regjeringa for avgjerda om lønsnemnd, men vil påpeike at ei yrkesgruppe som har ei slik nøkkelrolle i helsevesenet vårt, har krav på skikkeleg betaling. Det gjeld ikkje berre hjelpepleiarane, men og yrkes-"systrene" deira, sjuke-pleiarane. Begge desse gruppene er typiske kvinneyrker, og ingen av dem har vore teken skikkeleg på alvor når det gjeld lønekrava deira, meiner Valgerd Svarstad Haugland.
-Eg vonar lønsnemnda som no vert oppretta har mot og vilje til å skjere gjennom og gje hjelpeppleiarane eit skikkelig oppgjer, seier nestleiaren i Kristeleg Folkeparti.
