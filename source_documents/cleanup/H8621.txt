
28. september 2004
Jon Lilletun, parlamentarisk leder i Kristelig Folkeparti
- Ghozlan må beklage sine uttalelser
- Jeg vil utfordre Basim Ghozlan i Det islamske forbundet til å beklager sine uttalelser om at selvmordsbombere mot sivile israelere er akseptabelt. Samtidig ber jeg om at Islamsk råd, der Ghozlans menighet er medlem, tar klart avstand fra forstanderens utsagn. Det sier parlamentarisk leder i KrF, Jon Lilletun.
Basim Ghozlan, som er forstander i Det islamske forbundet, uttalte i dag til Kanal 24 at selvmordsbombing er akseptabelt dersom hvis målet i seg selv er akseptert. Jon Lilletun reagerer kraftig på dette:
- Ghozlans uttalelser er et forsøk på å legitimere terrorisme og er en direkte oppfordring til drap på sivile israelske bosettere. Absolutt ingen kamp kan rettferdiggjøre aksjoner som har til hensikt å drepe flest mulig mennesker, sier KrF-politikeren.
Lilletun frykter at ØGhozlans uttalelser vil skape mer islamfrykt blant nordmenn flest:
- Konsekvensen av ØGhozlans utsagn kan bli økt konflikt mellom muslimer og den norske majoriteten, sier Lilletun.
Lilletun mener det er ekstra skremmende at Ghozlan på nettstedet islam.no i et svar til en ung gutt har skrevet at selvmordsaksjoner er lov i islam, dersom krigen er lovlig:
- Det er svært urovekkende dersom en religiøs leder i Norge lærer unge personer at noen mål kan hellige et grusomt virkemiddel. Nå må det muslimske miljøet med Islamsk råd i spissen rydde opp og ta klart avstand fra Ghozlans uttalser. Den oppfordringen håper og tror jeg de vil ta. Vi må stå sammen i kampen mot terrorisme, avslutter Jon Lilletun.
