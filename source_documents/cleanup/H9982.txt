
Dato 14.mars 2006
Høyres Stortingsgruppe
Fortsatt usikkerhet om den "nye" næringspolitikken
Dagens debatt der Høyre utfordret næringsministeren, ga få klare svar. Det er uheldig at Regjeringen bidrar til usikkerhet om de framtidige rammebetingelser for bedriftene og arbeidsplassene, sier Petter Løvik, næringspolitisk talsmann for Høyre.
Ikke behov for ny politikk
Industriproduksjonen var i januar i år den høyeste på seks år. Eksporten er stor og arbeidsledigheten stuper. Det er vanskelig å se at det er noe stort behov for en ny politikk, sier Løvik. - Det konkrete nye vi har sett hittil fra de rødgrønne er kutt på nesten 100 millioner til forskning, utvikling og omstilling i næringslivet. Dessuten har de rødgrønne kuttet ut Sentrum-/Høyreregjeringens forslag om bedre skatteregler for omstilling og utvikling av maskiner og utstyr. Dette påfører næringslivet et tap på 1.600 millioner i året, og gir oss dårligere vilkår enn konkurrentene. Men samtidig påstår de at det etter hvert vil komme en helt ny og mer aktiv politikk.
La oss slippe usikkerheten!
La oss slippe usikkerheten og antydningene. Uklarheten er kanskje det mest skadelige for et næringsliv som roper etter forutsigbarhet, avslutter Løvik. Høyre ønsker å føre en forutsigbar politikk overfor næringslivet som fokuserer på stødige økonomiske rammer, regelverk som bidrar til vekst og omstilling, solide forskningssatsinger og konkurransedyktige rammevilkår.
