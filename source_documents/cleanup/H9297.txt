
10.6.2005
Stortingsrepresentant Trond Giske, Ap
- Norge må tørre å satse på film
- Arbeiderpartiet er fornøyd med at stortingsflertallet er enig om at Norge bør gå inn for å få utenlandske filmprodusenter til å satse på produksjon her i landet ved at vi gir dem fordeler. Regjeringen er derfor bedt om å komme med forslag i statsbudsjettet for 2006 som kan bidra til flere utenlandske produksjoner, sa Aps kulturpolitiske talsmann, Trond Giske, da stortingsmeldingen om Kultur og næring ble behandlet nylig. Han understreker at målet for Ap/SV og Sp er å få 25 prosent av filmpublikum til å se norske filmer. - Vi savner en visjonær satsing fra Bondevik-regjeringen til å utløse det potensialet som er tilstede for å nå dette målet.
- Man kutter i Filmfondet, sier nei til skatteincentiver og kjemper mot opprydding i forhold til filmmomsen. Film er kanskje ett av de områdene som helt åpenbart har et stort uutnyttet potensial. Hvis vi sammenligner oss med våre naboland med hensyn til hva vi har fått til, ser vi at vi ligger godt tilbake. Vi hadde hatt kjempemuligheter hvis vi hadde klart det som svenskene og danskene har klart, å bygge opp en filmindustri hvor norsk publikum går og ser norsk film, og hvor utenlandsk publikum også i mye større grad etterspør norsk film, sier Giske.
Og han fortsetter: - Det handler om å øke produksjonsstøtten, som har vært klippeklippe-posten til statsråd Valgerd Svarstad Haugland gjennom hele denne fireårsperioden. Jeg tror det nå er fem ganger at dette stortinget i ulike sammenhenger har gått inn for kutt i Filmfondets produksjonsstøtte. Det er ingen vei å gå for å bygge opp en livskraftig filmbransje. Men det handler også om å tiltrekke seg utenlandske filmproduksjoner, ved det som stortingsflertallet nå går inn for, å sørge for en støtteordning, en refusjonsordning, for utenlandske filmproduksjoner i Norge. Vi kan kanskje bli åsted for framtidige «Ringenes Herre»-filmer eller for store produksjoner fra Bollywood med markedsføring av Norge - kanskje også turisme utviklet rundt det.
