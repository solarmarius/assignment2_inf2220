
Stortinget, 13. mai 2006
Karl Eirik Schjøtt-Pedersen (kommunalpolitisk talsmann) og Reidar Sandal (saksansvarlig for kommuneøkonomi) om kommuneproposisjonen for 2006
Nye Velferdskutt FRA REGJERINGEN
- Forslaget fra kommunalminister Erna Solberg om bevilgninger til kommunene for neste år betyr nye velferdskutt i kommunene. De som er opptatt av bedre skoler og bedre tjenester for eldre, må arbeide for et regjeringsskifte til høsten. En ny flertallsregjering med Ap, SV og Sp vil prioritere et bedre offentlig velferdstilbud framfor nye store skatteletter til de som har mest fra før, sier Reidar Sandal og Karl Eirik Schjøtt-Pedersen i en kommentar til kommuneproposisjonen for 2006.
Også neste år legger Regjeringen opp til at kommunene så vidt skal få dekket økte utgifter som følge av at det blir flere skoleelever og flere eldre. Regjeringens løfter om vekst i de frie inntektene til kommunene på 1,3 milliarder kroner er det samme som Teknisk beregningsutvalg (TBU) har anslått at befolkningsendringene vil koste.
- Arbeiderpartiet har hvert år foreslått mer penger til kommunene enn Bondevik-regjeringen. Slik vil det også bli for 2006, sier Sandal og Schjøtt-Pedersen.
De siste fire årene under Bondevik II-regjeringen har kommune-Norge slitt med svært anstrengt økonomi. Vi har daglig lest i lokalavisene om nedskjæringer i tjenestetilbudet. Nedlagte sykehjemsavdelinger, dårligere opplæringstilbud, nedlagte fritidsklubber, tomme svømmebasseng, stengte bibliotek, oppsagte lærere og arbeidsledige omsorgsarbeidere er bare noen eksempler på velferdskutt disse årene.
Det er ingen tvil om at kommunene fremdeles har en stram økonomi. Regjeringen anslår at hele 1 av 4 kommuner fortsatt vil være under statlig tilsyn i år, selv om en del kommuner har styrket økonomien sin etter at Arbeiderpartiet sørget for en bedre kommuneøkonomi i 2004 gjennom budsjettforlik med Regjeringen.
Underskuddet i kommunesektoren før lånetransaksjoner er anslått til hele 12 milliarder kroner i 2004, tilsvarende 5,4 prosent av inntektene. Budsjettet for i år som er vedtatt av regjeringspartiene og Fremskrittspartiet dekker så vidt kostnadsøkningene som følge av at det blir flere eldre og flere skoleelever.
- Arbeiderpartiet mener at det skal være samsvar mellom de oppgaver kommunene skal løse og de pengene kommunene har til rådighet. Dette følger ikke Regjeringen opp. Tvert imot ser det ut til at Regjeringen mener kommunene fortsatt skal kutte i velferden. Det er ingen god nyhet for folk flest, sier Sandal og Schjøtt-Pedersen.
