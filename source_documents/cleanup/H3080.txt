
3. desember 1999
Fra stortingsrepresentant Rigmor Kofoed-Larsen:
Bestemor får fortsatt honnør
-Honnørrabatten viderføres som tidligere, trafikksikkerhet prioriteres og det blir mer penger til riks- og fylkesveger, fyr og farleder. Disse poengene fremhever KrFs samferdselspolitiske talskvinne Rigmor Kofoed-Larsen når Samferdselskomiteen i dag legger frem sin budsjettinnstilling for Stortinget.
Mange har vært urolige for om honnør- og barnerabatten faller bort i enkelte fylker, eller at det blir store forskjeller mellom fylker dersom fylkeskommunene selv skal fastlegge slike ordninger. Samferdselskomiteen på Stortinget er nå derfor enige om å videreføre de sentralt fastsatte ordningene som før. Det betyr at alle rabattordninger for disse gruppene blir som nå.
Regjeringens satsing på trafikksikkerhet og miljøtiltak har fått flertall gjennom Stortingskomiteens behandling av budsjettet for neste år. Det betyr m.a. bygging av flere gang- og sykkelveger og 0,3 mill. kroner i nyopprettet tilskudd til Syklistenes Landsforening, som kan bidra til holdninger og viktig informasjon om sykkelen som framkomstmiddel.
Gjennom budsjettforliket med Arbeiderpartiet er det bevilget 100 mill. kroner ekstra til investeringer i vegene våre, fordelt som 25 millioner til fylkesvegene og 75 mill. kroner til riksvegene. De 75 millionene til riksveier blir fordelt på utvalgte prosjekter som i dag er stoppet opp, eller har urasjonell framdrift på grunn av lave bevilgninger. Slik sikrer vi mer fornuftig og lønnsom bruk av vegmidlene, sier Kofoed-Larsen.
Også havner, fyr og merker blir ytterligere prioritert gjennom det justerte budsjettopplegget, til sammen med 40 mill. kroner, som skal gå til å bedre og ivareta sikkerheten og framkommeligheten i norske farvann og havner.
Det er for øvrig grunn til å merke seg at et flertall bestående Arbeiderpartiet, Fremskrittspartiet og Sosialistisk Venstreparti ber regjeringen legge inn Bjørvikatunnellen i Nasjonal Transportplan som legges fram til våren. Dette er et stort og kostbart prosjekt som vil binde opp statlige vegmidler og samle disse i Oslo, på bekostning av resten av landet, sier Kofoed-Larsen
