
Torsdag 2. juni 1994
Ola T. Lånke (KrF) i stortingsdebatten om samepolitikk:
FORHOLDET TIL VÅR EGEN UTBEFOLKNING
-Vår evne og vilje til å vise solidaritet og kjempe for menneskelig likeverd settes på mange måter på prøve i forholdet til vår egen urbefolkning. I en tid med tilstrøm-ming av nye folkegrupper, er det nødvendig å understreke ansvaret for samene som minoritet. Det sa stortingsrepresentant Ola T. Lånke (KrF, Sør-Trøndelag) da Stor-tinget drøftet stortingsmeldingen om norsk samepolitikk torsdag.
Sentralt i samepolitikken står arbeidet med å tilpasse reindriften til beitegrunnlaget. Ola T. Lånke var opptatt av den samiske kulturen ikke skulle utarmes i denne prosessen ved at man ensidig vektlegger effektivitet og store enheter.
-For KrF er det også viktig å understreke den betydningen familien, og ikke minst storfamilien, har i samisk tradisjon, sa Ola T. Lånke, som la til at samiske barn først og fremst må få anledning til å kjenne sin kultur og sine tradisjoner i tilknytning til familien og hjemmene.
Ola T. Lånke la stor vekt på språket som en av de faktorer som bidrar mest til å styrke samisk kultur. Han minnet om at det finnes flere samiske språk i Norge, og sa at det er behov for tiltak som kan styrke samisk språk også utenfor det samiske forvalt-ningsområdet.
-Dette gjelder særlig i sør- og lulesamisk område. Derfor er det svært positivt at Kirken har tatt initativ til å oversette kirkens salmer og liturgi også til sør- og lulesamisk, sa Ola T. Lånke, som la til at Samisk Kirkeråd bør få de nødvendige ressurser for å utføre dette viktige arbeidet.
KrF har sammen med Senterpartiet og SV fremmet et oversendelsesforslag der man anmoder Regjeringen om å endre grunnskoleloven slik at samisktalende barn får rett til morsmålsundervisning i og utenfor samiske områder, selv om det er færre enn tre barn som krever det.
-Det er uheldig, slik det er blitt hevdet, at grunnskoleloven er blitt brukt til å avvise en slik rett, sa Ola T. Lånke i stortingsdebatten om norsk samepolitikk torsdag.
