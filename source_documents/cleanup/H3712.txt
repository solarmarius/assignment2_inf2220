
7.5.97:
Bjørg Hope Galtung,
PERSONELLFLUKTA FRÅ FORSVARET MÅ STOPPAST!
Senterpartiets Bjørg Hope Galtung tok i dag i ein interpellasjon til forsvarsministeren opp problema omkring den vanskelege personellsituasjonen i Forsvaret. Galtung sa mellom anna i sitt innlegg at den noverande situasjonen på lang sikt kunne få uheldeige verknader på Noreg si forsvarsevne.
- Alle dei tre forsvarsgreinane vert berørt av personellflukta, då sivile jobbtilbod er betre betalt samstundes som ein har større moglegheiter til å ha ein permanent bustad over lengre tid. Situasjonen har vorte alvorleg fordi Forsvaret vert tappa for kompetanse som er viktig for å kunne ha eit truverdig forsvar, seier Hope Galtung i ei kommentar frå Stortinget.
Galtung sa og at den bustadpolitikken ein no er i ferd med å innføra vil auka omfanget av pendling av di husleigeauka kan verta særs høg, i nokre høve opptil over 300 prosent. Ho peika vidare på at detta ville redusera skatteinntekter i mange såkalla «forsvarskommunar» nordpå som i dag er særs avhengig av skatteinntekter frå Forsvarets personell.
Forsvarsminister Jørgen Kosmo sa seg enig i Galtung si bekymring for den noverande utviklinga, men la til at situasjonen måtte sjåast på som ei utfordring meir enn eit problem.
I samband med debatten fremma Galtung eit forslag på vegne av Sentepartiet der Regjeringa innan utgangen av 1997 vart bedne om å leggja fram ei melding der alle sider ved den kritiske personellsituasjonen i Forsvaret vart vurdert i ei overordna analyse, og der kortsiktige og langsiktige tiltak for å løysa desse problema vart fremja. Forslaget vart vedteke mot Arbeidarpartiet sine stemmer.
