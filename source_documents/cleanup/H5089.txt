
Oslo, 31. august 2001
Ingvald Godal
Gi forsvaret forutsigbarhet
13. januar i år vedtok Stortinget hvilket Forsvar Norge trenger i neste 4-års-periode.
Regjeringen anslo at den vedtatte struktur ville kreve et forsvarsbudsjett på 29,5 mrd. kroner. Forsvarskomiteen ba om at Forsvarsdepartementet kontrollregnet dette. Resultatet foreligger nå og tilsier et forsvarsbudsjett på 30, 4 mrd kroner.
Høyre aksepterer dette, og vil legge det til grunn i kommende års budsjetter slik at den vedtatte struktur kan gjennomføres i praksis. Samtidig utfordrer vi de andre partiene på Stortinget til å gjøre det samme, og å inngå en forpliktende avtale om å følge opp den vedtatte strukturen i de årlige budsjettbehandlingene i 4-årsperioden. På den måten får forsvaret den helt nødvendige forutsigbarhet som skal til for at 90-tallets ødeleggende ubalanse ikke oppstår på nytt.
