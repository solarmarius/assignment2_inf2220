
2003
NKP Bergen
Bare død fisk svømmer med høyre-strømmen
Valgprogram for NKP ved kommune- og fylkestingvalget 2003 i Bergen og Hordaland
Du bør stemme kommunistisk i år - også fordi det vil styrke kampen for et samfunn basert på solidaritet, rettferdig fordeling og miljøhensyn; et sosialistisk samfunn.
Gjør motstand - stem NKP!
Hvorfor stemme NKP?
Foran valget i år satser de medieetablerte og statssubsidierte partiene på å få folk til å tro at lokaldemokratiet fungerer bra, uavhengig av de store, nasjonale og globale spørsmålene.
EU/EØS-spørsmålet blir forsøkt gjort til en ikke-sak ved lokalvalgene -til tross for at EØS har økende betydning lokalt. Det gjelder f.eks. EØS-bestemmelsene for offentlige innkjøp og anbud, distriktspolitikk, gradert arbeidsgiveravgift, helse- og miljøkrav, konsesjonslovene, krav om full konkurranse på post, kommunikasjon, kraftforsyning, osv.
Kommunistene i Bergen og Hordaland tenker globalt og er innstilt på å handle lokalt.
Dersom du gir NKP din stemme, er du sikker på at ditt engasjement vil føres videre av talspersoner som verken vil dekke over de globale eller lokale problemstillingene. Mer og mer makt samles i byråkratiet.
Parallelt svekkes makten til de folkevalgte, bl.a. fordi EØS-avtalen forsterker prosessen med å kutte i de offentlige tilbudene. Det skjer til tross for at flertallet av folket i 1994 for 2. gang sa nei til EU.
NKP vil redusere de mest negative virkningene av EØS-avtalen, den norske husmanns kontrakten med EU. Sentralisering av makten innebærer at kommunene pålegges stadig flere oppgaver. Det skjer altså samtidig med at det i realiteten er stor enighet mellom «JA til EU»-partiene om at vi fortsatt kan spare oss ut av krisen i kommuneøkonomien.
Siden 1990-årene har kommunesektorens inntekter vist en langt mindre økning enn økningen i bruttonasjonalproduktet (BNP) skulle tilsi. I 1998 økte f.eks. BNP med 4,1 % mens kommunesektoren økte med bare 0,3%. Tilsvarende for 2002 var 1,3% mot 0,3%. Med andre ord får kommunesektoren stadig mindre del av den økonomiske vekst i fastlands-Norge.
Slik undergraves skritt for skritt såvel lokaldemokratiet som det en samlet arbeiderbevegelse har regnet som en selvfølgelig del av velferden.
Du bør stemme kommunistisk i år, også fordi det vil styrke kampen for et samfunn basert på solidaritet, rettferdig fordeling og miljøhensyn; et sosialistisk samfunn. En slik politikk lokalt er bare mulig om en radikalt bedrer de økonomiske rammevilkårene for kommuner, bydeler og grender. Og det forutsetter også sosialistisk profil på fordeling av de samfunnsmessige verdier; verdiene som hver dag skapes av det arbeidende folk, men som nektes det samme folket gjennom privatkapitalens logikk; lokalt og globalt.
Alt er mulig om vi organiserer og aktiviserer viljen til forandring. Men den må komme fra folk på «grasrotnivå»: arbeidstakerne og brukerne av de offentlige tjenestene.
Kommunister i Bergen kommunestyre og Hordaland fylkesting vil sette følgende hovedsaker på dagsordenen:
Offentlig eie av e-verkene -nei til salg av arvesølvet
For å sikre alle husstander rimelig strøm til dekning av primærbehovene må vi stå imot kravene fra det overnasjonale EOS- organet ESA. De krever bortfall av «heimfallsretten», noe som forsterker presset fra internasjonal kapital for å få tak i det norske arvesølvet, vannkraften.
Energiloven åpnet for «friere konkurranse». Det skulle angivelig gi lavere strømpriser. Det siste året vet alle at strømprisene er blitt fordoblet. Energiloven og ESAs krav om total markedsstyring av Norge viser seg i praksis som et svik mot folket. Prisene på strøm- og teletjenester gir økt profitt for spekulanter, men undergraver velferden for folk flest. Derfor sier vi nei til salg av «arvesølvet», i Bergen og Hordaland.
Arbeid er en menneskerett
Retten til arbeid er lovfestet i Grunnlovens paragraf 110 og FNs Menneskerettserklæring artikkel 23. Arbeidsløsheten rammer Bergen og Hordaland hardt. Tusenvis av ledige fortviler, mens prekære fellesoppgaver lider. Oljemilliardene skal settes på bok i utlandet, mener markedstenkerne i flere partier. Vi i NKP vil heller investere i fastlands-Norge. Det er bedre, nå og for de kommende generasjoner, å sette hele folket i arbeid, bl.a. gjennom en helt annen satsing kommunalt.
Spekulanter sitter i dag og regner på alternative verdier av tomter/eiendommer som er regulert til næringsvirksomhet. Siste eksempel i Bergen er nedleggelser av verftet «Mjellem & Karlsen» på Marineholmen/ Møhlenpris. Det har vært altfor lett å få om regulert industriarealer til lukrative tomter som spekulanter kan håve inn enorme gevinster på.
Vi krever derfor en 10-års karantene av tomtearealer hvor industribedrifter og andre tyngre næringsvirksomheter blir nedlagt, før omregulering kan godtas. Ingen omregulering kan godtas uten at en har sikkerhet for at dette vil trygge arbeidsplassene.
Skal en sikre og skape nye industriarbeidsplasser i Bergen/Hordaland forutsetter det en helt annen og aktiv linje fra de folkevalgte organene.
Vi krever utdanningsplasser eller jobber for alle og særtiltak for ungdom under 22 år. Det forutsettes tarifflønn. Adgang til å ta videreutdanning for unge voksne over 22 år som har vært ute i arbeidslivet, må gjeninnføres.
Alle forsøk på å omgå arbeidsmiljøloven må avvises. Tvert om må arbeidsmiljøloven styrkes på flere punkter, slik som et bedre oppsigelsesvern, bedring av miljøet på arbeidsplassene, redusert adgang til bruk av overtid osv. Vi krever en plan for oppgradering av faglig kompetanse for alle arbeidstakere.
Den teknologiske utvikling går raskt, noe som krever raske omstillinger i arbeidslivet. Arbeidsgiverne må derfor ha plikt til å sørge for opplæring og oppgradering av sine ansatte.
Kommunikasjon
Forurensning fra trafikken er et problem som rammer byer i sin almlinnelighet, men Bergen spesielt på grunn av byens topografi. Luftforurensning fører til flere astmatilfeller, spesielt hos barn. I tillegg fører unødvendig trafikk i bykjernen til en mindre trivelig by.
Et moment til kollektivtransportens fordel, som ofte kommer i bakgrunnen, er det samfunnsgode et godt kollektivtransportsystem er. Det å kunne ha mest mulig lik adgang til transport, uavhengig av inntektsnivå, dreier seg også om en rettferdig fordeling av samfunnsgodene..
NKP vil arbeide for:
Bybane i Bergen som knytter alle bydeler sammen om et effektivt, miljøvennlig og
billig kollektivnett. Denne gamle NKP-saken trenger nye NKP-ere i bystyret og fylkestinget.
Billigere og bedre busstilbud. I stedet for privatiseringsfremstøt trengs effektiviserings- og forbedringsfremstøt som bygger på den ekspertisen arbeidstakerne og brukerne har. Målet må være gratis kollektivtransport innenfor kommunens grenser.
Det utvikles en plan for å gjøre Bergen sentrum bilfri. Bompengene øremerkes til styrking av kollektivtrafikken. Enhetspriser på buss/bane i alle kommuner vil ha stor betydning for å lette personbilpresset mot sentrene. Rimeligere, bedre og mer variert transportopplegg for uføre. Sikre sykkelstier overalt. Opprustning av NSB i fylket og sterk forbedring av kollektivtilbudene til lands og til vanns.
Miljø
Det er ingen motsetning mellom det å satse på miljøvern og det å sette hele folket i arbeid. I samarbeid med de ansatte i offentlig sektor vil kommunistene inspirere til innsats på følgende områder i Bergen og hele Hordaland fylke:
Satsing på ENØKog fornybare energikilder. Alle innbyggerne i Hordaland sikres god ferskvannsforsyning.
Ulovlige utslipp stoppes. Økt satsing på gjenvinning. Økt innsats fra husstandene i sortering av avfall må kombineres med senkning av renovasjonsutgiftene.
Barn og ungdom
Gratis barnehageplass for alle barn, og full barnehagedekning må være målet.
Rett til 13 års meningsfull utdanning for alle. Målbevisst kombinasjon av teori og praksis i utdanningen.
Arbeidslivet og skolen må integreres mye bedre. Reformèr REFORM 94, bl.a. gjennom styrking av de yrkesfaglige tilbudene. Stopp raseringen av enhetsskolen. Øk ressursene. Vis tillitt til lærerne og elevene.
Styrk morsmålsundervisningen for innvandrerbarn, uten at det går på bekostning av norskopplæringen.
Skolefritidsordningen må utvides og gjøres gratis for alle. Skolebygningene må rustes opp og vedlikeholdes. Inneklimaet må forbedres slik at ikke skolegangen blir en belastning for elevenes og de ansattes helse. Vi vil derfor ha vaktmesterene og renholderne tilbake til den enkelte skole og barnehage. Dette må være et kommunalt ansvar. Vi krever mindre klasser på barnetrinnet og i ungdomsskolen og økt rammetimetall. Lærernes kompetanse må styrkes ved kursing og videreutdanning. Lærernes og elevenes innflytelse og selvbestemmelse må utvides.
Sosial boligbygging
Mangel på boliger i pressområdene gir fritt spillerom for boligspekulanter. Særlig
unge og nyetablerte får store økonomiske vanskeligheter på grunn av mangel på utleieboliger og lavinnskuddsboliger. Kommunistene vil arbeide for: En kraftig årlig utbygging av utleieboliger i kommunal og kooperativ regi. Igangsetting av utbygging av lavinnskuddsboliger i kommunal og kooperativ regi. Gjeninnføring av husleieregulering. Fjern momsen på husbankfinansierte boliger. Styrk Husbanken.
Boutgiftene tar en stadig større del av en families inntekter. For mange utgjør disse utgiftene så mye at de «bor seg i hel». Vi får en ny gruppe «nyfattige».
Kultur
Alle har rett tir meningsfull og inspirerende kulturell opplevelse og utfoldelse. Økt støtte til de frivillige og ikke-kommersielle kulturaktivitetene. Særlig må det legges vekt på ungdomskulturen med tilrettelegging av øvelseslokaler og teknisk utstyr. Bibliotektjenesten må styrkes. Det må opprettes flere filialer slik at alle får bibliotektjenester i sitt nærområde. Alle kommuner må fortsatt ha plikt til å ha et kommunalt bibliotek. Masse- og mosjonsidretten må styrkes. Bruk av anleggene må komme hele befolkningen til gode, bl.a. ved å senke inngangsbillettene betraktelig og utvide åpningstidene. Økt støtte til rusfrie ungdomstilbud. Det må gjenopprettes kommunale ungdomsklubber i alle nærområder der ungdommen bor.
Helse
Stans privatiseringen av helsevesenet. Privatisering innebærer privilegier for få og diskriminering av mange. Utbygging og drift av helse- og sosiale tjenester må være en fellesoppgave og kan ikke overlates til profittjegere i helsesektoren. Egenbetaling for personer med vedvarende og stort pleie- og medisinbehov må reduseres sterkt. Satsing på primærhelsetjenesten kombinert med tilrettelegging for økt selvomsorg, Full offentlig støtte til nødtelefon og krisesenter for kvinner og barn/ungdom.
Tannhelsetjenesten må gjøres gratis for alle.
De eldre
Alle som har behov, må få sykehjemsplass. Hjemmehjelpstjenesten og hjemmesykepleien må styrkes.. Likt tilbud i alle bydeler. Eldresenter i alle bydeler. De eldre er fortsatt eldst og har derfor mye å gi de yngre. Eldrerådene må få reell innflytelse. Nei til profitt på omsorg!
Kommunalt selvstyre
Når Bergen kommune og flere andre Hordalandskommuner havner i registeret for
kommuner som er underlagt betinget statlig kontroll og godkjenning (ROBEK), innebærer det at stat og fylkesmann skal godkjenne alle økonomiske disposisjoner. Dette undergraver folkestyret. Den primære årsaken er statens struping av kommuneøkonomien over tid. Tilpassing til kapitalens frihetskrav (EØS, EU,
WTO osv.) forsterker disse negative prosessene vekk fra folkestyret. Kommunistene vil slåss for reelt folkestyre gjennom å vektlegge følgende saker:
1) Styrking av de ansattes medinnflytelse i kommunale virksomheter.
2) Avsløring av EØS-reglenes konsekvenser for lokaldemokratiet.
3) Stopp skattesnyteriet. Kemner og likning får økte ressurser.
4) Det legges til rette for at flere kvinner aktiviseres for lokaldemokratiet.
5) Innvandrerne aktiviseres, bl.a. ved at de kontaktes i de sakene som direkte berører deres interesser.
6) Bydels- og grendeutvalg må få reell politisk innflytelse. Direkte valg til disse fora.
7) Styrk politiets arbeid i lokalmiljøet.
I kampen for et rettferdig samfunn trengs kommunistene! Stem for en fremtid å tro på!
