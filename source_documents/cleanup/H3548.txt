
03.06.99
Erik Solheim, SVs utenrikspolitiske talsmann:
Sosialistisk Venstrepartis Pressetjeneste
Stortinget
Krever forpliktelser fra Bondevik om Marshallplan for Balkan
- Regjeringen må umiddelbart redegjøre for Stortinget om hvordan en Marshallplan for Balkan skal komme i gang. Regjeringen må forplikte seg til gjenoppbygging også av Serbia, mener Erik Solheim, SVs utenrikspolitiske talsmann.
- Regjeringen må redegjøre for hvilke internasjonale initiativ de tar for å få prosessen om en Marshallplan på banen i organer som NATO, OSSE og FN.
Arbeidet må settes i gang straks.
- SV legger inn en fullmakt til regjeringen på en milliard kroner i revidert nasjonalbudsjett, som en start for en Marshallplan. Bevillinger til en slik plan må gis over flere år. En slik plan må inneholde hjemreisehjelp, hjelp til dokumentasjon og identifikasjon, gjenoppbygging av infrastruktur, trygging av omgivelser og konfliktløsende arbeid på tvers av etniske grenser, avslutter Solheim.
