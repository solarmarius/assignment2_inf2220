
6. oktober 2004
Senterpartiet
Dårlig debut fra frivillighetsministeren
Kulturminister Valgerd Svarstad Hauglands debut som frivillighetsminister står til stryk. Hva hjelper det å samle ansvaret for frivilligheten i ett departement, når statsråden reduserer bevilgningene?
I budsjettforslaget for 2005 reduserer kulturministeren tilskuddet til barn og unges kulturaktivitet gjennom Frifond-ordningen, slik Regjeringen har gjort hvert år siden tiltredelsen. Denne gang mer enn halveres overføringene fra 32 millioner kroner i 2004 til 15 millioner kroner i 2005. Regjeringen ser dermed nok en gang glatt bort fra stortingsflertallets klare forutsetning om at økt tilførsel av spillemidler fra Norsk Tipping ikke skulle føre til reduksjoner i statens bevilgninger til de samme formålene.
- At gavefradraget for gaver til frivillige organisasjoner økes fra 6.000 til 12.000 kroner er et plaster på såret, men slett ikke nok til å rette på inntrykket av en minister som verken synes fri eller villig i sin satsing på frivilligheten, sier Eli Sollied Øveraas, Sps medlem i Stortingets familie-, kultur og administrasjonskomité.
Fra 2005 er ansvaret for å samordne statlig politikk overfor frivillig virksomhet overført til Kultur- og kirkedepartementet. Forslaget til kulturbudsjett for 2005 er statsrådens første mulighet til å vise at hun er oppgaven verdig. Frivillighetsministeren river i første forsøk.
