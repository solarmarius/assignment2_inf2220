
7.12.2000
Morten Lund,
Pressemelding fra
NY LOV OM HAVBEITE:
Sentrumspartienes forsøk på å ivareta kystfolkets rettigheter nedstemt av Ap, Frp og H.
Senterpartiets stortingsrepresentant fra Sør Trøndelag, Morten Lund, måtte i dag under Odelstingets behandling av Loven om havbeite konstatere at Arbeiderpartiet, Fremskrittspartiet og Høyre ikke ønsket å prioritere kystsamfunnene i forhold til eierskap og andre rettigheter. Både Senterpartiet og de to andre sentrumspartiene ønsket derimot å legge til rette for at havbruksnæringen skulle bli en lokalt forankret næring med lokale eiere.
-Nå er det ingen overraskelse at Arbeiderpartiet, Fremskrittspartiet og Høyre slår seg sammen i en slik sak. Ingen av de tre partiene har noen nevneverdig omsorg for distriktene, og det er jo nettopp distriktene Senterpartiet og de to andre sentrumspartiene forsøker å ivareta gjennom sine formuleringer sier Lund i en kommentar fra stortinget.
I forbindelse med odelstingets behandling av loven understreket alle de tre sentrumspartiene at kommunenes uttalelser måtte tillegges stor vekt ved utdeling av rettigheter til havbeite. Dessuten mente de tre sentrumspartiene at en måtte prioritere det lokale eierskapet, og lokal tilknytning til andre marine næringer som tradisjonell oppdrett og fiske. Verken Arbeiderpartiet, Fremskrittspartiet eller Høyre støttet disse synspunktene. Også i forholdet til miljø ble de tre sentrumspartiene på enkelte punkt stående alene, blant annet i forhold til å forby utsetting av ikke-stedegne arter. Også dette avviste Arbeiderpartiet, Fremskrittspartiet og Høyre.
