
Heikki Holmås, medlem av kommunalkomiteen (SV)
- Gi alle mulighet til å lære norsk!
Fra 1.1.2004 foreslår regjeringen å kutte tilskuddet til norskopplæring for norske og nordiske borgere og personer med EØS-/EFTA-løyve.
- Dette forslaget bryter sterkt med målene om integrering som det er enighet om og rammer noen av de som trenger språkkunnskaper mest, sier Heikki Holmås, medlem av kommunalkomiteen på Stortinget.
SV deler bekymring som framkommer fra kvinnene ved Que Vadis og andre som arbeider med og deltar i norskopplæring av innvandrere. Disse hevder, med rette, at mange som ikke kan norsk, nå vil miste tilbudet og mulighet for integrering i norsk samfunnsliv og arbeidsliv med dette settes et langt steg tilbake. Å ha fått innvilget norsk opphold basert på ekteskap og etter hvert fått statsborgerskap, betyr ikke at man automatisk har norskkunnskaper. Mange kommer i gang med dette først etter flere år i landet og dette er gjerne de som har svakest skolebakgrunn og fra før er svakest integrert i samfunnet. Dette er nettopp de som Regjeringen sier er i størst behov av slike kunnskaper for å kunne ha en likestilt og fri posisjon både privat og i samfunnet. Det vil fortsatt eksistere et tilbud, men da mot egenbetaling fra den enkelte innvandrer eller dennes arbeidsgiver
- Nok en gang gjør regjeringen det som er blitt dens varemerke. Regjeringen sender en sak på høring og trekker konklusjonen lenge før noen har fått tid til å svare, fortsetter Holmås. - Dette fortjener større debatt enn det har fått.
