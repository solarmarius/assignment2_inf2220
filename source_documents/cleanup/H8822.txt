
2.12.2004
Bror Yngve Rahm (KrF), leder for Stortingets Energi - og miljøkomite:
-Glad for klimaenighet
- Gjennom at regjeringen har fått flertall for et kvotesystem for handel med CO2-kvoter er vi kommet et viktig skritt videre for å nå være internasjonale klimaforpliktelser, sier Bror Yngve Rahm etter at Arbeiderpartiet og Regjeringspartiene i dag har kommet til enighet om et tidlig norsk kvotesystem.
Videre er det nå sikret flertall for at myndighetene fortsatt kan stille strenge miljøkrav til fremtidige gasskraftverk. Forurensingsloven blir ikke svekket gjennom at vi kan stille krav om at best tilgjengelig teknologi skal benyttes på fremtidige gasskraftverk. - Vi kan derfor fortsatt stille krav om CO-håndtering på gasskraftverkene, dette er viktig for KrF, sier Rahm.
Avtalen med Ap om et tidlig norsk kvotesystem for handel med klimagasser i perioden 2005-2007 er et viktig skritt videre i Samarbeidsregjeringens offensive klimapolitikk.
- De menneskeskapte klimaproblemene er vår tids største globale miljøutfordring og løsningene på dem er derfor også globale, med det er viktig at vi begynner med oss selv, sier Rahm. Det tidlige norske kvotesystemet er del av arbeidet med å nå våre Kyotoforpliktelser.
Samarbeidsregjeringen har nå fått flertall for et kvotesystem som sammen med en avtale med prosessindustrien betyr en nedgang i CO2-utslippene på 20 prosent sammenlignet med de faktiske utslippene i 1990. Dette er det samme ambisjonsnivået som Samarbeidsregjeringen hele tiden har lagt opp til når det gjelder reduksjon av CO2-utslippene.
