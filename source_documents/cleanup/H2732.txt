
Onsdag 11. oktober 1995
Samferdselspolitisk talskvinne May-Helen Molvær Grimstad (KrF):
OPSETH KAN IKKE MELDE SEG UT!
-Samferdselsminister Kjell Opseth kan ikke som fagstatsråd for posttjenestene her i landet melde seg ut av vurderingene rundt hvor mange postkontorer som eventuelt skal legges ned i tida framover. Postkontorenes framtid er et altfor viktig distrikts-politisk spørsmål til at det kan overlates til postverket alene. Det sier Kristelig Folkepartis samferdselspolitiske talskvinne May-Helen Molvær Grimstad.
-Kjell Opseth gjør seg skyldig i en total ansvarsfraskrivelse når han sier at beslutninger om nedleggelse av postkontorer er postverkets egen sak. Mange steder i distrikts-Norge har en svært sårbar infrastruktur, og dersom det ikke skjer en viss politisk styring når avgjørelser om det enkelte postkontors skjebne blir tatt, vil vi fort sitte igjen med et svært sentralisert postverk. Dermed vil også servicen bli betydelig svekket, sier May-Helen Molvær Grimstad.
Hun understreker at det er behov for en klar distriktspolitikk med målrettede stimuleringstiltak som ivaretar et fortsatt desentralisert bosettingsmønster.
-Skal distriktspolitikken bestemmes av rene bedriftsøkonomiske hensyn, vil det bety en rasering av distrikts-Norge (KrF-Press/NPE).
