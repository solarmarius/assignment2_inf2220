
Oslo, 5. november 2004
Olaf Thommessen, Venstre
- SV med gammeldags familiepolitikk
- Venstres nestleder, Olaf Thommessen, reagerer på SVs programforslag om å utvide fødselspermisjon gjennom å tvinge mor og far til å dele permisjonstiden. - Dette er gammeldags familiepolitikk og missforstått likestillingspolitikk sier Thommessen. Han mener at familier ønsker valgfrihet og fleksible løsninger, slik Venstre foreslår i sitt program. Thommessen ledet Venstres programkomité som har foreslått å innføre en fleksibel barnepermisjon til erstatning for dagens fødselspermisjon. Venstres forslag går ut på å erstatte dagens ordning med fødselspermisjon knyttet til barnets første leveår med en fleksibel barnepermisjon som innebærer en tidskonto-ordning per barn på 15 måneder, som foreldrene selv disponerer bruken av. Ordningen innebærer at foreldre med utgangspunkt i egne behov velger om de ønsker å være hjemme med barna på heltid en periode, jobbe i redusert stilling eller om de ønsker lenger ferier mens barna er små. For å sikre et likestillingselement må hver av foreldrene minimum ta 3 av disse 15 månedene. Barnepermisjonsordningen gjelder fram til barnet fyller 16 år. Venstres reform av fødselspermisjonsordningen vil skape økt reell frihet for småbarnsfamilier samtidig som ordningen er enkel å forstå og administrere. For å sikre forutsigbarhet for arbeidsgiver må uttak av permisjonstid som hovedregel avtales mellom arbeidstager og arbeidsgiver 3 måneder før uttak.
- Dette er moderne familiepolitikk tilpasset de ønsker og behov dagens småbarnsfamilier har, avslutter Thommessen.
