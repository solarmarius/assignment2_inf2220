
22.2.2001
Tor Nymo,
Pressemelding fra
LEIT AT MELBU-SAMFUNNET IKKE FÅR DET DE HAR BLITT LOVET.
Senterpartiets stortingsrepresentant fra Troms, Tor Nymo, er ikke veldig overrasket over at Røkkes løfter og lovnader ikke har blitt innfridd for Melbu-samfunnet, men synes samtidig dette er veldig leit.
- Det er veldig vondt for de som bor i og omkring Melbusamfunnet og måtte oppleve en slik skuffelse etter at de vitterlig trodde at Røkkes oppkjøp ville bli en styrke for samfunnet. Jeg har registrert at APs gruppeleder i Hadsel kommune er svært utilfreds med situasjonen, og det forstår jeg veldig godt sier Nymo i en kommentar fra Stortinget.
Nymo sier videre at dette er omtrent som forventet, og at Røkkes store interesse for fiskeindustrien nok er meget forskjellig fra de ønskene lokalbefolkningen har. Røkke kjøper seg inn i industrien kun for å tilegne seg kvoterettigheter, mens lokalbefolkningen nok lukker øynene for dette faktum.
-Røkke sier det lokalbefolkningen ønsker å høre, nemlig at han skal investere i landanleggene og dermed sikre arbeidsplassene og helst etablere nye. Både i Melbu og i Hammerfest har han fulgt samme prosedyre, men allerede nå kan vi lese ut av regnskapstallene fra Melbu at Røkke slett ikke har holdt noe av det han har lovet, og nå driver fabrikken med underskudd. Jeg vil faktisk ikke bli overrasket hvis Røkke bruker dette argumentet for å sikre seg enda større andeler av fiskekvotene. Nå har han også kjøpt seg inn i Hammerfest, men jeg er redd tiden vil vise at han også her kun var ute etter fiskerettighetene sier Nymo.
Nymo advarer nå sterkt mot det som skjer, og særlig er han skuffet over at AP-regjeringen ser ut til å gitt Røkke en helt spesiell sosialdemokratisk velsignelse for å kunne raide kysten, og ødelegge mulighetene for lokalforankret næringsliv, sysselsetting og bosetting.
-Vi er vitne til et gigantisk spill med havets fellesressurser og bosettingen langs kysten som innsats. Den verst tenkelige kombinasjon av rovdrift på ressurs-grunnlaget, fjerneiendom og privatisering er i ferd med å vinne frem på bekostning av lokale eiere, aktive fiskere og en bærekraftig utvikling. Den nåværende AP regjeringen er distriktenes og kystens aller verste fiende fordi den er arkitekten bak en nøye planlagt strategi for å avfolke kysten og distriktene og Røkke er en god alliert i denne prosessen avslutter Nymo fra Stortinget.
