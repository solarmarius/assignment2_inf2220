
Dato: 16. november 2005
Stortingsrepresentant Ketil Solvik-Olsen, (FrP), olje- og energipolitisk talsmann
FrP mener Regjeringen er trussel mot gasskraftverk:
- Nå må LO på banen!
Fremskrittspartiet frykter nye utsettelser av bygging av gasskraftverk.
- Regjeringens manglende klargjøring om hvem som skal dekke kostnaden ved CO2-håndtering skaper unødvendig usikkerhet. Nå må LO komme på banen, sier energipolitisk talsmann i FrP, Ketil Solvik-Olsen.
Solvik-Olsen ønsket at Olje- og energiminister Odd Roger Enoksen skulle forsikre utbyggere av gasskraftverk om at de slipper å dekke ekstrakostnader ved bygging av CO2-renseanlegg.
- Enoksen fokuserte hovedsakelig på at gasskraftverk ikke har vært lønnsomt. Det illustrerer jo nettopp mitt poeng - staten må forsikre utbyggere om at særnorske regler ikke svekker lønnsomheten i gasskraftverk ytterligere, sier Solvik-Olsen.
- På høringer i Energi- og miljøkomiteen i dag bekreftet LO, PIL og Industrikraft Midt-Norge at det ikke vil bygges gasskraftverk dersom utbygger må betale CO2- rensingen. Dette bekrefter at regjeringen har en feilslått politikk. Spesielt bekymringsfullt er det at Olje- og energiministeren samtidig påpeker den svake kraftbalansen i Norge. Nå må regjeringen bli enig med seg selv, og sørge for at gasskraftverk kan bygges. Renseteknologien kan vi legge til etter hvert, avslutter Ketil Solvik-Olsen.
