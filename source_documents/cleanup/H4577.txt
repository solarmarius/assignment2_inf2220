
9. august 1999
Sentralstyret
En offensiv for flere student- og utleieboliger
Vedtak i sentralstyret, 9. august 1999
Presset i boligmarkedet er stort, særlig i og omkring de største byene. NBBL la nylig fram en oversikt som viser rekordvekst i boligprisene. I Oslo omsettes selv ett- og toromsleiligheter for oppunder 1 million kroner. Prisene i utleiemarkedet har også økt svært mye. Budrunder på hybler og leiligheter som er til leie er ikke uvanlig. Dette er en situasjon skapt av at etterspørselen i utleiemarkedet er mye større enn tilbudet. Norge har, sammenlignet med mange andre land, en liten andel offentlige og ikke-kommersielle utleieboliger. Arbeiderpartiet vil i de neste årene øke satsingen på studentboliger og utleieboliger kraftig, og ellers legge til rette for at inngangsbilletten til boligmarkedet skal bli lavere.
Arbeiderpartiet vil at:
· Det skal legges til rette for bygging av 1000 studentboliger neste år (2000).
· Videre legges det neste år til rette for etablering av minst 1000 flere nøkterne og rimelige utleieboliger, enn det som bygges i dag.
· I de påfølgende år legges det så opp til at utbyggingstakten skal trappes ytterligere opp.
· Som del av dette skal det legges til rette for etablering av om lag 5000 nye studentboliger i perioden 2000-2005. Dette innebærer mer enn en fordobling sammenlignet med utbyggingen det siste tiåret. Økt satsing på studentboliger vil også bidra til mindre press i utleiemarkedet for øvrig.
· Det skal utarbeides en oversikt over statens tomtearealer som kan brukes til, eller omreguleres til boligformål. For å få ned kostnadene - må både stat og kommune frigjøre arealer som kan brukes til bygging av student- og utleieboliger.
· Også eksisterende boligmasse må kunne tas i bruk til studentboliger.
Det skal utarbeides et nasjonalt program for bygging av allmenn-nyttige utleieboliger, med tilhørende finansieringsordning og med klare måltall. Dette må bygges på et tett samarbeid mellom stat, kommune og boligsamvirket. I denne sammenhengen må det blant annet vurderes om endringer i Husbankens tilskuddsordning til utleieboliger er nødvendig for å få økt fart i utbyggingen.
