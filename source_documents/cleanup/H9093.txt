
KRISTIANSAND 13. MARS 2005
Sp-leder Åslaug Hagas oppsummering av Senterpartilandsmøtet
PRESSEMELDING FRA SENTERPARTIETS LANDSMØTE
- Ny kurs - ny optimisme!
- Landsmøtet i Kristiansand har stadfesta og tydeliggjort Senterpartiets politikk. Landsmøtet har gitt tydelige signal på sentrale områder som samlet trekker opp en ny politisk kurs. En ny kurs for optimisme i hele landet, sa Åslaug Haga ved avslutningen av partiets landsmøte i Kristiansand. Hun oppsummerte landsmøtet i følgende 10 punkter:
Lokal velferd
Det må gjennomføres en fireårig plan for en økning av de økonomiske rammene for kommunesektoren slik at den økonomiske balansen i kommunesektoren kan være gjenopprettet innen 2009. Reformer som er vedtatt må finansieres fullt ut og kommunal gjeld må gjøres håndterbar slik at kommunene blir i stand til å utvikle velferdstilbudene lokalt. Konsultasjonsordningen mellom Staten og Kommunesektoren gjøres forpliktende slik at kommunene får en reell forhandlingsrett.
Lokalt folkestyre
Det lokale sjølstyret må grunnlovsfestes. Ingen kommuner skal kunne slås sammen mot sin vilje. I slike saker bør det alltid gjennomføres lokale folkeavstemninger. Kommunene må gis et utsettende veto i verne- og utbyggingssaker som griper sterkt inn i forvaltningen lokalt.
Folkevalgt styring over sykehusene
Styringen av sykehusene må legges til et regionalt, folkevalgt nivå. Staten må forplikte seg til å holde ressursmessige rammer innen et nivå som ikke tvinger fram forslag om nedlegging av grunnleggende tilbud ved lokale sykehus, som akuttberedskap og fødeavdelinger.
Hjemfallsretten skal sikres
Opprettholde hjemfallsordningen og ivareta målet om nasjonalt eierskap i kraftsektoren og kontroll over vannkraftsressursene. Norske myndigheter skal ikke akseptere at dagens ordning for hjemfall av kraftverk omfattes av EØS-avtalen.
Nei til evigvarende kvoter
Fiskerettighetene tilhører fellesskapet. Ingen enkeltpersoner eller enkeltselskaper kan gies evigvarende rettigheter til vederlagsfritt høste av disse ressursene mens andre stenges ute fra å delta i fisket.
Nærings- og distriktspolitikk for hele landet
Det skal settes av 20 mrd kroner i kapitalbase til regionale næringsfond. En Gründerbank skal etableres. Det skal gis målretta skattelette til næringslivet gjennom fjerning av formueskatten på arbeidende kapital og ved fjerning av arveavgiften på næringsformue.
Det skal flyttes ut 6000 statlige arbeidsplasser ut av Oslo i den kommende fireårsperioden. Det opprettes et distriktenes ESA (D-ESA) som har som hovedansvar å overvåke og utrede konsekvenser av statlige vedtak med betydning for distrikter og regioner.
Vi vil ha Europas råeste infrastruktur med gratis ferjer, gode veier og kollektivtilbud. Den digitale allemannsretten - breiband til alle til lik pris - skal realiseres innen 2007.
En ansvarlig og offensiv miljøpolitikk
Forpliktelsene i Kyotoprotokollen skal etterleves. Det skal satses sterkt på videreutvikling og kommersialisering av miljøteknologi. Ved bygging av gasskraftverk skal det stilles krav om CO2-håndtering og minimale Co2 utslipp. Norge skal ta internasjonalt lederskap for alternativ energi gjennom å forsterke og videreutvikle norsk teknologi og kompetanse innen blant annet bølge, vind, tidevann, geovarme, bioenergi og sol. Bioenergi og biokraft skal bli et nasjonalt satsningsområde.
Kultur og frivillighet løftes
Kultur - inkludert idrett - skal stå øverst på den politiske dagsordenen. Det skal tas et krafttak for den folkelige kulturen, for idrett, kor, korps, 4H, speideren, historielaget og alt det pulserende kulturlivet som rører seg i land og by. 1 prosent av statsbudsjettet skal avsettes til kulturformål.
Frivilligheten skal løftes gjennom en kontant støtte til frivillighet. Det handler om steder å være, om idrettsanlegg, om lagskoordinatorer i kommunene, om styrking av frifond, økte voksenopplæringsmidler og utvikling av frivillighetssentralene.
En offensiv Nordområdepolitikk
Det iverksettes en helhetlig politikk for nordområdene der hovedelementene er forsvarets tilstedeværelse som troverdig markering av norsk suverenitet, en bærekraftig forvaltning av naturressursene og en målretta nærings- og distriktspolitikk for å skape arbeidsplasser og trygge bosetting. Norge må ta initiativ overfor Russland for å utvikle en forpliktende og bilateral helhetlig avtale for all virksomhet i Barentshavsområdet for å sikre verdiskaping og miljø. På sikt kan ein slik avtale utvides til å bli en internasjonal avtale for hele Polhavet med blant annet Canada, USA og Island.
En aktiv og sjølstendig politikk utenfor EU
Det er uaktuelt for Senterpartiet å sitte i en regjering som forbereder eller sender en EU-søknad. Spillereglene i EU-saken skal ikke endres.
Norge skal føre en aktiv og sjølstendig politikk utenfor EU. Så lenge Norge velger å være tilknyttet EØS, må muligheten for påvirkning av nytt regelverk og reservasjonsretten brukes aktivt. Alle nye EU-direktiv må sendes på høring før de kan vedtas av Stortinget. Norske eksperter i arbeidsgrupper må gis klare politiske retningslinjer å jobbe etter.
Det må tas et oppgjør med utglidinga av EØS-avtalen, blant annet når det gjelder forvaltningen av naturressurser.
Norge skal ikke koples opp til EU på stadig nye områder, for eksempel gjennom deltakelse i EUs kampgrupper.
Norske lønns- og arbeidsvilkår skal gjelde for alle som har arbeid i Norge. Tillitsvalgte må gis fullt innsyn i bedriftens lønns- og arbeidsvilkår.
