
30. januar 2001
Høyres Stortingsgruppe
Stortingsrepresentant og skattepolitisk talsmann Børge Brende, Høyre
Forlikspartnerne ombestemmer seg igjen  først var det konjunkturavgiften, nå er det momsen:
-Høyre vil (også) fjerne moms på trening
- Under høstens budsjettbehandling hadde Senterpartiets leder Odd Roger Enoksen saksordførerskapet for momsreformen. Dessverre valgte sentrum og Arbeiderpartiet å pålegge treningssentra moms på 24 prosent  selv om det på det sterkeste ble advart mot de negative helsemessige konsekvenser av en slik reform. Sjokolade og potetgull får fra sommeren halv moms, mens de som ønsker å benytte treningssentra, får en ekstraregning på 24 prosent. Forstå det den som vil.
- At Senterpartiets nestleder, Åslaug Marie Haga, nå varsler at partiet til våren vil fjerne moms på trening er på denne bakgrunn høyst oppsiktsvekkende. Høyre, som har vært og er imot treningsmoms, er positive til at også Senterpartiet og Kristelig Folkeparti nå har forstått at dette er en helseskadelig momsøkning, men reagerer negativt på at Sp. ikke er ærlige nok til å innrømme at man selv var fadder for den momsen man nå vil fjerne.
- Høyre tar sentrum på ordet og innleverer idag et privat lovforslag om fjerning av treningsmomsen, og vil ikke vente til sommeren og revidert nasjonalbudsjett. Desto raskere Stortinget bestemmer å fjerne denne urimelige momsen, desto bedre. Så langt i år har forlikspartnerne fra budsjettet fjernet konjunkturavgiften, nå er det ombrekkinger av momsreformen som åpenbart står for tur. Det naturlige spørsmål å stille til forlikspartnerne blir nå: er det noen deler av forliket de fortsatt vedstår seg?
