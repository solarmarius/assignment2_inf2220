
21.9.2004
Odd Roger Enoksen (Sp)
Flertall for Sp - initiativ: - Gassferjene må bygges ved norske verft!
På initiativ fra Senterpartiet er det i dag blitt enighet med SV, Arbeiderpartiet og Frp om å be Regjeringen følge opp tidligere stortingsvedtak om å legge til rette for at fem gassferjer skal bygges ved norske verft.
- Det er viktig for Senterpartiet at et flertall dermed har gitt Regjeringen klare signaler om å legge til rette for og gis betingelser som sikrer at norske verft skal bygge ferjene.
Bygging av nye gassferjer kan bidra til å utvikle norsk leverandørindustri, og dermed bidra til å sikre norske arbeidsplasser og sikre fremtidig verdiskaping, sier næringspolitisk talsmann i Senterpartiet Odd Roger Enoksen.
- Dette landet trenger en målrettet og aktiv næringspolitikk som setter oss i stand til å utnytte de fordelene naturgass vil kunne gi oss lokalt, regionalt og nasjonalt. Norske skipsverft har erfaring med og har bygget skip drevet med gass. Byggingen av fem nye ferjer vil bidra til å videreutvikle den gassteknologi som allerede er kommet langt. Et slikt oppdrag vil derfor også ha stor betydning for norske utstyrsleverandører, avslutter Enoksen.
