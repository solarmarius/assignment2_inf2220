
14. august
Kristelig Folkepartis landsstyre
Kvinners pensjonsrettigheter må sikres
Kristelig Folkeparti vil gi kvinner de samme pensjonsrettigheter som menn og gi eldre kvinner en tryggere økonomi. KrF vil utvide retten til pensjon for eldre skilte kvinner, og endre samordningen av folketrygden og offentlige tjenestepensjoner. Kvinner må få de samme ytelser som menn fra de nye tjenestepensjonene, foretakspensjonen og innskuddspensjonen.
Ved skillsmisse mister etter dagens regler den lengstlevende retten til etterlattepensjon, dersom tidligere ektefelle lever lenger enn fem år etter skilsmissen. KrF mener man bør utvide retten til etterlattepensjon for de som mottar bidrag etter skilsmisse og at disse får rett til alderspensjon som gjenlevende ektefelle.
En del etterlattepensjonister opplever at de ved samordning av folketrygd og offentlige tjenestepensjoner, får redusert sin pensjon fordi de selv har tjent opp pensjonspoeng i folketrygden. Denne negative effekten er i strid med intensjonene i folketrygdloven om at all opptjening av pensjonspoeng i folketrygden skal være til fordel for pensjonisten. Et flertall i Stortingen vedtok ved behandlingen av revidert nasjonalbudsjett i vår at denne skjevheten må rettes opp. Kristelig Folkeparti forventer at denne saken raskt legges fram for Stortinget.
Kristelig Folkeparti mener at regelverket for de nye tjenestepensjonene, foretakspensjonen og innskuddsbasert pensjon, må utformes slik at de ikke forskjellsbehandler kvinner og menn som pensjonister.
