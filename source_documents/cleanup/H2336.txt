
Torsdag 26. august 1993
Nestleder Jon Lilletun, KrF:
KRISTENDOMSFAGET STÅR STERKT
-Det er et positivt signal, og meget oppmuntrende, at kristendomsfaget står så sterkt som tilfellet er. En spørreundersøkelse i dagens utgave av Vårt Land viser at 56,9 prosent av alle de spurte vil ha kristendom framfor verdifag. Dette gjelder i alle partier unntatt SV og Frp - som også er de partiene som har programfestet at kristendomsfaget skal ut av skolen. Det sier Jon Lilletun, som er nestleder i Kristelig Folkeparti.
-Undersøkelsen bekrefter det inntrykket vi har hatt, at kristendomsfaget har en sterk posisjon i folks bevissthet som den sentrale verdiformidleren i norsk skole. Men vi har sett før hvordan aktivt muldvarparbeid fra målbevisste politiske miljøer har ført til lovvedtak som folkeflertallet ikke ønsket, så det er ingen grunn til å tro at de tankene som satte denne saken på dagsorden er død og begravet. Snarere tvert om, sier Jon Lilletun.
-Bare det faktum at to av partiene på Stortinget, Sosialistisk Venstreparti og Fremskrittspartiet, har programfestet å erstatte kristendomsfaget med et verdifag, tilsier at saken vil komme opp igjen med jevne mellomrom. Kristelig Folkeparti vil derfor arbeide aktivt for å styrke kristendomsfagets stilling, og for at de pedagogiske utfordringene som faget byr på, skal kunne møtes på en god og inspirerende måte, sier Jon Lilletun.
-På det grunnlaget vil jeg advare de som opptatt av å bevare kristendomsunder-visningen mot å stemme på SV eller Frp, legger han til.
-Når Elin Hansen, som er leder i Norges Gymnasiastsamband, sier til Vårt Land at hun tror et nøytralt verdifag vil forvirre barna, og at de unge trenger et fast holdepunkt i et samfunn der moralen og de etiske normene forvitres, er dette et glimrende eksempel på at hun som representant for elevene har fattet noe som mange representanter for lærerne, blant annet lederen i Lærersambandet, ikke har fattet, sier Jon Lilletun.
