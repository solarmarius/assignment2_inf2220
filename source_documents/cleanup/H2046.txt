
Tirsdag 27. oktober 1992
Odd Holten (KrF) i Aremark:
"SMÅKOMMUNENE" HAR LIVETS RETT!
-"Småkommunene" skal vekk! Det er den nådeløse dommen Kristiansen-utvalget feller, til tross for at vi svært mange sammenhenger ser at det ikke er mulig å sette likhetstegn mellom det å være stor og det å være best. Dette sa stortingsrepresentant Odd Holten (KrF, Østfold) på et møte i Aremark mandag.
Store kommuneenheter står i fare for å skape avstander til brukerne, økt byråkrati og tap av enkeltmenneskers egeninnsats og engasjement. Å slå flere små kommuner sammen til en stor har heller ikke ført til bedre økonomi eller bedre tjenestetilbud for brukerne av de kommunale tjenestene - snarere det motsatte, mente Odd Holten.
-Jeg håper det er mulig å få tilrettelagt faste samordningsavtaler av regional karakter, istedet for en videreføring av sammenslåingsepidemien, sa han.
-Vi må i langt større grad være opptatt av å ivareta lokalbefolkningens egenart, identitet og tilhørighet. Kristiansen-utvalgets antydninger om drastiske endringer i antall kommuner og størrelsen på disse, bør avvises, slo Odd Holten fast.
