
16. januar 2006
Nestleder i energi- og miljøkomiteen, Børge Brende (H)
Høyres Stortingsgruppe
-Regjeringen skaper usikkerhet rundt grønne sertifikater
Etter olje- og energiminister Odd Roger Enoksens møte med sin svenske kollega Mona Sahlin på Gardermoen i dag ble det klart at den svenske regjeringen vil legge frem sitt lovforslag om et felles norsk/svensk sertifikatmarked for fornybar energi ("grønt sertifikatmarked") i mars. Samtidig fremkommer det at den norske regjeringen ennå ikke har avklart sin holdning til et sertifikatmarked for fornybar energi.
Et bredt flertall på Stortinget sluttet seg våren 2005 til opprettelsen av et felles norsk/svensk sertifikatmarked med virkning fra 1. januar 2007, og at utformingen av dette legges frem for Stortinget på et tidspunkt som er koordinert med beslutningene i Sverige: - Det er derfor uforståelig at ikke den norske regjeringen sier klart fra at den vil foreslå et sertifikatmarked, og legge frem utformingen av dette for Stortinget samtidig som den svenske regjeringen har varslet at den vil legge frem sitt forslag i mars, sier Brende.
En rekke aktører har planer om utbygging av både småkraftverk og vindkraft, og venter på en avklaring fra Regjeringen om de får være med i et sertifikatmarked før de setter i gang. Den usikkerheten som Enoksen nå har skapt kan føre til at disse nødvendige initiativene for å øke den fornybare energien i Norge forsinkes kraftig. Børge Brende (H), har derfor sendt spørsmål til olje- og energiminister Enoksen og bedt ham redegjøre for når og om et forslag om et sertifikatmarked vil bli fremmet for Stortinget.
Et såkalt grønt sertifikatmarked er et tiltak for å stimulere til økt produksjon av fornybar energi. Produsenter av fornybar elektrisitet, slik som vindkraft, småkraftverk eller elektrisk kraft fra bioenergi, får tildelt en viss mengde sertifikater etter hvor mye ny fornybar kraft de leverer. Forbrukerne av elektrisitet kjøper sertifikater tilsvarende en viss andel av sitt elektrisitetsforbruk.
Brende legger videre til at regjeringen Bondevik II allerede hadde et lovforslag klart, som var sendt på høring høsten 2004, med tanke på å iverksette et sertifikatmarked allerede fra 1. januar 2006. Dette forslaget ble lagt på is, og iverksettelsen av sertifikatmarkedet utsatt til 1. januar 2007 fordi den svenske regjering på det tidspunkt ikke hadde klart sitt lovforslag. -Regjeringen har derfor et lovforslag å bygge på når den skal foreta sine justeringer, og det er derfor ingen grunn til at den ikke kan gjøre det klart når den vil legge frem et forslag for Stortinget, sier Brende.
-Regjeringen har allerede skapt usikkerhet om bygging av gasskraftverk gjennom sine krav om rensing av CO2 uten å klargjøre hvem som skal betale for dette. Nå skaper den også usikkerhet om fremtiden for ny fornybar energi. Energipolitikken har virkelig blitt uforutsigbar med denne regjeringen", slår Brende fast.
