
fredag 7. november 1997 19:02:28
Venstres finanspolitiske talsmann Terje Johansen
- Stramt og godt for miljø og arbeidsplasser
- Sentrumsregjeringen har fått til et bedre budsjett for bedrifter og miljø. Samtidig er det samlede opplegget like stramt som Jagland-regjeringens var. Jeg er godt fornøyd, sier Terje Johansen.
Johansen trekker fram at regjeringen slår tilbake flere av Arbeiderpartiets angrep på næringslivet. Det gjelder blant annet endringene i delingsmodellen og at det foreslås to dager kortere arbeidsgiverperiode i sykelønnsordningen sammenlignet med Jagland-regjeringens forslag.
Johansen påpeker at det var nødvendig å rydde opp i flere budsjettminer som Ap-regjeringen hadde lagt igjen etter seg, og at balansen i statsbudsjettet egentlig bare er svekket med ca. 1 mrd når det er tatt hensyn til dette.
Om økningen i trygdeavgiften sier Johansen: at folk i god og sikker jobb må betale 1000 kroner mer i året for at minstepensjonister skal få 1000 kroner mer i måneden å rutte med kan jeg forsvare for enhver i vårt rike velstandssamfunn.
- Også satsingen på miljø, helse, utdanning og kultur gir signaler om hvilken vei denne regjeringen ønsker å gå. Det er begrenset hva som er mulig å få til i denne omgang, men dette er en god start, sier Terje Johansen.
