
27.januar 1995
Sosialpolitisk talskvinne Valgerd Svarstad Haugland (KrF):
No må Ap-kvinnene konfrontere Gro
-Kvinnene i Arbeidarpartiet som ikkje støttar Sylvia Brustad og Gro Harlem Brundtland i deira familiepolitikk må no ta til motmæle. KrFs representant i Helse- og sosialkomiteen, Valgerd Svarstad Haugland, kom med denne utfordringa på KrFs helse- og sosialpolitiske konferanse i Drammen fredag.
Fleire Ap-kvinner har no tatt til orde for at småbornsforeldre treng meir tid saman med borna sine. Desse uttalingane kom som reaksjon på statsministerens åtvaring mot å ta deltidsstilling, og Sylvia Brustads påstand om at det er flott for born å vere i barnehage frå kl. 07.00 om morgonen til kl. 17.00 om ettermiddagen.
-Regjeringa har som hovudmål å få alle foreldre ut i heildagsjobb. Dette er eg glad ein del kvinner i Ap ikkje ønsker skal skje. Men ei sak er det å seie seg ueinig. No står det att for Ap-kvinnene å arbeide reint konkret for kvinnene som ønsker å vere heime med borna delar av dagen, sa Svarstad Haugland.
Ho utfordrar også kvinnene i Senterpartiet som har gått ut og støtta KrFs kontantstøttemodell.
-Inga Kvalbukt seier vi må hoppe ned frå gjerdet for å diskutere ulike modellar. Dei som ligg nærast oss i den diskusjonen, er Sp, Høgre og Framstegspartiet. I tillegg har vi framlegg om omsorgsvikariat saman med Venstre. Samla sett burde dette gje ei god plattform for ein konstruktiv debatt om familiepolitiske prioriteringar i samfunnet. Vi i KrF vil ikkje hardnakka stå på våre modellar. Eg inviterar til debatt, og vonar dei andre partia takkar ja til invitasjonen, sa Svarstad Haugland.
Gje staten ansvar for universitetssjukehusa
I foredraget sitt kom ho også fram med forslag om å gje staten ansvar for dei fem universitetssjukehusa i Noreg; sjukehusa i Tromsø, Trondheim, Haukeland i Bergen, Rikshospitalet og Ullevål i Oslo.
-Eg ønsker ikkje lenger at fylkeskommunane skal drive desse sjukehusa som både sit med ansvar for utdanning av nye medisinarar og viktig spisskompetanse heile folket skal kunne nytte. Dette er så viktige oppgåver at dei nemnde sjukehusa ikkje må vere avhengig av fylkeskommunens økonomi, sa Valgerd Svarstad Haugland i Drammen fredag.
