
11.6.2005
Venstres landsstyre:
Venstre vil ha Nærøyfjorden og Geirangerfjorden på UNESCO si verdsarvliste
Venstre meiner det er viktig å sikra at Nærøyfjorden og Geirangerfjorden får plass på UNESCO si liste for særleg viktige naturområder. Desse er no aktuelle kandidatar for dette, og Venstre krev difor at statlege styresmakter stoppar all vidare utbygging i det militære øvingsfeltet på Mjølfjell, inntil forsvaret har lagt fram ei samla juridisk bindande plan for framtidig aktivitet i området.
Etter at planen om flybombing vart lagt bort i 2003, har forsvaret drive ei stegvis utbygging i området. Med dei veganlegga som forsvaret no har søkt om å få byggja, er Venstre uroa for at det gradvis vert lagt opp til større militær aktivitet i Mjølfjellsområdet. Slik auka aktivitet så nær opptil Nærøyfjorden, kan trua ein plass på UNESCO si verdsarvliste, og mulegheit for å gje området internasjonal status. Erfaring frå andre stader har vist at verdsarvstatus har svært mykje å seia for utvikling av turisme og andre deler av næringslivet.
