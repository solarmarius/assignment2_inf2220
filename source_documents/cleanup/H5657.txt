
9. mars 2002
Kristelig Folkepartis Kvinner:
ØNSKER STRATEGIPLAN FOR KVINNEHELSE VELKOMMEN
Etter at Kristelig Folkepartis Kvinner i lengre tid har etterlyst en helhetlig oppfølging av utredningen "Kvinners helse i Norge", hilser vi nå velkommen at helseministeren vil sette dette på dagsorden ved å legge fram en egen strategiplan for Stortinget om kvinners helse. Det sier de to nestlederne i Kristelig Folkepartis Kvinner, Astrid Wessel og Mona Enstad.
Utredningen "Kvinners helse i Norge" viser at det er stort behov for å styrke kvinne- og kjønnsperspektivet innen medisinsk og fagmiljø.
- Kristelig Folkepartis Kvinner forventer at strategiplanen vil spørsmål som gjelder kvinners helse større prestisje i de medisinske miljøene, større oppmerksomhet og bedre tilgang til økonomiske ressurser.
- Særlig viktig er at ny kunnskap om forskjeller mellom kvinner og menns biologi, vil gi bedre behandlingsformer for begge kjønn. Kunnskap om innvandrerkvinners helse bør vies spesiell oppmerksomhet.
- Kristelig Folkepartis Kvinner vil understreke at tiltak må iverksettes slik at livskvaliteten kan bedres for kvinnene gjennom bedre helse- og velferdstilbud.
