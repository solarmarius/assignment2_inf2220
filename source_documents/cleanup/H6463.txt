
15.12.02
Venstre
Miljøhensyn må styre utviklingen i Barentshavet
Venstres landsstyre kan ikke akseptere at det igangsettes ytterligere petroleumsvirksomhet i Barentshavet, inkludert Goliat og oljeutvinning på Snøhvit, før konsekvensutredningen foreligger. Miljøhensyn må være styrende for beslutningen om oljeutvinning i nye havområder.
Barentshavet er et sårbart havområde med et ustabilt klima som vil vanskeliggjøre eventuelle opprydningsaksjoner etter oljesøl. Konsekvensutredningen må derfor grundig belyse de ulike problemområder ved helårig oljeutvinning så langt nord. Utredningen må i tillegg klargjøre konsekvensene for dyre- og planteliv i området.
Venstre kan ikke støtte utvinning av olje i Barentshavet, med mindre en i utredningen legger frem bred og grundig dokumentasjon på at dette er miljømessig forsvarlig. Oljeselskapenes investeringer i området kan ikke tillegges avgjørende vekt dersom miljøhensyn trekker i motsatt retning
