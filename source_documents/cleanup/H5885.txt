
16/5-02
Spørsmål til statsråd Norman om SAS/Braathens-konflikten:
Morten Lund (Sp):
Meget uklokt av SAS å søke og omgå intensjonene i Arbeidsmiljøloven
Arbeidsmiljøloven har bestemmelser som skal sikre at arbeidstakerne beholder sine rettigheter og beskyttelse mot oppsigelse ved eierskifter, fusjoner og også ved konkurranseutsetting. Ved uenighet om lovforståelsen havner konflikten i rettsapparatet. En slik rettsprosess kan ta lang tid. Omstridte oppsigelser må utsettes til siste rettsinstans har sagt sitt.
De Braathens-ansatte har fått løfter både skriftlig og muntlig om at alle ansatte i det nye selskapet skulle behandles likt ved de nedbemanninger som alle så måtte komme. Først lang tid etter oppkjøpet ble det kjent at ledelsen i konsernet legger opp til å legge ned avdelinger i Braathens i stedet for å samordne de to selskapenes avdelinger der det er mulig.
Statsråden må i løpet av en uke besvare følgende spørsmål:
SAS-oppkjøpet av Braathens har blitt godkjent bl.a. med grunnlag i uttalelser fra Braathens-ansatte som mente å ha skriftlige og muntlige løfter fra begge selskaper om at alle ansatte ville stå likt ved oppsigelser. Lenge etterpå blir det kjent at SAS vil velge en organisasjon som medfører at flere hundre i Braathens må gå fordi hele avdelinger legges ned. Er intensjonene bak Arbeidsmiljølovens beskyttelse av arbeidstakere ved oppkjøp, fusjoner og outsoursing omgått slik denne prosessen beskrives?
-Dersom det viser seg at SAS gjør alvor av å forfordele sine egne ansatte framfor de Braathens-ansatte, mener jeg saken bør prøves for retten, sier Morten Lund. --Bare på det viset kan det avklares om det er godt nok samsvar mellom intensjonene bak Arbeidslovens bestemmelser om beskyttelse mot oppsigelser i tilfeller som dette og den foreliggende lovtekst. Vi kan ikke ha et lovverk som gir falsk trygghet, og dermed får som konsekvens at oppkjøp godkjennes på et feilaktig grunnlag. For begge parter vil det være best om man starter forfra med omorganisering og samordning ut fra de løfter som ble gitt da oppkjøpet ble presentert.
