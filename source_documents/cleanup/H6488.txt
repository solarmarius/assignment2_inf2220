
19.12.02
Morten Lund, Sp
REGJERINGENS GJENBRUK AV JULEGAVER
Før jul i fjor satte Norges Bank ned renta og samarbeids-regjeringens talsmenn kom med følgende gledesstrålende melding: "Rentenedsettelsen er Regjeringens julegave til det norske folk." Også i år var Jon Lilletun og Oddvar Nilsen like gledesstrålende og giverglade da de kunne overrekke årets rentenedsettelse som en "Julegave fra Regjeringen til det norske folk."
Det Regjeringens talsmenn derimot ikke sier er at renta nå er nøyaktig den samme som for ett år sida. Men i mellomtiden har den ligget på et noe høyere nivå. Regjeringen har i løpet av året -sammen med Norges Bank- tatt julegaven tilbake, pakket den inn i samme papiret, og deler den gledesstrålende ut igjen, som en julegave til det norske folk.
Gjenbruk er veldig bra. Det blir nok sikkert mindre press i økonomien (og rom for mer skattelette), om alle begynte som Regjeringen; - å gi den samme julegaven på nytt igjen, år etter år. Men gaver er noe spesielt. En gave skal vel helst glede mottakeren, ut over den glede han får av å se at giveren blir så veldig glad?
