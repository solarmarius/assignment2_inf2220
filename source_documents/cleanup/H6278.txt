
22.10.02
KrFK
LIK EGENANDEL FOR KVINNER OG MENN VED STERILISERING I NESTE ÅRS STATSBUDSJETT
Kvinner må betale en egenandel ved sterilisering som er fire ganger høyere enn det menn må betale. Dette er uakseptabelt, mener landsstyret i Kristelig Folkepartis Kvinner. KrFK krever at opp denne forskjellsbehandlingen rettes oppi statsbudsjettet for 2003 slik at kvinner ikke må betale mer enn menn ved sterilisering.
Første januar i år ble egenandelen ved sterilisering av kvinner forhøyet. Den ligger nå på hele 6 079 kroner, mens menn bare betaler 1268 kroner i egenandel ved tilsvarende inngrep. Den høye egenandelen ved sterilisering av kvinner er trolig en viktig årsak til at antall inngrep har sunket med nesten 77 prosent de fire første månedene i år. Dette er også en årsakssammenheng Helsedepartementet selv peker på.
Forskjellen i egenandelen blir begrunnet i at steriliseringsinngrepet på en kvinne er mer omfattende enn på en mann. Landsstyret i Kristelig Folkepartis Kvinner mener, rent prinsipielt, at det ikke børe være noen forskjell mellom kjønnene når det gjelder egenandelen ved sterilisering.
Nedgangen i antall steriliseringer er uheldig ut fra ønsket om å forebygge aborter, understreker KrFK. Det er tverrpolitisk enighet om at aborttallene er høye og bør ned.
Historien har vist at det som oftest har vært kvinnene som har måttet ta ansvaret for familieplanleggingen. Dagens ordning med så store forskjeller i egenandelen mellom kjønnene er kvinnediskriminerende.
