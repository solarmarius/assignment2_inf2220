
24.04.95 - 25.04.95
Royal Christiania Hotel, Oslo
LANDSSTYREMØTE 24/4-95
Møtet behandlet følgende saker:
1. Kommune- og fylkestingsvalget.
2. Regjeringens forslag til revidert budsjett for 1995.
3. Boligfinansieringen.
4. Strategisk Plan.
5. Tidspunkt for Landsmøtet 1996.
6. Utnevnelse av æresmedlemmer.
Møtet vedtok tre uttalelser med følgende overskrifter.:
"Styrk Husbanken som virkemiddel i en sosialdemokratisk boligpolitikk"
En bevisst satsing gjennom Husbanken har gjort at de fleste i dag har reell mulighet til å skaffe seg egen bolig i et godt bomiljø. Husbanken skal opprettholdes og forbedres som det viktigste virkemiddel i Arbeiderpartiets boligpolitikk. Overføringene til boligformål gjennom Husbanken skal minst opprettholdes på dagens nivå.
Husbanken skal være en bank for folk flest. Den skal tilby lav rente og gunstige lånevilkår til folk som vil skaffe seg en bolig med alminnelig standard, uten å stille krav til inntekt og egenkapital. Samtidig må det prioriteres virkemidler rettet mot de som trenger ekstra støtte. Husbanken skal bidra til å holde boligbyggingen oppe på et høyt og stabilt nivå.
Arbeiderpartiet vil at Husbanken skal tilby både fastrentelån og lån med flytende rente. Rentevilkårene knyttes til statlig opplåning i pengemarkedet. Slik vil Husbanken både ha et tilbud til de som ønsker stabile lånebetingelser, og være mer konkurransedyktig i forhold til endringer i markedsrenten.
Utfordringen framover er særlig å legge forholdene bedre til rette for tusenvis av unge som skal etablere seg med egen bolig. Målet er at alle førstegangsetablerere som har behov for det skal kunne få tilbud om etableringslån.
Det er nødvendig med en styrking av innsatsen i byfornyelsen for å bekjempe forslumming og dårlige levekår.
For å møte disse utfordringene ønsker Arbeiderpartiet å vri midler fra subsidiene som ligger i dagens ordning med rentetrapp til mer direkte tilskudd.
Vi vil:
- Innføre et boligtilskudd til unge i etableringsfasen med lav egenkapital. Tilskuddet kan gis både ved kjøp av eldre boliger og ved nybygging.
- Innføre et boligtilskudd for funksjonshemmede og grupper med permanent lave inntekter, som tilsvarer de særvilkår disse gruppene i dag har i Husbanken.
- Styrke bostøtteordningen.
- Prioritere bostøtteordningen.
- Prioritere en styrking av byfornyelsestilskudd.
- Innføre et boligkvalitetstilskudd. Dette skal stimulere til boliger og bomiljø lagt godt til rette for barn, eldre og funksjonshemmede, bomiljø som legger til rette for fellesskap, samt hensyn til natur/miljø i utformingen av boligene.
"Trygghet i hverdagen"
Trygghet i hverdagen er Arbeiderpartiets parole foran høstens kommune- og fylkestingsvalg.
Det kan bare skapes gjennom et samspill mellom den nasjonale og lokale politikken.
Arbeiderpartiet står for utbygging, nytenking og prioritering. Bare slik kan vi sikre velferd og bedre tjenestetilbud i et samfunn som forandrer seg.
Arbeid for alle er Arbeiderpartiets fremste mål
Arbeidsledigheten er fortsatt alt for høy. Derfor er kampen mot ledigheten Arbeiderpartiets fremste oppgave. Solidaritetsalternativet gir resultater. Antallet sysselsatte stiger og ledigheten går ned.
Arbeiderpartiet vil holde fast ved hovedpilarene i solidaritetsalternativet: Den solidariske inntektspolitikken og en styrking av den offentlige sektoren. Like viktig er den tredje pilaren: Styrking av utdanningstilbudene, flere lærlingeplasser, voksenopplæring, omskolerings- og arbeidsmarkedstiltak.
Arbeidsmarkedstiltakene skal fortsatt ligge på et høyt nivå. Det må gjøres en særlig innsats overfor langtidsledige, for å unngå at mange blir varig utestengt fra arbeidsmarkedet.
Ungdomsgarantien skal utvides til å gjelde alle under 25 år.
De som har arbeid sikrer gjennom moderate inntektsoppgjør fortsatt lav prisstigning og rentenivå, og styrker bedriftenes stilling. Dette gir grunnlag for realvekst i kommunenes inntekter. Slik skapes flere arbeidsplasser både i privat og offentlig sektor.
Arbeiderpartiet vil i samarbeid med LO lage en handlingsplan for likelønn. Vi vil oppfordre partene i arbeidslivet til å prioritere likelønn innenfor rammen av en solidarisk inntektspolitikk.
Løft mindretallet og styrk helse- og pleietilbudet
Arbeiderpartiet vil sikre velferdsstaten og bygge den videre ut.
De som ikke har nytt godt av den samme velferdsøkningen som flertallet skal prioriteres. Dette gjelder først og fremst langtidsledige. Situasjonen for enslige forsørgere skal forbedres gjennom økte kontantutbetalinger, over en kortere periode enn i dag. Oppfølgingen av den enkelte med tilbud om utdanning og jobbsøking skal forbedres og forsterkes.
Arbeiderpartiet vil tilføre helse og sosialsektoren mer penger. I helsesektoren vil vi ha bedre samarbeid, både mellom sjukehus og mellom forvaltningsnivåer. Pasientrettighetene skal forbedres gjennom fritt sjukehusvalg innenfor regioner, rett til fornyet vurdering hos annen lege og pasientombud i alle fylker.
Eldreomsorgen må omfatte tilbud om hjemmebasert omsorg, trygde- og omsorgsboliger og sjukehus. Omsorgsboliger med tilbud om heldøgns omsorg og pleie skal være ett av de viktigste elementene i framtidas tilbud.
Målet om barnehageplass til alle som ønsker det, skal nås før år 2000. Dette krever en særlig satsing på plasser for aldersgruppen 0-3 år.
6-års reformen vil jevne ut forskjeller i læringsevne og læringsvilje som har bakgrunn i ulike oppvektsmiljøer, sosiale vilkår og ulik økonomi i barnefamiliene. Tidligere skolestart gir lenger grunnutdanning og dermed et mer likt utgangspunkt for videre utdanning. Arbeiderpartiet vil sørge for at kommunene sikres de nødvendige økonomiske rammer som intensjonene i reformen krever.
En sterk velferdsstat krever orden i økonomien. Dersom underskuddene får lov til å vokse er det velferdsordningene som blir skadelidende. Arbeiderpartiet vil bygge opp et oljefond som skal bidra til å sikre investeringer i nye arbeidsplasser og trygge folketrygden i framtida.
Velferdsstaten må videreutvikles. Ordninger som ikke fungerer og behov som ikke dekkes, kan tvinge fram private løsninger og slik være en trussel mot vår felles velferd. Arbeiderpartiet vil reformere velferdsordningene fordi vi ønsker en sterk velferdsstat også i framtida.
Den enkeltes innflytelse over eget velferdstilbud skal øke. Brukerne skal tas med på råd både ved utforming og gjennomføring av tilbud.
Den fremste kvaliteten ved den norske velferdsstaten er at det ikke er størrelsen på lommeboka som regulerer tilgangen til utdanning, helse omsorg og ulike trygdeordninger. Arbeiderpartiet er en garantist for at dette viktige prinsippet oprettholdes.
Alle skal ha rett til trygghet i hjem, skole og på gata
Vold og annen kriminalitet er i første rekke en tragedie for de som rammes direkte. Men det utfordrer også trygghetsfølelsen i samfunnet som helhet - og troen på vårt felles norm- og verdigrunnlag. Mye av den skjulte volden begås i hjemmene. Svært ofte kjenner overgriper og offer hverandre godt.
Kampen mot vold, mobbing og kriminalitet må være en viktig del av vår velferdspolitikk.
Det finnes ikke en enkelt årsak til økningen i vold. Derfor kan trygghet bare skapes gjennom en kombinasjon av forebyggende arbeid, reaksjoner på lovbrudd, samt tiltak som kan bringe innsatte tilbake til et lovlydig liv.
Arbeiderpartiet vil:
· Satse på idrett, musikk/dans, støtte til frivillige organisasjoner, fritidsklubber og andre aktiviteter for barn/unge.
· Sette i verk tiltak for å motvirke at ungdom kommer i drift. Det krever et sterkere samarbeid mellom politi, skole, sosialkontor, barnevern og hjemmene.
· Raskere gi rusmisbrukere et tilbud om behandling, og gjøre terskelen for å gi slike tilbud lavere. Bygge ut ettervernet.
· Følge opp den framlagte handlingsplanen mot vold i bildemediene. Publikum skal bevisstgjøres om sin makt og sitt ansvar, og de som formidler medievold må ansvarliggjøres.
· Innføre en egen paragraf i opplæringsloven som vil forplikte alle som har noe med skolen å gjøre til å motarbeide mobbing og vold i klasserommet, i skolegården og på skoleveien.
· Mer politi synlig i gatene. Vi vil satse enda mer målrettet på aksjoner mot gatevold.
· Sørge for å ha en effektiv påtalemyndighet som kan bringe saker for retten, domstoler som skal idømme riktig straff og et fengselsvesen som sørger for gjennomføringen av idømt fengselsstraff.
· Utvikle videre alternative straffereaksjoner som konfliktråd og samfunnstjeneste.
· Støtte opp om krisesentrene og andre frivillige hjelpetiltak.
Vi vil ha en bærekraftig utvikling
Vår ide om solidaritet omfatter også solidaritet med kommende generasjoner. Vår viktigste oppgave i årene som kommer vil bli å forene målet om arbeid for alle med en bærekraftig utvikling. Det innebærer blant annet at vi må vri forbruk og produksjon i retning av tjenester, omsorg og mer tid til hverandre. Dette står ikke i motsetning til arbeid for alle. Kampen for full sysselsetting, høyere livskvalitet og bærekraftig utvikling henger sammen.
Arbeider for en bærekraftig utvikling og reduksjon i utslippene krever tiltak både lokalt, nasjonalt og internasjonalt.
Arbeiderpartiet vil:
· Videreføre en avfallspolitikk som stimulerer til kildesortering, gjenvinning og avfallsreduksjon.
· Fortsette arbeidet med å styrke kollektivtilbudene.
· Fortsette å rense opp våre vassdrag og redusere utslippene av miljøavgifter til havet.
· Satse på ENØK-tiltak.
· Sikre allmennheten rett til fri ferdsel i utmarksområder, og større mulighet til jakt og fiske. Eiendomsretten skal ikke være en rett til å stenge andre ute fra naturopplevelser.
Arbeiderpartiets hovedoppgaver er å:
? Videreføre solidaritetsalternativet for arbeid for alle.
? Sørge for vekst i kommuneøkonomien også i neste fireårsperiode.
? Gjennomføre skolestart for 6-åringer fra 1997. Fortsette utbyggingen av et godt skolefritidstilbud og barnehageplasser til alle som ønsker det. Dette krever særlig satsing på plasser for aldersgruppen 0-3 år.
? Videreføre Reform-94 på bakgrunn av erfaringer ute i skoleverket.
? Tilføre eldreomsorgen og helsetjenestene mer penger.
? Gi rusmisbrukere raskere tilbud om hjelp.
? Gjøre kampen mot vold, mobbing og kriminalitet til en viktig del av vårt velferdspolitiske og lokale engasjement, i samspill mellom det offentlige, ofreldre og nærmiljø.
? Fortsette arbeidet med å vri forbruket og produksjonen i en bærekraftig retning. Dette vil også være en viktig del av vår lokalpolitikk.
