
Nestleder i SV
Øystein Djupedal
Et smålig budsjett
- Dette er et budsjett som vil øke forskjellene i det norske samfunnet. Manglende innsats mot arbeidsledighet, skuffende kommuneøkonomi og smålige kuttforslag i mange sosiale ordninger, preger regjeringens forslag til revidert budsjett, uttaler Øystein Djupedal, finanspolitisk talsmann i SV.
Regjeringen anslår at arbeidsledigheten vil stige til 4,4 % av arbeidsstyrken i år og 4,6 % neste år. Allikevel er tiltakene mot arbeidsledighet beskjedne.
- Å la over 100 000 arbeidsføre mennesker gå arbeidsløse når det finnes store uløste oppgaver, er uakseptabelt, fortsetter Djupedal. - I denne situasjonen kan vi ikke basere oss på at pengepolitikken alene vil løse alle problemer. Jernbaneinvesteringer, rassikring, investeringer i ENØK-tiltak og sosial boligbygging er eksempler på tiltak som vil være viktig å få gjennomført, som kan setter i verk raskt med betydelig sysselsettingseffekt.
Regjeringen foreslår omkamp på bl.a. regulering av pensjonene, skatteforslaget i barnehageavtalen, økt bostøtte for barnefamilier.
- Vi registrerer at regjeringen har valgt en konfrontasjonslinje i forhold til Stortinget. Dette er viktige vedtak for mange utsatte i det norske samfunnet. SV vil ikke akseptere at pensjonister og barnefamilier som ikke klarer boutgiftene sine blir kasteballer i en kamp mellom regjeringen og stortingsflertallet, understreker Djupedal.
Få dager etter at Stortinget behandlet regjeringens fattigdomsmelding, foreslår regjeringen nye tiltak som rammer svake grupper.
- Regjeringen sa de ville bekjempe fattigdom på tirsdag, og tar dette tilbake på torsdag. - Økte egenandeler i helsesektoren, redusert bostøtte for barnefamilier og kutt i pensjoner mer enn oppveier særtiltakene mot fattigdom. Sammen med svak innsats mot arbeidsledigheten betyr dette at flere vil slite økonomisk dersom dette budsjettet blir vedtatt, avslutter Djupedal.
