
31.5.99:
Morten Lund,
Pressemelding fra
IT-FORNEBU: BRAKSEIER FOR REGJERINGEN
Senterpartiets stortingsrepresentant fra Sør-Trøndelag og leder av næringskomiteen, Morten Lund, sa under debatten i Stortinget i dag at en samlet næringskomite nå hadde dødlagt Arbeiderpartiets og Fremskrittspartiets forslag om å omgjøre Stortinget til saksbehandlingsorgan i IT-Fornebu saken. Lund sa videre at den enighet som nå var oppnådd i næringskomiteen i forhold til den videre skisse til framdrift var helt i tråd med statsrådens ønsker. Dermed har også den politiske sprengkraften i IT-Fornebu saken blitt borte. I en kommentar fra Stortinget bekrefter Lund at saken nå er helt avdramatisert.
-Ja, både i næringskomiteens innstilling og i debatten i salen her i dag så går det klart fram at både Arbeiderpartiet og Fremskrittspartiet langt på vei unnskylder sin handlemåte, og er endog rause nok til å uttrykke tilfredshet med statsrådens handtering av saken. Kritikken mot Regjeringens handlemåte i denne saken har vist seg å være uten grunnlag, og det har Arbeiderpartiet og Fremskrittspartiet heldigvis innsett, sier Lund i en kommentar fra Stortinget.
Lund vektla i sitt innlegg at 7 tilbydere nå har levert planer som er i samsvar med Stortingets forutsetninger på alle de punkt der forslagsstillerne påsto at departementet hadde bedt dem legge andre forutsetninger til grunn.
Et flertall i Stortinget bestående av de tre sentrumspartiene, Fremskrittspartiet og Arbeiderpartiet stillte seg bak et forslag om å be Regjeringen legge frem en melding før sommerferien om de tilbud som velges ut for videre forhandlinger. Regjeringen fikk frist til å legge fram en proposisjon for Stortinget før 1. oktober der Regjeringen vil presentere sitt valg av utbygger og andre konklusjoner som stortinget da vil få til behandling.
Lund tror ikke at noen vil stemme for en annen utbygger enn den Regjeringen velger etter at den ordinære saksbehandlingen er gjennomført.
