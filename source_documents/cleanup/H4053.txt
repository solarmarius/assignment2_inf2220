
30.1.2001
Tor Nymo,
Pressemelding fra
VI MÅ IKKE GLEMME ROVDYRPROBLEMENE I NORD-NORGE.
Senterpartiets stortingsrepresentant fra Troms, Tor Nymo, sa under en debatt om rovdyr i Stortinget i dag at fokuset i rovdyrpolitikken i større grad må rettes mot de reelle skadegjørerne som jerv og gaupe, og at hensynet til symbolikken i debatten representert ved bjørn og ulv burde tones noe ned. Nymo understreker allikevel at han ikke vil bagatellisere de problemene som forårsakes av ulv og bjørn.
-Mitt poeng er at vi må konsentrere oss mer om de rovdyra som virkelig bidrar til en vanskelig driftssituasjon for næringsdrivende både innenfor sauenæringen og innenfor reindriften. Det er jo slik at skader forårsaket av ulv og bjørn bare er en liten brøkdel av det totale skadeomfanget som i all hovedsak skyldes jerv og gaupe. For eksempel ble det utbetalt erstatning for omkring 13 000 jervedrepte sau i 1999, og over 9000 gaupedrepte sau. Bjørn og ulv sto for henholdsvis 3125 og 622. For reindriften er disse tallene enda klarere, har ble det ikke tatt et eneste dyr av ulven, mens jerv og gaupe til sammen tok over 4000 dyr. Dette viser med all tydelighet at jerven og gaupa er det største problemet sier Nymo i en kommentar fra Stortinget.
Nymo sier videre at han enkelte ganger får en følelse av at debatten fjerner seg fra det som virkelig er problemet, nemlig hensynet til utmarksnæringene. I stedet blir det et voldsom fokus hvis sau blir revet av bjørn eller ulv i Sør-Norge. Nymo frykter at dette kan føre til at de som virkelig har problemer, nemlig brukere i områder med mye jerv og gaupe, nærmest forsvinner i en voldsom opphetet debatt som ser ut til å være mer fundamentert på symboler og skremselshistorier enn reelle problemer for utmarksnæringen.
-Jeg har ikke noe kjærlighetsforhold verken til ulv eller bjørn, men det er en kjensgjerning at rovdyrdebatten den siste tiden har blitt ført på en slik måte at de reelle problemene har blitt skjøvet i bakgrunnen fordi skadegjørerne er jerv og gaupe, og da betyr det at utmarksbrukere med store problemer i min landsdel nærmest drukner i debatten om ulv. Som representant for Nord-Norge må jeg påpeke dette avslutter Nymo fra Stortinget.
