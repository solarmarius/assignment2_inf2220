
Dato: 04.04.2000
FREMSKRITTSPARTIET
Uakseptabelt med kutt
i kommunenes eldreutbygging
Bergens Tidende avslører i dag at kommunenes utbyggingsplaner i eldreomsorgen sprenger rammen på 30 milliarder kroner som Stortinget i 1997 la inn i Handlingsplan for eldreomsorgen. En foreløpig evalueringsrapport som Senter for samfunnsforskning i Bergen har utarbeidet på oppdrag fra Sosial- og helsedepartementet viser at kommunene planlegger 2000 flere omsorgsboliger og sykehjemsplasser en det er økonomisk dekning for.
Leder av Fremskrittspartiets Kommunalpolitiske Utvalg og ordfører i Os kommune, Terje Søviknes, kan ikke akseptere kutt i kommunenes utbyggingsplaner;
- Kommunene må få beholde de nåværende statlige finansieringsordningene for omsorgsboliger og sykehjemsplasser inntil de planlagte utbyggingsprosjektene er realisert. Skal kommunene nå få kutt i planene blir dette rene bingoen i kommune-Norge der de eldre blir skadelidende i den tilfeldige kommuner, sier Søviknes.
- At evalueringsrapporten også viser at halvparten av kommunene vil få lavere sykehjemsdekning i år 2003 enn i 1997, underbygger at kommunene må få anledning til å fullføre, og aller helst intensivere, utbyggingen.
Rapporten viser også at kvalitetsforskjellene på eldreomsorgen øker mellom kommunene.  Dette bekrefter det FrP har hevdet hele tiden. Staten må ta over ansvaret for driften av eldreomsorgen for å sikre et likeverdig tilbud i hele landet. Dette kan best gjøres gjennom et statlig stykkpristilskudd til den enkelte bruker av eldreomsorgstjenester, slik FrP har foreslått gjentatte ganger, sier Søviknes.
- FrPs Kommunalpolitiske utvalg forventer nå at Regjeringen og Stortinget følger opp eldresatsingen med å utvide rammen på 30 mrd kroner slik at kommunene kan fullføre den planlagte eldreutbyggingen, avslutter en bekymret Søviknes.
