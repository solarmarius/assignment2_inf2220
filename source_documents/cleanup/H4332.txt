
fredag 2. juni 2000 13:50:22
Nytt Ap-øl:
- Nei til sosialdemokratisk skvip
Venstres finanspolitiske talsmann Terje Johansen går ut mot Arbeiderpartiets forslag om en ny utvannet øltype. - Det er ikke mening i at politikere gjennom politiske vedtak skal opprette nye ølsorter, sier Johansen.
Det nye Ap-ølet er foreslått med det svenske "folkøl"-et som forbilde og skal ha et alkoholinnhold på 3,5% mot pilsens 4,5%. Ap-ølet skal ha redusert avgift i forhold til pils for at bryggeriene skal begynne å produsere den nye ølsorten.
Terje Johansen mener dette er nok et utslag av sosialdemokratisk detaljregulering. - Når sosialdemokratene endelig innser av avgiftspolitikken og millimeterreguleringene deres er feilslått, finner de på meningsløse promillereguleringer, sier Terje Johansen.
