
20.02.03
Ola T. Heggem (Sp)
Heggem spør kulturministeren om tilskuddsordning for idrettsanlegg
Forsøksperioden med forenklet søknadsordning for mindre nærmiljøanlegg har vist seg å være en suksess i Møre og Romsdal, sier Ola T. Heggem som i dag stilte et spørsmål til skriftlig besvarelse til kulturministeren om Kulturdepartementet er villig til å gjøre denne ordningen permanent.
Det høye antallet søknader og restanser viser at det er stor interesse og behov ute i de enkelte lokalmiljøer for slike enkle nærmiljøanlegg. Slike typer anlegg er svært viktig for å få barn og ungdom som ikke er aktive innen den organiserte idretten til å bli fysisk aktive. - Ordningen er derfor helt i tråd med de prioriteringer Stortinget har vedtatt for idrettspolitikken, sier Heggem.
- Jeg frykter at det vil være svært vanskelig å få realisert slike anlegg dersom ordningen opphører, fordi kommuneøkonomien ikke gir kommunene anledning til å finansiere slike tiltak kun med egne midler, sier Heggem og viser til at både idrettskretsen og fylkeskommunen støtter opp ordningen.
- Det vil være svært synd om en ordning som har vist seg å være så verdifull i arbeidet med å tilrettelegge for økt fysisk aktivitet i fylket vårt, ikke kan videreføres etter 2003, sier Heggem som er spent på svaret fra statsråden.
