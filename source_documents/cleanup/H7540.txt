
2003-2007
Nord-Trøndelag Høyre
Program 2003-2007
Skole, næringsliv og samferdsel er viktige og prioriterte oppgaver for Nord-Trøndelag Høyre.
Vårt mål er en bedre skole og mer igjen for pengene.
Samferdsel
Framkommeligheten langs våre riks- og fylkesveger må bedres. Tilførselsveger til viktige industrimiljøer er et prioritert utviklingsområde for Høyre
Nord-Trøndelag Høyre vil arbeide for å oppnå bedre regularitet og sikkerhet for de reisende til og fra kortbaneflyplassene i fylket.
Det er et mål å bedre trafikksikkerheten på samtlige veger i fylket i kommende periode.
Høyre vil ha en rask og sikker transportløsning gjennom fylket gjennom satsing på utbedring og utbygging av E6 og riksveger med særlig betydning for næringsliv og bosetting. Dette bør prioriteres foran satsing på Nordlandsbanen gjennom fylket.
Utbedring av Meråkerbanen er avgjørende for utviklingen av øst-vestforbindelsen. Spesielt vil dette kunne underbygge grunnlaget for framtidig containerhavn på Skogn.
SKOLE
Høyre vil bedre læringsmiljøet for elevene.
Høyre vil at skolene i fylket skal bli læresentra som skal bestå på grunn av kvalitet og etterspørsel.
Høyre vil at den enkelte skole skal få større mulighet til selv å prioritere bruk av de tildelte ressurser.
Elevene må kunne velge skole ut fra interesse, tilbud , lyst og evner, ikke bare ut fra bosted.
Offentlige og private skoler sidestilles og skal ha like rammebetingelser.
Høyre vil at hver enkelt elev må få en undervisning som er tilpasset vedkommendes forutsetninger og behov.
Yrkesfaglig utdanning må stimuleres til og sikres nær kontakt med det næringsliv de utdanner seg til. Slikt samarbeide bør belønnes.
Det må legges til rette for alternativ yrkesopplæring hvor en større del av opplæringen skjer i bedrift.
Næringsliv
Høyre vil fremme en industripolitikk som gir norsk industri rammevilkår som sikrer at det blir like attraktivt å etablere seg og drive industri hos oss som i resten av EØS-området.
Høyre vil gjøre det attraktivt å etablere seg, og å drive næringsvirksomhet i Nord Trøndelag
Høyre vil utnytte de forutsetninger og muligheter fylket har for å gi næringslivet best mulige vilkår for videre utvikling
Høyre vil bidra til infrastruktur for innenlands bruk av gass, også for å sikre utbygging av gasskraftverk.
Høyre vil gi næringslivet større medbestemmelse i forbindelse med etablering av areal for næringsutvikling
Høyre vil utvikle kompetansemiljøene for havbruks- og kystnæringene i fylket.
Høyre vil sikre landbruket i fylket.
Høyre vil støtte utbygging av containerhavn på Skogn og et maritimt senter i Nærøysundet i Ytre Namdal
Høyre vil arbeide for å få etablert helikopterbase på Værnes
Offentlig sektor
Høyre vil arbeide for avvikling av fylkeskommunen. Tjenesteytingen bør i størst mulig omfang overføres kommunene for på denne måten komme nærmest mulig brukerne.
Høyre vil styrke det kommunale selvstyret. Fylkeskommunen og Fylkesmannen bør i langt mindre grad ha anledning til å gripe inn i kommunale vedtak der disse er innenfor gjeldende norsk lov.
Høyre vil likestille offentlige og private tjenestetilbud. For Høyre er det viktigere å kunne tilby brukerne gode tjenester enn å begrense tilbudet gjennom forskjellsbehandling av tilbyderne
Kulturliv
Høyre vil legge vekt på å forvalte og videreforedle kulturarven ved å ta vare på kulturuttrykk som har varig verdi. De to norske skriftspråkene og samisk representerer en verdifull kulturarv som det er viktig å bevare og videreutvikle.
Høyre vil gjøre kulturlivet til mer selvstendige og uavhengige tilbud.
Høyre vil arbeide for et allsidig kulturtilbud, slik at også de unge har kulturelle møteplasser.
Høyre vil stimulere til bredde og utvikling av idrettsaktiviteter i fylket.
Dette fordi:
- breddeidrett fremmer sosialt fellesskap og er verdifullt forebyggende helsearbeid
- barne- og ungdomsidrett er med på å skape trygge og attraktive oppvekstmiljø
- konkurranseidrett skaper identitet, gir tilhørighet og fremkaller positive opplevelser.
Miljøvern
Høyre vil oppnå riktig balanse mellom verdiskaping og miljøvern. Det skal lønne seg å være miljøvennlig.
Høyre vil ta vare på det biologiske mangfoldet og mener at dette best kan sikres gjennom en kombinasjon av vern og bærekraftig bruk.
Høyre vil være forsiktig ved inngrep i den private eiendomsrett som svekker grunneiers bruksrett og økonomiske avkastning. Der hvor dette skjer må grunneierne sikres full erstatning for redusert bruksverdi og markedsverdi.
Høyre vil ha et sterkt kulturminnevern. Høyre vil at den som krever utgraving og undersøkelser av kulturminner også påtar seg kostnadene.
·
