
20. august 2003
FrP
FrP foreslår "møteforbud" ved offentlige kontorer
- Det bør innføres et påbud ved alle offentlige kontorer om at det avsettes minst én møtefri dag pr. uke, der saksbehandlerne utelukkende er tilgjengelig for å svare på enkle henvendelser i skranke eller pr. telefon, sier stortingsrepresentant Ulf Erik Knudsen fra Fremskrittspartiet.
Når Stortinget trer sammen igjen, fremmer FrPs stortingsrepresentanter Ulf Erik Knudsen og Karin S. Woldseth et såkalt dokument 8-forslag om at det på alle forvaltningsnivåer innen offentlig sektor innføres en ordning der saksbehandlere og ledere som håndterer saker for publikum er tilgjengelige minst en dag pr uke.
- Dette for at folk skal kunne få raskere svar på sine henvendelser. Det er viktig å bedre folks muligheter til å komme i kontakt med rett person.
- Vi har vært i kontakt med mange mennesker som er lite fornøyd med det offentliges informasjon og service. Mange klager på at det er vanskelig å få tak i saksbehandlere pr. telefon for å få svar på ganske enkle spørsmål, sier Ulf Erik Knudsen.
