
Dato: 17. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
- SPENNENDE MED EN ØKONOM
SOM HELSEMINISTER!!
- Jeg synes det er spennende at vi får en helsestatsråd som er siviløkonom og jurist, sier lederen av Stortingets sosialkomite, John I. Alvheim, i en kommentar til regjeringsskiftet.
I dag har landet fått en ny regjering og både sosial- og helseministeren i denne regjeringen er fullstendig ukjente i forhold til de områdene de nå skal administrere. Tore Tønne, siviløkonom og jurist, blir helseminister, mens lege Guri Ingebrigtsen blir ny sosialminister.
- Jeg synes det er spennende at vi får en helsestatsråd som er siviløkonom og jurist, sier FrPs helsepolitiske talsmann John I. Alvheim, som også er leder av Stortingets sosialkomite.
- I løpet av mars måned har den nå avgåtte Regjeringen bebudet en melding om sykehusenes økonomi. Jeg håper at den nye statsråden følger opp dette og at hans bakgrunn som økonom vil føre til at det bevilges et stort beløp til sykehusene. Som økonom bør han også kunne forstå at det er viktig at sykehusene får dekket sine utgifter når de behandler pasienter og at den innsatsbaserte finansieringen, stykkprisfinansieringen, må utvides. Jeg har også store forhåpninger til at han, som en erfaren leder, vil kunne bidra med mye når det gjelder sykehusenes organisering. Med hans bakgrunn fra store aksjeselskaper regner jeg med støtte til FrPs syn når det gjelder å la sykehusene etablere seg som aksjeselskaper, sier Alvheim.
Den nye sosialministeren, Guri Ingebrigtsen, er lege og har arbeidet med psykiatrien. - Jeg håper dette betyr at psykiatrien nå kommer til å bli tatt mer alvorlig og de økende problemene på dette området i vårt samfunn får en skikkelig oppfølging og kanskje hevet status i vårt helsevesen, sier Alvheim. - Det bekymrer meg mer at hun, så vidt jeg vet, har en fortid i RV og AKP, avslutter Alvheim, som vil gi begge de nye statsrådene sjansen til å vise hva de ønsker å prioritere.
