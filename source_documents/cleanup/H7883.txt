
08.10.2003
ARBEIDERPARTIETS STORTINGSGRUPPE
Arbeiderpartiets kommunalpolitiske talsmann Karl Eirik Schjøtt-Pedersen:
- Budsjett for økt ledighet og mindre velferd
Arbeiderpartiets kommunalpolitiske talsmann Karl Eirik Schjøtt-Pedersen mener Regjeringen gjør altfor lite for å bekjempe arbeidsledigheten i statsbudsjettet. Regjeringen følger heller ikke opp sine egne løfter om å bevilge mer til skoler og eldreomsorg i kommunene. Statsbudsjettet vil derfor gi økt ledighet og mindre velferd.
- Når over 100.000 mennesker står helt uten jobb, hadde jeg forventet at Regjeringen skulle komme med et krafttak mot økende ledighet og for å styrke norsk næringsliv. Det skjer dessverre ikke. Tvert i mot legger Regjeringen opp til at flere blir kastet ut i arbeidsledighet, fordi stillingsvernet svekkes og permitteringsreglene endres. Det kuttes i distriktstiltakene. Det er alvorlig. Det er ikke nok å sitte passivt og håpe på at lavere kronekurs og rente skal få ledigheten ned. Vi trenger en vesentlig økning i antall tiltaksplasser, og vi må særlig målrette innsatsen for å få unge arbeidsledige i jobb. Arbeiderpartiet vil føre en offensiv politikk for å skape nye arbeidsplasser, blant annet gjennom å bruke SND langt mer aktivt. Jeg er også skuffet over at kuttene i ledighetstrygden Regjeringen fra før av har innført, står ved lag. De arbeidsledige hadde fortjent bedre, sier Schjøtt-Pedersen.
Når det gjelder bevilgningene til kommunene, peker Schjøtt-Pedersen på at Regjeringens budsjettforslag vil føre til nedskjæringer på skoletilbud og eldreomsorg.
- På tross av signaler om at kommunene skulle få et løft, innfrir ikke Regjeringen løftene verken fra kommuneproposisjonen i vår eller fra valgkampen. Stortingets vedtak om økt innsats i kommunene følges ikke opp. Bevilgningene til kommunene er langt fra nok til å dekke opp for oppsamlede underskudd og sviktende skatteinntekter. Det undergraver kommunenes muligheter for å gi sine innbyggere et tilfredsstillende velferdstilbud. Nesten hver tredje kommune her i landet melder om at de er tvunget til å kutte i tilbudet til skolebarn og eldre. Regjeringen tar ikke disse signalene på alvor, sier Schjøtt-Pedersen.
