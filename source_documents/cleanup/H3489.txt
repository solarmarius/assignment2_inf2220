
Onsdag 6. november 1996
Arbeidsutvalget i KrFK:
- RESPEKTLØS HOLDNING TIL FAMILIEVOLD!
- Det er kritikkverdig at politiet ikke tar i bruk den lovhjemlede muligheten til å beskytte kvinner som føler seg truet av tidligere ektefelle eller samboer. Lovens lange arm ønsker tydeligvis ikke å strekke seg inn i hjemmets privatsfære, selv om konsekvensen måtte være av dødelig art. Det er arbeidsutvalget i Kristelig Folkeparis Kvinner som uttaler dette.
Uttalelsen er en reaksjon på et oppslag i Aftenposten i dag, som dokumenterer at paragraf 222a i straffeprosessloven i svært liten grad er tatt i bruk av de ulike politidistriktene. - Paragrafen, som åpner adgang til å legge ned besøksforbud, ble vedtatt av Stortinget i 1994 særlig med tanke på å beskytte kvinner overfor vold fra tidligere ektefelle eller samboer. Oversikter fra de politikamrene som har tatt bestemmelsen i bruk, viser at å legge ned besøksforbud har effektiv virkning. Med dette for øye er det sjokkerende ignorant overfor kvinner ikke å bruke paragrafen langt oftere, sier arbeidsutvalget.
- Dette er dessverre ikke første gang vi gjøres kjent med at politiets passivitet i slike saker fører til at liv går tapt. Det virker dessverre som om passiviteten er systematisk overfor kvinner som opplever overgrep. Forfatter Gunnar Ringheim har tidligere dokumentert flere drap som med hjelp av en liten innsats fra politiets side kunne vært unngått. Han påviste dessverre også en nedlatende holdning fra polititjenestemenns side, nærmest en tanke om å "få som fortjent", minner arbeidsutvalget om. - Vi forventer nå at de respektive politimestrene sender ut klare signaler til sine underordnede om hvilken prioritet slike saker skal ha. Kun slik kan man hindre nye, tragiske drap, slutter arbeidsutvalget.
