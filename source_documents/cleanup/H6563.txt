
09.10.02
Vegard Martinsen, (DLF)
FrP i regjering?
De siste dagers meningsmålinger, hvor FrP har større oppslutning enn de tre regjeringspartiene til sammen, har ført til en del merkelige spekulasjoner. Journalister har spekulert i hvordan Stortingets sammensetning ville ha vært hvis dagens meningsmålinger hadde vært valg (FrP 56 mandater, Høyre 30 eller noe slikt), og en del kjendiser (Thorbjørn Berntsen, Stein Erik Hagen, Ola Mæle, Christian Vennerød og Trond Lykke) har krevet at FrP nå bør med i regjeringen.
Men disse utspillene vise kun en ting: At den politiske debatt er totalt useriøs. Regjeringens sammensetning er basert på en ting: Stortingets sammensetning. Og denne ble fastsatt ved valget for ett år siden, og det skal ikke velges noe nytt Storting før om tre år. Inntil da må man basere seg på Stortingets sammensetning slik det er nå. Det er altså intet grunnlag for å kreve endringer i regjeringens sammensetning.
Regjeringen har nettopp lagt frem et budsjett, et budsjett som praktisk talt alle er misfornøyd med. Det er da såre enkelt for opposisjonen å gjøre seg populær med useriøse forslag, og det er dette FrP gjør, og det er dette som er årsaken til FrPs rekordoppslutning på meningsmålingene. Dersom en annen koalisjon hadde lagt frem et annet budsjett ville det ha vært like stor misnøye.
Det er alltid slik med det politisk system vi nå har: noen later som om - og enkle sjeler tror - at fellesskapsløsninger er de løsninger som skal gjøre alle fornøyd, men faktum er at slike løsninger gjør alle misfornøyde; alle vil ha mer av statens penger, dvs. alle vil ha mer av andres penger (statens penger er jo tatt fra skattebetalerne).
Den eneste løsningen, det eneste som vil hindre slik misnøye, er å la folk få beholde sine egne penger slik at de kan bruke dem som de selv vil. Da kan de selv bestemme hvor mye de vil bruke på trygdeordninger, u-hjelp, skole, forskning, distriktsstøtte, osv. Og dette er selvfølgelig DLFs politikk.
