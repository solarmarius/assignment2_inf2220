
27.5.2003
ARBEIDERPARTIETS STORTINGSGRUPPE
Stortingsrepresentant Karita Bekkemellem Orheim
Dagens debatt om privatskoleloven: Vi får en utarmet offentlig skole!
-Lik rett til utdanning har vært ett av hovedprinsippene i norsk utdanningspolitikk siden etterkrigstiden, og det offentlige har hatt ansvaret for å gjennomføre dette. Derfor beklager Arbeiderpartiet at elevene heretter vil få ulik tilgang på kunnskap som igjen vil skape grunnlag for nye sosiale skiller i vårt samfunn. Vi har sagt farvel til fellesskolen og har nå åpnet for privatskoler ut fra ideologi eller religion, sa leder i Arbeiderpartiets utdanningsfraksjon, Karita Bekkemellem Orheim i Stortinget i dag da regjeringens forslag til privatisering av skolen ble debattert. -Regjeringen går også inn for at privatskolene skal finansieres med offentlige midler. I statsbudsjettet for 2003 har Regjeringen økt støtten til privatskoler med over 400 millioner kroner. Samtidig har de redusert bevilgningene til skolefritidsordningen, understreker hun.
-Regjeringen hevder at flere privatskoler vil øke kvaliteten i den norske skolen via den konkurranse vi nå får mellom den offentlige og private skolen, men dette er Ap sterkt uenig i. Dette fordi det er lagt opp til en direkte konkurranse mellom elever i form av offentliggjøring av karakterer, og konkurranse mellom lærere ved innføring av det såkalte "trynetillegget". Flere kommuner har da også meddelt at reformen foruten å gjøre et stort innhogg i kommuneøkonomien, kan lovendringen bidra til en utvikling som i verste fall kan resultere i gettoskoler, en sortering av elever på bakgrunn av karakteropptak, foreldres inntekt eller hvilken kommune man bor i, sier Bekkemellem Orheim. Hun legger til at dette er en utvikling Arbeiderpartiet ikke har ønsket fordi Ap vil skolen skal være møteplass for mangfoldet, bidra til utjamning og representere en felles plattform for barn og unge. -Kvalitet i skolen er ikke bare en sak for de borgerlige partiene, det er også svært viktig for Arbeiderpartiet, men målet er derimot forskjellig. Vi ønsker en god felleskole for alle, ikke en skole for eliten eller en etter foreldrenes religion, men en fellesskole hvor alle barn skal trives og finne seg til rette enten foreldrene er rik eller fattig, sier lederen for Aps utdanningsfraksjon.
