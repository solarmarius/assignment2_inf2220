
4. desember 2000
Vidar Bjørnstad
Innlegg om justisbudsjettet 4. desember 2000
- Vold mot kvinner og seksualisert vold er former for overgrep som dessverre altfor lenge har fått liten oppmerksomhet, sa justiskomiteens nestleder Vidar Bjørnstad (Ap) i debatten om justisbudsjettet mandag. Bjørnstad viste til opplysninger som kom fram i Dagsavisen forrige uke, om at politiet har mottatt langt flere anmeldelser om voldtekt og voldtektsforsøk enn tidligere år.
- Tallene og overgrepene er opprørende, sa han.
- Vi vet av erfaring at seksuelle overgrep kan være vanskelig å dokumentere, etterforske og føre for retten. At det er et fåtall saker som resulterer i tiltale og iretteføring. Vi vet at mørketallene er store. Derfor var det nødvendig med de endringer vi gjorde i straffeloven før sommeren for å gi kvinnene bedre vern mot seksuelle overgrep. Jeg er glad for den økte oppmerksomhet dette har fått hos påtalemyndigheten og politiet. Kvinner må kunne få forsikringer om at de ikke skal bli utsatt for seksuelle overgrep fordi de er kvinner. Og det uakseptable må gis en streng reaksjon, understreket Bjørnstad. Han mente det er ting som tyder på at flere anmeldelser nå skjer fordi politi og domstoler har fått mer troverdighet i slike saker.
Bjørnstad understreket at alt arbeid og alle tiltak som rettes inn mot vold og kriminalitet dypest må sett gjøres for å beskytte og gi støtte til ofrene, eller for å unngå at noen blir offer for overgrep.
- Offeret i sentrum betyr at vi må legge vekt på helheten i kriminalitetspolitikken. Vi må styrke hjelpen, støtten og erstatningsordningen til ofre. De må få større oppmerksomhet i rettssystemet, og det er nødvendig med raskere saksbehandling. Innsatsen må skje der problemet er størst, og ikke minst gjelder det vold knyttet til den private sfære, sa Vidar Bjørnstad.
