
30. januar 2001
Martin Kolberg
- Felles valgdag styrker demokratiet
- Den stadig synkende deltakelsen ved kommune- og fylkestingsvalg er en av de største utfordringene i vårt demokrati. For å øke valgdeltakelsen og sikre et godt fungerende demokrati både lokalt og sentralt, mener jeg at stortingsvalg, fylkestingsvalg og kommunestyrevalg bør holdes på samme dag, sier Arbeiderpartiets Martin Kolberg i denne pressemeldingen fra 30. januar 2001.
- Den stadig synkende deltakelsen ved kommune- og fylkestingsvalg er en av de største utfordringene i vårt demokrati. For å øke valgdeltakelsen og sikre et godt fungerende demokrati både lokalt og sentralt, mener jeg at stortingsvalg, fylkestingsvalg og kommunestyrevalg bør holdes på samme dag, sier Arbeiderpartiets Martin Kolberg.
Kolberg er medlem av valglovutvalget, som avga sin innstilling i dag. Kolberg står alene om forslaget om felles valgdag, men han er overbevist om at en slik ordning vil være det beste virkemidlet for å øke valgdeltakelsen.
- Her bør vi se på erfaringene fra Sverige, som entydig viser at innføringen av felles valgdag for lokal- og riksdagsvalg har bidratt til en høyere deltakelse ved lokalvalgene. Det ser ikke ut til at den rikspolitiske debatten i Sverige bidrar til mindre interesse og oppmerksomhet om de lokale sakene. En felles valgdag vil snarere gi velgerne en mulighet til å stemme ut fra en helhetlig politisk vurdering og få fram den klare sammenhengen mellom nasjonale og lokale prioriteringer, sier Martin Kolberg. Han tilføyer at dette er hans personlige synspunkt, som ikke nødvendigvis representerer flertallets syn i hans parti.
