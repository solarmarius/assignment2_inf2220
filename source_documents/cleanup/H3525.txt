
FREMSKRITTSPARTIETS
STORTINGSGRUPPE
fra Stortingsrepresentant Siv Jensen 4/10-1999
FrP om Statsbudsjettet 2000:
VISJONSLØST, UTEN HANDLEKRAFT
-Regjeringens forslag til statsbudsjett inneholder ingen positive nyheter, og gir ikke svar på de utfordringer Norge står overfor på terskelen til et nytt årtusen., uttaler FrPs finanspolitiske talsmann Siv Jensen, som også fremholder at forslaget ikke fremstår som noen klar samarbeidsinvitasjon verken til Arbeiderpartiet eller Fremskrittspartiet.
-Det er uaktuelt for FrP å støtte forslagene om skatte- og avgiftsøkninger på 2,9 mrd. kroner. Vi konstaterer at regjeringen innbyr til omkamp om el-avgift, mineraloljeavgift, toppskatt og boligskatt. Tiltak for å dempe grensehandelen er totalt fraværende, og situasjonen for offshoreverftene, hvor 14.000 arbeidsplasser står i fare, ser ikke ut til å bekymre regjeringen., fremholder Jensen.
-Det finnes ikke én gladnyhet til næringslivet. Tvert imot vil økt el-avgift og økt autodieselavgift, i tillegg til nye og utvidede miljøavgifter, forverre næringslivets konkurransekraft. Den foreslåtte reduksjon i CO2-avgiften er videre helt utilstrekkelig for å få satt i gang nye prosjekter i oljeindustrien., fortsetter Jensen.
Eldreomsorg og helse
Fremskrittspartiet er videre skuffet over at det ikke er foreslått noen økt satsing på eldreomsorg, psykiatri eller helsevesen forøvrig. Fremskrittspartiet vil videre motsette seg at egenbetalingen for helse- og omsorgstjenester er foreslått økt nok en gang.
Barnetrygd
Fremskrittspartiet hilser med glede utvidelsen av barnetrygden til å omfatte 17- og 18-åringer, men vil motsette seg at dette finansieres ved at barnefamiliene i realiteten taper på omleggingen.
Kriminalitet
Fremskrittspartiet er skuffet over at regjeringen ikke foreslår verken nye tiltak eller økt innsats mot kriminaliteten.
Grensehandelspakke
Fremskrittspartiet er skuffet over å måtte konstatere at tiltak mot grensehandelkslekkasjen er totalt fraværende. Forslaget om økt tobakksavgift virker i motsatt retning.
Asylsøkere
Fremskrittspartiet er skuffet over at regjeringen ikke gjør noe for å begrense asylinnvandringen.
