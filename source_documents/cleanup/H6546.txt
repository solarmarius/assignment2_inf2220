
05.12.02
Vegard Martinsen, (DLF)
Som katten rundt den varme grøten
Vi har brukt denne tittelen tidligere, og grunnen til at vi bruker den igjen er at vi nå vil kommentere akkurat det samme fenomenet: politikerne ser et problem, gjør en masse for å lse det unntatt akkurat det som virkelig ville løst problemet.
"Voldsutsatte kvinner kan få ny identitet" sier en overskrift i dagens Dagsavisen. Og artikkelen fortsetter: " SVs Inga Marte Thorkildsen og FrPs Siv Jensen går i bresjen for en ny, tverrpolitisk kvinneallianse som skal hjelpe kvinner som forfølges av voldelige menn. I går vedtok Stortinget flere nye tiltak." Videre: "Problemet med kvinner som forfølges av voldelige menn bekymrer meg mer og mer. Det er helt klart behov for et mer dyptgripende arbeid på dette området, slik at vi kan få til et system som fungerer og gir kvinnene reell beskyttelse, sier Siv Jensen til Dagsavisen".
Selvsagt er dette - som all annen reell kriminalitet - et stort problem, men løsningen er kun følgende. Å sette de kriminelle i fengsel. Dette er den eneste måten å redusere dagens kriminalitet på. Å sette de kriminelle i fengsel er like selvsagt overhodet ikke nevnt i omtalen av forslaget fra de to naturlige alliansepartnerne fra Sv og FrP. De ser problemet, men de går som katten rundt den varme grøten og våger ikke gå in for det som er den reelle løsningen på problemet. Isteden for å sette den voldelige mannen i fengsel, foretrekker disse to å legge restiksjoner på kvinnens livsutfoldelse.
DLF går inn for strenge straffer for de kriminelle. Dette er ikke bare et uttrykk for rettferdighet, det er også det eneste som kan redusere sannsynligheten for at vanlige mennesker skal bli utsatt for kriminelle handlinger. DLF står alene om en slik politikk.
