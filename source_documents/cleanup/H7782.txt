
Kystpartiet i Vanylven
.
Kommunevalgprogram 2003 - 2007
Initiativ og handlekraft gir arbeid, bosetting og trivsel
Det er hjørnesteinene i en god framtid for oss i Vanylven
Kommunal fattigdom preger landets kommuner. Skal kommunene de kommende år overleve som selvstendige kommuner, må kommunepolitikerne vise initiativ - og ikke minst handlekraft.
Kystpartiet i Vanylven setter trivsel i høysetet, fordi vi vil ha en kommune der kommende generasjoner ønsker å bo. Grunnlaget for trivsel blir skapt ved at kommunale, styrende organer legger forholdene til rette for innbyggernes initiativ og pågangsmot.
Dette er Kystpartiets første og høyeste prioritet.
I praksis vil det si at den kommunale ledelse tolker regler og direktiver til innbyggernes fordel, og ikke legger byråkratiske hindringer i veien.
På andreplass på Kystpartiets prioritetsliste står å sørge for at bønder og bedrifter i kommunen får bedre arbeidsvilkår og mulighet for fortsatt drift.
Kystpartiets tredje prioritet er å skaffe nye arbeidsplasser. De kommer ikke avseg selv, men ved iherdig arbeid og informasjon. Vanylven kommune har en rekke fordeler i forbindelse med etablering av arbeidsplasser, noe som bør markedsføres og dras nytte av. Med tanke på dette vil Kystpartiet prioritere ansettelse av næringskonsulent i full stilling.
På fjerde plass på Kystpartiets prioritetsliste står kommunikasjon. God kommunikasjon er av avgjørende betydning for kommunens fremtid. Partiet vil arbeide for muligheten til å pendle til arbeidsplasser i regionen. Nasjonal transportplan tilsier overgang fra land til sjø. Kystpartiet vil arbide - og sørge for - at kommunen er forberedt og er med når sjøverts kommunikasjon blir en realitet.
En kommune der vi vil at folk skal bygge og bo, må ha gode offentlige tilbud om utdanning og helse. Det er så selvsagt at det ikke er nødvendig å omtale i lange tungleste vendinger. Kystpartiet satser minst like mye på dette som andre partier. Men hvis folk ikke vil arbeide og bo i kommunen, får vi heller ikke inntekter til kommunal velferd. Skal kommunen blomstre, må vi gi næring til personlig initiativ og virksomhet.
Stem Kystpartiet. Vi tar folket på alvor!
Kystpartiet gjør kommunen verd å satse på!
Siden Kystpartiet kom inn i kommunestyret i Vanylven for fire år siden, har vi lyttet til kommunens innbyggere og gjort det som har stått i vår makt for å gjøre Vanylven til en kommune folk vil bo og arbeidei. Vi mener vi har vist i praksis at vi ikke farer med prat.
Stem Kystpartiet og på Ebbesen som ordfører!
