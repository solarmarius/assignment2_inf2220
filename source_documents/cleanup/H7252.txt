
2003-2007
Sosialistisk Venstreparti
Akershus SV Fylkesvalgprogram
Kapittel 1. Fellesløsninger og solidaritet - for enkeltmennesket.
Fylkeskommunen
SV mener det skal være tre politiske nivå i Norge. SV vil ha et statlig, et regionalt og et lokalt nivå. For SV er det viktig at beslutninger fattes nærmest mulig de som berøres og på en slik måte at det er fullt innsyn i alle beslutningsprosesser. De gjennomførte reduksjoner av fylkeskommunens ansvarsområder gjør de gjenværende felt enda viktigere. SV vil i perioden bidra til at fylkespolitikken finner sin form og styrker sin rolle når det gjelder samferdsel, utdanning, kollektivtrafikk og arealplanlegging.
SV står for solidaritet nasjonalt og internasjonalt
SV er et sosialistisk parti og alt partiet gjør er basert i en solidarisk grunnholdning. Vi vil ha et samfunn der folkestyre har et reelt innhold, der godene og mulighetene fordeles rettferdig, der likeverdige og menneskeverdige levevilkår skal gjelde alle - uansett bakgrunn, bosted, kjønn og livssyn.
Vi skal ha et samfunn der fellesgodene står i sentrum - fordi dette er viktig for et mer solidarisk samfunn og fordi vi vet at dette gagner alle - også sett individuelt. Vi vil ha et samfunn preget av mangfold og personlig handlingsfrihet, men den enkeltes frihet skal ikke gå på bekostning av andres muligheter og velferd. Full og ukoordinert frihet gir på kort sikt frihet for de få - på lang sikt knapt frihet for noen. SVs politikk innebærer å sette kloke rammer og infrastrukturer for enkeltmenneskers handlinger - slik skaper vi samfunn - slik skaper vi frihet - slik skaper vi velferd.
Vårt grunnsyn gjør at vi ofte står på de svakes side - nasjonalt og internasjonalt - også i den daglige politikk i fylke og i kommunene. Vår politikk her og nå vil alltid være preget av solidaritet med de slekter som kommer etter oss. Også de skal kunne oppleve enhetlige landskaper, gode urbane strukturer og fin natur. Våre valg i dag skal gjøres i respekt for at også framtiden skal ha valgmuligheter. Varsomhet med naturverdier og en grunnleggende førevar holdning rundt irreversible inngrep er en del av dette. Respekt for generasjoner før oss skal bæres videre som en glede i dagliglivet og som en ressurs for framtida via en aktiv kultur-, kulturminne- og landskapspolitikk. Sosialistisk Venstreparti er et sosialistisk parti og arbeider for et sosialistisk samfunn, et samfunn bygd på folkestyre, rettferdig fordeling og likeverdige levevilkår for alle uavhengig av bakgrunn, bosted, kjønn og livssyn. Likestilling mellom kjønnene er en forutsetning for et demokratisk samfunn. Produksjon og forbruk må være i harmoni med naturen og basere seg på et førevar prinsipp. I en verden med økt fattigdom og økte forskjeller mellom rike og fattige land skal Sosialistisk Venstreparti alltid være på de fattiges side. Sosialistisk Venstreparti arbeider for utjevning mellom rike og fattige nasjonalt og internasjonalt. En politikk som slik rettes inn mot samfunnsstrukturene, med helhetsforståelse, langsiktighet og fordelingsvirkninger i sentrum, er bygging av et sivilisert samfunn - i motsetning til populistisk eller saksfragmentert politikk.
SV står for arbeid og kunnskap til alle
Arbeidsledighet er sløsing med menneskelige ressurser. Det kan skapes arbeid og inntekt til alle dersom vi i fellesskap går løs på uløste oppgaver. Arbeidsledigheten er i stor grad politisk bestemt. Gjennom økt markedsstyring, deregulering, privatisering og konkurranseutsetting har politikerne gitt fra seg styringsmuligheter. SV velger full sysselsetting framfor lav prisstigning og økte eierinntekter. En sterk offentlig sektor vil gi flere arbeidsplasser også i private bedrifter. I samspillet mellom en godt utbygd offentlig sektor og en næringspolitikk som stimulerer til nyetablering, kan det skapes flere arbeidsplasser.
SV mener mennesker er den viktigste ressursen fylkeskommunen har. Derfor må det investeres i utdanning. SV vil styrke skolen og gi alle rett til etter- og videreutdanning. Det er viktig at utdanning dreier seg om mer enn akademisk kunnskap, det må også satses på opplæring i praktiske fag.
SV står for folkestyre og bred deltakelse
Fylkeskommunen har to sentrale funksjoner: å være arena for folkestyre regionalt og å tilby viktige tjenester som offentlig kommunikasjon og videregående opplæring. Oppslutningen om valgene har gått ned. Nedgangen kan være uttrykk for at folk ikke lenger mener lokaldemokratiet er en viktig del av folkestyret. Det lokale folkestyret blir presset fra flere kanter. Forestillingen om politisk avmakt er politisk skapt. SV skal være beviset på at det fortsatt kan drives politikk i landet, i fylkeskommunene, i kommunene og internasjonalt.
Økt markedsliberalisering overfører beslutninger fra politiske organer til markedet og gjør velferdsgoder til handelsvarer. Dårlig økonomi øker presset på privatisering og begrenser de lokale myndighetenes muligheter til å iverksette nødvendig opprustning av den offentlige sektor. SV vil derfor vitalisere det lokale folkestyret.
Folkestyre har en egenverdi. Et levende folkestyre forutsetter og fremmer engasjement og deltakelse. I spenningsfeltet mellom demokratisk valgte representanter og folkelige organisasjoner skal demokratiet styrkes og utvikles. Fylkestinget må være det politiske organet som forsvarer folkestyret regionalt.
SV står for gode offentlige tjenester til alle, uavhengig av bosted og inntekt
Sosialistisk Venstreparti har som overordnet mål at viktige velferdsgoder skal fordeles uavhengig av folks lommebok. Bare gjennom beslutninger i folkevalgte organer kan en sikre alle, uavhengig av inntekt, tilgang til sentrale velferdsgoder. I markedet er rettferdighet ukjent fordi markedsaktørene har profittmaksimering som mål. Privatisering av skoler og kollektivtransport vil skape nye markeder for pengeinteressene og åpne for at de med mest penger skal kjøpe seg goder på bekostning av andre. Et samfunn bygd på solidaritet, likeverd og rettferdig fordeling kan bare skapes ved at fellesskapet fordeler nødvendige og viktige velferdsgoder.
Verdensøkonomien er basert på internasjonal utbytting og økonomisk virksomhet uten basis i materiell verdiskapning - en økonomi preget av en virkelighetsfjern og selvforsterkende grådighets- og gamblerkultur. Oljelandet Norge er særlig utsatt for det siste. Dette skaper, miljøproblemer, sårbare sysselsettingsforhold og en ensidig næringsstruktur som ikke er tilpasset en framtid uten olje. Innenfor rammene av en solidarisk, miljøvennlig og langsiktig samfunnsutvikling vil SV være pådriver for en nyskapende og merverdiorientert økonomi. Reduksjon av offentlige og private hindringer og en koordinert langsiktig tilrettelegging av arealer og infrastruktur, vil være del av dette.
Kapittel 2. Menneske og miljø
Regional utvikling
Fylkeskommunens rolle som regional planmyndighet må styrkes. Det er nødvendig at en har et regionalt politisk organ som har myndighet til å styre utviklingen. Fylkesplanen skal være et styringsdokument som skal påvirke en fornuftig vekst i alle deler av fylket. Det må arbeides for å vri befolkningsveksten til de delene av fylket som har hatt lavest vekst med minst press på boligmarkedet, infrastruktur og næringsarealer.
Miljøpolitikk
Målet for SVs miljøpolitikk skal være et samfunn basert på økologiske prinsipper. Dette vil være et samfunn som ikke er avhengig av forbruk av ikke fornybare ressurser og som ikke belaster luft, vann, jord og biologi ut over tålegrenser. Det vil også være et samfunn der økologiske prinsipper bevisst legges inn i de områder vi bygger eller har bygd ut. Vi må bevare lite påvirkede områder og naturkvaliteter for framtida.
Også i Norge må vi utvikle infrastruktur og for øvrig legge til rette for en framtid med et miljøvennlig energibilde. Teknologi på vannbåren varme og bruk av jord, luft og vann som varmemedier finnes, men trenger fellesløsninger og tilrettelegging. Offentlige transportmidler skal baseres på mest mulig miljøvennlige energiformer.
Akershus fylke skal drives miljøriktig. Fylkeskommunen skal være en pådriver og koordinator overfor kommuner og andre tilknyttede organisasjoner. Miljøkrav og krav om rettferdig handel skal være obligatorisk ved innkjøp og øvrige økonomiske transaksjoner.
SV vil bygge videre på de kvaliteter fylket har av natur og landskap; en mosaikk av avgrensede helhetlige "rom"; vakre skoger, vide åkerlandskap, gode boområder, urbane sentre, avskjermede næringsområder. SV vil stoppe en utvikling mot at flere og flere områder blir blandingslandskaper der viktige historiske, estetiske, bruksmessige og
økologiske kvaliteter endres ukontrollert. I dette ligger en særlig påpasselighet ved inngrep i skjermområder og på spesielt verdifulle arealer. SV vil ha en generell restriktiv holdning til spredt fradeling og utbygging. SV er garantist for de eksisterende markagrensene, og vil i perioden utvikle nye varige grenser for utbygging. Golfanlegg skal ikke lokaliseres på store sammenhengende jordbruksareale.
Akershus har noen av landets beste jord- og skogbruksområder; ressurser av nasjonal og global betydning - uansett landbrukspolitikk. Disse næringene er avhengig av en langsiktighet i arealdisponeringen som kun en stram arealpolitikk kan gi. Landbruket må fremme verdier knyttet til biologisk mangfold, kultur og friluftsliv. Avrenning og andre miljøproblemer fra
landbruket må reduseres. Endringer av eier- eller bruksforholdene til landbrukseiendommer må ikke føre til økt spredt utbygging eller problemer for en positiv flerbruk. Blir jord- og konsesjonslovgivingen liberalisert, må disse forhold ivaretas via Plan og bygningsloven. Landbrukets arealer, anlegg og kompetanse bør i sterkere grad kunne utnyttes også på nye måter; næringsmessig og til allmennyttige formål.
Golf og andre arealkrevende virksomheter skal ikke lokaliseres til områder og utformes på måter som skaper konflikt med landbruks- og landskapsmessige mål. Det må settes krav til positive funksjoner som vil hindre at kulturlandskap gror igjen og mulighetene for allmenn bruk. Golfanlegg bør ikke lokaliseres på store sammenhengende jordbruksarealer.
Fylkeskommunens rolle som regional planmyndighet må styrkes. Planprosessen må gis sterkere legitimitet ved å skape en samordningsarena for kommuner og andre aktører. Fylkesplanen må bli et reelt styringsdokument for en fornuftig fordeling av veksten i fylket. Den må gi føringer for en samordnet areal-, transport- og energiplanlegging, for boligpolitiske satsinger og mot videre etableringer av kjøpesentre utenfor etablerte byer og tettsteder. Den må gis kraft for å sikre og utvikle regionale verdier innenfor landskap, natur, kultur og friluftsliv.
Fylkeskommunen må ta aktive initiativ i forhold til arealforvaltningsproblemer som berører store deler av fylket. Dette kan være sikring av allemannsretten langs sjø og vassdrag og kommunenes problemer med å håndtere fast bosetting i fritidsboliger.
Akershus SV går inn for:
sikring av tilgjengeligheten til friluftsområdene
sikring av allemannsretten til ferdsel i strandsonen og i utmark
vern av strandområder mot nedbygging, vern av markagrensa og streng håndhevelse av markaforskriftene
sikring av overflatevann og grunnvannsressurser som kan nyttes til drikkevannsforsyning
strenge krav til jordbruket og mindre forurensende dyrkingsmetoder
økt innsats for å erstatte miljøskadelige stoffer med ufarlige alternativer i bygg-,
opprydding i de forurensende avfallsfyllingene i fylket
at Akershus fylkeskommune i perioden skal ta i bruk et standardisert miljøstyringssystem som EMAS (Eco-Management and Audit Scheme) eller ISO 14000-serien som et virkemiddel for planlegging, gjennomføring og kontroll av den fylkeskommunale virksomheten slik at prinsippet om økologisk balanse ivaretas
et sterkt vern av dyrkbar mark
at god jordbruksjord brukes til produksjon av mat - ikke til golfbaner, boliger eller skoler
å videreføre den rikspolitiske bestemmelsen om etableringsstopp for kjøpesentre utenfor sentrale deler av byer og tettsteder
·
Kapittel 3. opplæring til alle
Utdanning er den viktigste investeringen et samfunn kan foreta, derfor er skole og utdanning et offentlig ansvar. SV vil ha et videregående opplæringstilbud som bygger på elevenes medbestemmelse, engasjement, likeverdighet og lik rett til utdanning.
Flere elever - behov for utbygging
Fylket skal gi elevene et godt opplæringstilbud i lokaler som sikrer et godt fysisk arbeidsmiljø. På grunn av sterk vekst i elevtallet står Akershus foran store utbyggingsprosjekter. Det er viktig at behovet for utbygging følges opp med de nødvendige midler. Utdanningssektorens driftsbudsjett må økes i takt med økt elevtallet. Fylkeskommunen må utvide eksisterende skolebygg og bygge nye der det er behov. Det må være et bredt studieretningstilbud på alle skoler slik at elever ikke må reise over store deler av fylket for å få opplæring.
Mer datautstyr og bedre tilgjengelighet
SV vil at skolene skal få mer it-utstyr. Det må settes av penger til brukerveiledere og tilsynsansvarlige for datautstyret. Skolene må tilføres midler slik at det eksisterende datautstyret på skolene blir mer tilgjengelig for elevene også utenom skoletiden.
Ta skolene i bruk
SV har fått gjennomslag for forsøksprosjektet "ta skolene i bruk", der skolene kan holde åpent utover kvelden. Dette vil gi unge mulighet til å ta i bruk både datautstyr, gymsal, spesialrom og bibliotek. SV går inn for at tilbudet skal utvides og omfatte alle skoler i fylket. Det er viktig at skolene inngår samarbeidsavtaler med vertskommunen ved bygging for å oppnå sambruk av skolene.
Oppfølging av elever med særskilte behov
SV mener at elever med særskilte behov skal følges opp med nødvendig utstyr og lærerressurser. Målet er at flest mulig skal få oppfølging i ordinære klasser. Elever som ikke finner seg til rette i ordinære klasser, tilbys spesielt tilrettelagte opplegg. Akershus må fortsette arbeidet med å gi kompetansegivende alternativ for dem som ikke ønsker eller har mulighet til å klare fagbrev eller studiekompetanse. Elever som sliter med teorifagene, må tilbys alternative veier til fagbrev. Rådgivningstjenesten, den pedagogisk-psykologiske tjenesten og oppfølgingstjenesten må styrkes og beholdes i fylkeskommunal regi.
Lik rett til utdanning betyr et likeverdig undervisningstilbud
SV mener at skolene skal legge til rette for innsyn i opplæringen og utvikle former for dokumentasjon av virksomheten for å sikre kvaliteten på opplæringstilbudet. SV er imot at karakterer ved hver enkelt skole skal offentliggjøres. Dette fører til inndeling av skolene i A- og B-lag basert på en snever tankegang om hvordan kvalitet på opplæring kan måles. For å få en jevn rekruttering til alle skolene vil SV at bosted sammen med linjevalg skal være avgjørende for hvilken skole elevene får tilbud fra. Skoletilbud på basis av karakterer fører lett til etablering av A- og B-skoler. SV frykter for at dette "frie skolevalget" vil føre til langt mer transport av elever og at de med lavest skolemotivasjon blir de som må reise lengst og dermed dropper ut av skolen.
For å få en jevn rekruttering til alle skolene mener SV at bosted sammen med linjevalg skal være avgjørende for hvilken skole elevene får tilbud fra.
SV har fått gjennomslag for at 50 % av elevene på grunnkurs musikk/dans/drama og idrettsfag blir tatt opp på grunnlag av tidligere praksis. SV vil at denne ordningen også skal omfatte andre studieretninger. Vi vil motarbeide at det utvikles såkalte "eliteskoler" forbeholdt elever med gode karakterer fra ungdomsskolen. Karaktersystemet slik det fungerer i dag, gir ikke elevene en rettferdig og utfyllende vurdering av arbeidet som er gjort i løpet av skoleåret. For å sikre all ungdom lik rett til utdanning mener SV at skoleskyss og alt skolemateriell skal være gratis.
Læreplasser
Alle lærlinger må sikres opplæring i bedrift. Akershus fylkeskommune er en stor arbeidsgiver i fylket, og må ta et større ansvar for å skaffe flere læreplasser innen egen virksomhet.
Satsing på etter- og videreutdanning
SV mener at retten til videregående opplæring gjelder alle uavhengig av alder. SV mener fylkeskommunen skal være en sentral aktør i arbeidet med å gjennomføre etter- og videreutdanningsreformen.
Rekruttering til lederstillinger
SV mener det er viktig at rektorer/skoleledere har godkjent pedagogisk utdannelse. SV vil åpne for forsøk med åremål for skoleledere.
Tiltak mot narkotika, vold og rasisme på skolene
På mange skoler er skolemiljøet blitt tøffere med mer synlig rusmisbruk, vold og rasisme. Skolene må videreføre det holdningsskrapende og forebyggende arbeidet. Elever som utøver vold eller misbruker narkotika, må følges opp.
Folkehøgskoler
Akershus eier Romerike- og Follo folkehøgskoler. Disse har utviklet stor kompetanse på henholdsvis drama og internasjonal linje. SV mener det er viktig at disse tilbudene opprettholdes i fylkeskommunale budsjett.
Akershus SV går inn for:
at ansvaret for å bygge, drive og vedlikeholde skolebygningene skal være offentlig
at ordningen med "fritt skolevalg" avvikles og bosted sammen med linjevalg skal være avgjørende for hvilken skole en kommer inn på
at all utdanning på offentlig videregående skolenivå skal være gratis, inkludert alt skolemateriell
at skoleskyssen fortsatt skal være gratis
at skoleanleggene må utbedres og forbedres slik at de oppfyller dagens lovverk
nye skoler i alle regionene i fylket
at skolene må sikres midler til datautstyr og tilgjengelighet til eksisterende datautstyr for elever og lærere
at det må igangsettes rekrutterings- og holdningstiltak slik at både gutter og jenter i større grad vil velge utradisjonelt
at elever med særskilte behov må sikres oppfølging i ordinære klasser eller i form av spesielt tilrettelagte kompetansegivende opplæringstilbud
prosjektet "ta skolene i bruk" må utvides
en skole hvor elevene sikres et levende elevdemokrati. En skole som sikrer elevene et godt opplæringsmiljø, og lik rett til utdanning
at elevene skal sikres innflytelse over pedagogisk og faglig opplegg og drift av skolen
at ordningen med inntak på grunnlag av praksis skal utvides til andre studieretninger
forsøk med nye og alternative former for vurdering
at voksenopplæringstilbudet må økes
at rådgivningstjenesten, PP-tjenesten og oppfølgingstjenesten må styrkes
at veiledning om yrkes- og utdanningsvalg fortsatt må ligge til rådgivningstjenesten
at lærlinger må sikres læreplass i bedrift
at Akershus fylke må skaffe flere læreplasser i egen virksomhet
·
Kapittel 4. Samferdsel og kollektivtrafikk
Bilismen er et av fylkets største miljøproblem. Samtidig er de økonomiske og menneskelige kostnadene ved ulykker svært høye. SV vil at bruken av privatbil skal reduseres, både for å senke utslippene av miljøskadelig forurensning og å redusere antall ulykker. Veibygging har ikke løst trafikkproblemene fylket sliter med i dag, den har sågar i noen tilfeller bidratt til å forsterke problemene.
SV mener at en storstilt satsing på kollektivtransporten er en forutsetning for å redusere bruken av privatbil. I tillegg må man sette i gang tiltak for å begrense bilbruken. Miljøet i byer og tettsteder blir dårligere på grunn av forurensning og de enorme krav til trafikkarealer og parkeringsplasser. Påkjenningene for livsmiljøet er store, og særlig blir barns oppvekstvilkår sterkt utsatt. Ved en storstilt kollektivsatsning vil flere velge å reise kollektivt, dette vil fjerne behovet for nye veier og gi bedre trafikkflyt for de som er helt nødt til å bruke bil.
I dag er kollektivtransporten for dårlig, for dyr og for treg i forhold til bruk av privatbil. Slik er det blitt fordi det politiske flertallet har prioritert kostnadskrevende veiutbygging i fylket og dermed unnlatt å sette kollektivtransporten i stand til å konkurrere med privatbilen.
SV vil gjøre kollektivtilbudet billigere og bedre ved å senke prisene og øke antall avganger. Rutetilbudet må i sterkere grad planlegges slik at passasjerer slipper unødig omstiging ved av bussrutene forlenges til å gå gjennom Oslo sentrum. Der det er nødvendig med omstigning å korte ned ventetiden på nytt transportmiddel. SV mener at det er spesielt viktig å satse på ungdom, og går inn for at prisen på ungdomskortet skal reduseres. SV vil også jobbe for at staten overfører penger slik at prisen på studentkort kan reduseres. Bussene bør, i den grad det finnes, bruke fornybar energi eller mest mulig miljøvennlig brensel.
Matebusstilbudet må bedres slik at færrest mulig må bruke bil til buss eller tog. I de områdene hvor det ikke er praktisk mulig å ha et godt matebusstilbud, bør det bygges parkeringsplasser i tilknytning til kollektivknutepunkter. SV vil også gi kollektivtrafikken konkurransefortrinn i forhold til privatbilen, i form av økte bomringtakster og fjerning av rabattordninger i bomringen.
Et kollektivtilbud må være effektivt og bringe reisende raskt dit de skal. SV går derfor imot å åpne kollektivfeltet for privatbiler fordi dette fører til at kollektivtrafikken hindres ytterligere. SV vil styrke byggingen av kollektivfelt og fysisk avsperre denne for annen trafikk. SV vil arbeide for at andre veier hvor kollektivtrafikken kjører skal kunne stenges for privatbiler deler av døgnet. På denne måten kan busser raskere komme seg fram. SV mener dette vil gi bedre flyt i trafikken og gjøre at flere velger å reise kollektivt.
Akershus SV vil aktivt arbeide for at NSB øker kapasiteten på Østfoldbanen. Fram til nytt dobbeltspor ut mellom Ski og Oslo er bygd ut må kollektivtilbudet styrkes med økt bruk av busser.
For innbyggere på Nesodden og langs kysten i Vestregionen og Follo er sjøveien den beste veien å reise til Oslo sentrum og Lysaker. SV vil styrke båtens plass i kollektivtilbudet og arbeide for at flere velger denne reisemåten.
Det er viktig at det både tilrettelegges egne tilbud for funksjonshemmede, samt at det ordinære kollektivtilbudet, både transportmidler og stasjoner, i større grad gjøres brukervennlige også for folk med bevegelseshemninger.
SV vil arbeide for at flytoget gjøres tilgjengelig for alle reisende. Det er dårlig politikk å la halvfulle flytog kjøre mens passasjerer blir stående å vente på et overfylt tog. Kapasiteten i Oslotunnelen tillater ikke noen stor økning i antall tog, derfor er det ekstra viktig å utnytte den kapasiteten som finnes. SV vil arbeide for at SLs takstsystem også skal gjelde for flytoget. Dette vil gjøre tilbudet rimeligere og bidra til å redusere biltrafikken på Romerike og i Vestregionen.
For SV er det viktig å sikre de myke trafikkantene. SV vil derfor prioritere arbeidet med utbygging av gang- og sykkelveier.
Akershus SV går inn for:
· Kanalisere gjennomgangstrafikk til hovedveinettet ved miljøprosjekter, strategisk skilting og hel eller delvis stengning av uheldige ruter (også riks- og fylkesveier)
at ordningen med ungdomskort vernes og forbedres samtidig med at prisen reduseres
å overføre penger fra bygging av nye veier til kollektivtransport og trafikksikkerhetstiltak
at flytoget gjøres tilgjengelig for alle reisende
at det etableres et tilfredsstillende kollektivnett til det nye høgskolesenteret på Kjeller
fortgang i utbyggingen av gang- og sykkelveinettet, særlig i tilknytning til skoleveier og der det er naturlig å bruke sykkel til arbeidsreiser
å opprettholde bomringen som et trafikkregulerende tiltak og fjerne alle rabattordninger
at det innføres differensierte priser i bomringen slik at det blir dyrere å kjøre i rushtiden
at inntektene fra bomringen skal brukes til både investeringer og drift av kollektivtransport
at Kolsåsbanen skal forlenges til Rykkinn og Bærums Verk
at Ellingsrudbanen forlenges til Akershus Universitetssykehus i Lørenskog
at båttilbudet Nesodden, Slemmestad, Vollen og øvrige rutetilbud i Indre Oslofjord opprettholdes og styrkes med flere ruter
at båtsambandet Nesodden-Oslo kommer inn under ordningen med statlige riksveimidler for å gi bedre og økonomisk forutsigbare rammebetingelser.
at NSB øker kapasiteten på Østfoldbanen. Fram til nytt dobbeltspor ut mellom Ski og Oslo er bygd ut må kollektivtilbudet styrkes med økt bruk av busser.
at den nye baneløsningen til Fornebu gjøres kompatibel med annen eksisterende baneløsning i regionen
at hovedbanebanen fra Oslo til Eidsvoll via Jessheim, Gjøvikbanen og Konsvingerbanen må få hyppigere avganger. Alle stasjoner og stoppesteder på disse banene må opprettholdes.
en omfattende styrking av kollektivtrafikken med flere avganger, bedre tilbud og lavere priser
at det skal etableres flere nattbusslinjer mellom Oslo og Akershus
å støtte sammenslåingen av Oslo sporveier og SL i et offentlig eid selskap
økt press på regjeringen for å bevilge midler slik at bygging av dobbelspor Oslo-Ski kan startes
bygging av sykkelparkering ved kollektivknutepunkter. Både bil- og sykkelparkering må på disse stedene være gratis
å etablere bilfrie sentrumsområder
at funksjonshemmede skal sikres transportordninger som gir dem anledning til å delta i samfunnslivet på linje med funksjonsfriske
at det ikke bygges ny E-18 fra Asker
at riksvei 2 fra Kløfta oppgraderes, men det skal ikke bygges ny vei med motorveistandard
at ringeriksveien E-16 snarest blir lagt om
·
Kapittel 5. Mangfoldig kultur
Livsglede og samfunnsdeltakelse
Et godt samfunn gir mennesket mulighet for å bruke sin skaperkraft til økt livsglede for seg selv og til beste for fellesskapet. Et levende og bredt kulturliv i lokalsamfunnene skaper arenaer for aktiv samfunnsdeltakelse. Et aktivt kulturliv skaper fellesskap på tvers av sosiale, etniske aldersmessige og andre skillelinjer, og bidrar til å viske ut skillene mellom elitekultur og breddekultur.
Tilhørighet, samhold og mangfold
Mange av kommunene i Akershus preges av sterk vekst og hurtig omforming. Befolkningen representerer et stadig økende mangfold i kulturbakgrunn, tradisjon og livssyn. En slik utvikling kan skape følelse av rotløshet og være kilde til motsetninger. SV vil gjennom en aktiv kulturpolitikk både i kommunene og i fylkeskommunen arbeide for å skape alternativer som motvirker en negativ utvikling. For SV er det viktig at kulturlivet gir mulighet for deltakelse fra alle grupper. SV vil føre en kulturpolitikk som skaper tilhørighet og samhold. Kulturvern og formidling av kulturarven er viktige satsingsområder. SV ønsker samtidig en kulturpolitikk som tar utgangspunkt i det kulturelle mangfoldet. De ulike gruppene må både gis anledning til å dyrke sin egenart og til å møte og opptre sammen med mennesker med annen kulturbakgrunn. Slik vil mangfoldet inspirere til nyskaping og fremme forståelse.
Barn og unge først
SV mener at innenfor fylkeskommunens kulturpolitikk skal tiltak som retter seg mot barn og unge og tverrkulturelle og flerkulturelle tiltak, være hovedsatsingsområder. Fylkeskommunens tiltak skal støtte det kommunale arbeidet og bidra til samarbeid mellom kommunene. Det må bl.a. gjøres ved støtte til frivillige organisasjoner som arbeider med barn og ungdom, og ved å støtte tiltak som Ungdommens kulturmønstring, kulturleir og kulturstipend til ungdom. Gjennom bevilgninger til aktivitetsfond skal det stilles midler til rådighet for prosjekter som ungdom selv velger, og som de selv styrer. Det statlige satsingsområdet "Den kulturelle skolesekken" gir fylkeskommunen mulighet til å utvikle kulturtilbud til grunnskolebarn. SV mener det må prioriteres tiltak som fører til kulturell egenaktivitet og opplevelse.
Akershus SV går inn for å:
arbeide for selvstyrte ungdomstiltak
videreføre Pilotgalleriet.
styrke samarbeidet mellom kunstnere, kultur- og skolesektor for å videreutvikle kulturtilbud innefor "Den kulturelle skolesekken" som kan komme alle grunnskoleelever til gode.
arbeide for opprettelse av lærlingplasser og arbeidsplasser for ungdom i fylkets kultursektor
forebygge rasisme og fremmedfrykt ved å stimulere til aktiviteter som fremmer forståelse og samarbeid mellom ulike folkegrupper
arbeide for tiltak som bidrar til å trekke innvandrerungdom med i aktivt ungdomsarbeid
bygge ut internasjonale kultursamarbeidsprosjekter, som organisasjons- og demokratiutveksling mellom ungdom i Akershus og Estland
arbeide for at kulturvernet skal ivaretas i fylkeskommunens overordnete planer
bruke det lokale kulturengasjement i prosessen med Lokal Agenda 21 og en bærekraftig utvikling. Vise sammenhengen mellom kulturvern og miljøvern
arbeide for standardhevning i museene i fylket
sikre at Akershus Kultursenter fortsatt drift som et fylkeskommunalt ressurssenter
satse på Akershus teaterverksted og amatørteaterarbeid i fylket
arbeide for at fylkesbibliotekets tilbud sees i sammenheng med utviklingen av biblioteket ved Høgskolen på Kjeller.
prioritere støtte til idrettsanlegg som kan brukes av mange og til nærmiljøanlegg
·
Kapittel 6. En solidarisk helse- og sosialpolitikk
SV vil arbeide for å sikre folk et trygt liv også når de rammes av sykdom, ulykker eller sosiale problemer. SV vil ha en politikk der helsearbeid ses i et utvidet perspektiv hvor bedring av levekår og utjevning av klasseforskjeller står sentralt. Et overordnet mål er å styrke den offentlige helsetjenesten. Private tilbud som tar hånd om enkle og rutinepregete behandlinger, er med på å svekke det offentlige helsevesenet.
Forebyggende arbeid
Forebyggende helsepolitikk betyr bl.a. å forandre trekk ved samfunnsutviklingen som skaper dårlig helse og sosial nød. Opplysningsarbeid, særlig blant barn og unge, er en viktig del av forebygginga. Samtidig er det klart at gode fritidstiltak, et utvidet og fungerende offentlig kulturtilbud og et samfunn der alle har arbeid, er det som legger grunnlaget for god helse i befolkningen. Gjennomføring av miljøpolitikken til SV vil ha virkning på folks helse, blant annet gjelder dette reduksjonen av forurensende utslipp til luft og vann.
Behandling av rusmisbruk
Ansvaret for rusmissbrukeromsorgen blir etter all sannsynlighet overført fra fylkeskommunen til staten. I Akershus er rusproblemene økende. Narkotikabruk og omsetning øker drastisk og er en viktig årsak til volds- og vinningskriminalitet. Fylkeskommunen har ansvar for avrusing og behandling. Det er imidlertid ikke samsvar mellom befolkningens behov og fylkeskommunens tilbud innenfor psykisk helsevern og rusomsorg.
Barn og unge i krise
Ansvaret for barnevern blir etter all sannsynlighet overført fra fylkeskommunen til staten. Inntil dette skjer må fylkeskommunen ta det ansvaret det har for barn og unge på en seriøs måte.
Mange barn og unge opplever en tøff hverdag og får problemer. For barn og ungdom som er ofre for omsorgssvikt, rusproblemer eller mishandling, er det viktig å tilby god og hurtig hjelp. SV vil arbeide for økt samarbeid mellom det kommunale og fylkeskommunale hjelpeapparatet og mellom barnevernet og barne- og ungdomspsykiatrien. Det fylkeskommunale barnevernstilbudet må styrkes slik at en ikke blir avhengig av kommersielle tilbud, og slik at en i stor grad kan drive forebyggende tiltak. Foster- og beredskapshjem må sikres god og tilstrekkelig oppfølging og avlastning. SV går dessuten inn for oppretting av døgnåpne baser der barn og unge i krise kan søke hjelp. SV går inn for at det polikliniske tilbudet bedres slik at ventetiden kan reduseres.
Akershus SV går inn for at:
Det skal opprettes flere plasser innenfor offentlige barnevernsinstitusjoner
Det skal opprettes døgnåpne baser hvor barn og unge i krise kan søke hjelp
Satsingen på rekruttering, oppfølging og rådgivning til fosterhjem og beredskapshjem skal fortsette
obligatorisk skolering for fosterforeldre skal gjennomføres
hybler og bokollektiv for ettervern skal etableres ved ungdoms- og rusinstitusjoner
det skal prioriteres personalpolitiske tiltak for å beholde og rekruttere personell til fylkets institusjoner
·
Kapittel 7. Nærings- og sysselsettingspolitikk
SVs hovedmål med nærings- og sysselsettingspolitikken er at alle skal ha arbeid, nær der de bor, og at folk skal få mer fritid, og mer makt over sin egen hverdag. Næringspolitikken skal være rammeverket som sikrer verdiskapningen, både i offentlig og privat sektor i Norge. Derfor må næringspolitikken underlegges langsiktige samfunnsøkonomiske mål framfor kortsiktige og snevre bedriftsøkonomiske interesser. Næringspolitikken må ivareta både økonomiske og miljøpolitiske mål. SVs verdigrunnlag - rettferdighet, solidaritet og folkestyre - skal være en integrert del også av næringspolitikken
Forskning og ny teknologi må brukes for å skape nye arbeidsplasser, og gi folk arbeid nær der de bor. SV vil legge vekt på kvinners mulighet til å starte egen virksomhet.
Å løse arbeidsledighetsproblemet med kun produksjons- og forbruksvekst vil forsterke den skjeve fordelingen og samtidig utfordre miljøets tålegrense. Det er derfor viktig å også omfordele arbeidstiden, så flere får arbeid og arbeidstiden for den enkelte reduseres.
Særlig i forbindelse med bygging av bilbaserte kjøpesentre vil man få konflikter mellom miljø og landbruk på den ene siden, og arbeidsplasser på den andre. En overetablering innen handelsnæringa kan medføre hyppige eierskifter og usikre arbeidsforhold. Store kjøpesenteretableringer har også ført til økt pendling, trafikkproblemer, samt nedbygging av både dyrka mark og friområder.
Akershus SV vil
støtte kvinner som ønsker å etablere arbeidsplasser
gå imot flere bilbaserte kjøpesenteretableringer
støtte tiltak som kan bidra til å få langtidsledige tilbake i arbeid
·
Kapittel 8. Fylkeskommunen som arbeidsgiver
En samarbeidsutfordring
Akershus fylkeskommune skal være en profesjonell arbeidsgiver. De ansatte er utsatt for press fra mange hold. Høyrekreftenes iver etter å privatisere setter arbeidsplasser i fare. Innbyggere i Akershus har krav på tjenester av høy kvalitet en effektiv fylkeskommune. Dette vil også svekke kravet om privatisering. Ved omstillinger skal den ansatte være garantert et arbeid i Akershus fylkeskommune. Akershus SV vil gå imot forslag om privatiseringer.
Innenfor alle sektorer er fylkeskommunen avhengige av kompetente og oppdaterte arbeidstakere. Mulighet for etter- og videreutdanning må derfor gjelde alle grupper. SV mener et godt tilbud om slik utdanning gjør fylkeskommunen til en mer attraktiv arbeidsgiver.
Akershus SV
går imot privatisering av fylkeskommunal virksomhet
·
