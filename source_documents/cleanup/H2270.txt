
Mandag 20. september 1993:
Kristelig Folkepartis sentralstyre:
KrF går mot kommunal vilkårlighet overfor private barnehager:
Vil ha "friskolelov" for barnehagene
-Retten til å eie og drive barnehager på ideelt grunnlag må sikres. De private
barnehagene utgjør et nødvendig og verdifullt tilbud i mange kommuner. Regjeringens forslag om å gi kommunene sterkere styring over private barnehager bryter med viktige prinsipper i vårt samfunn, og er helt uakseptabelt. KrF vil foreslå at vi nå får bestemmelser for private barnehager som tilsvarer friskoleloven.
Dette uttaler Kristelig Folkepartis sentralstyre, samlet til møte 20. september, om Regjeringens høringsforslag om ny Barnehagelov.
-Forslaget fra barneminsteren åpner for forskjellsbehandling fra kommune til
kommune. Det er også merkverdig at Regjeringen vil unnta menighetsbarnehager fra den kommunale styringen, mens kristne organisasjoners barnehager ikke omfattes av dette unntaket.
-KrF mener at Regjeringen bør trekke sitt forslag til ny barnehagelov og undergi
forslaget en helt ny vurdering.
