
Tirsdag 27. september 1994
Odd Holten (KrF) i Rømskog:
OVERSPILL OM GRENSEHANDELEN
-Det er et grovt overspill når det fra Handels- og Servicenæringens Hoved-organisasjon påstås at mer enn 6000 arbeidsplasser kan gå tapt på grunn av grensehandel dersom Sverige blir med i EU, og Norge ikke. Slik svartmaling slår bare tilbake på den som står for den. Det sa Kristelig Folkepartis Østfold-representant på Stortinget, Odd Holten, på et møte i Rømskog tirsdag.
Odd Holten minnet om at grensehandel alltid har vært en utfordring for de nærings-drivende i Østfold. -Det er prisen vi har betalt for å leve i åpne samfunn med forholdsvis fri ferdsel over grensene, og det er den utfordring som konkurransesituasjoner gir. Men når direktør Thomas Angell hevder at prisen på de viktigste matvarene blir 30 prosent lavere i EU-Sverige enn i Norge, grenser dette opp mot det latterlige. Si tre prosent, så tenker vi ligger nærmere sannheten, sa Odd Holten, som mente at det er blitt ropt "ulv-ulv" så mange ganger når det gjelder grensehandelen at det for lengst har mistet sin troverdighet.
-Handelsflukt over grensen har vi hatt i mange år, men problemet har ikke vært større enn at vi har greidd å leve med det. Handelsflukten har dessuten gått begge veier, sa han.
Odd Holten sa under foredraget sitt i Rømskog at hans synes svartmaling og skjønnmaling i EU-debatten er like ille, uansett hvem som står for det.
-Mange av de argumentene ja-sida bruker idag, er repriser på ting som ble sagt i 1972. Det slo ikke til den gang, og det vil ikke slå til nå, sa Odd Holten på møtet i Rømskog tirsdag.
