
Mandag 26. april 1993
Stortingsrepresentant Eleonore Bjartveit:
OSLOS PROBLEMER - ET NASJONALT ANSVAR
-Det Oslo trenger, er at staten går inn og er med på å løse problemene, ikke minst de økonomiske. Stortinget må være villige til å betrakte Oslos problemer som noe annet enn distriktsproblemer på linje med det representantene kjenner fra sine egne distrikter. Oslos problemer er landets problemer, konsentrert i landets hovedstad. Oslo blir ikke noe funksjonsdyktig tjenesteorgan for hele landet før disse problemene er løst. Det sier Kristelig Folkeparis stortingsreprentant fra Oslo, Eleonore Bjartveit.
Eleonore Bjartveit beklager at debatter om Oslos problemer har lett for å ende opp som en debatt om dsitriktspolitikk. Oslos 16 representanter blant Stortingets 165 får ikke så lett gehør for hovedstadens problemer. Det er først etter at landets største byer gikk sammen om å kjempe for sine spesielle storbyproblemer, at det ble større forståelse også for de problemene Oslo har.
-Fortsatt henger myten om at hovedstaden Oslo har alle fordelene igjen hos mange. Det er velkjent at Oslo hadde en fin utvikling i årene etter krigen, med økende folkemengde og høy sysselsetting. Man forsøkte tilmed å dempe veksten og føre arbeidsplasser over til andre deler av landet. Men dette er historie, slår Eleonore Bjartveit fast, som sier man får en håpløs diskusjon dersom det faktum at Oslo kanskje var i en misunnelsesverdig stilling for noen tiår siden, skal gjøres til utgangspunkt for dagens debatt.
Levekårene for befolkningen i indre Oslo øst har vært tema for en interpellasjons-debatt i Stortinget. Denne delen av hovedstanden har vært gjenstand for en omfattende byfornyelse, en prosess som har ført til mye bra, men også til sørgelige resultater ved at mennesker økonomisk er kommet nesten i ruin etter å ha overtatt en leilighet etter en byfornyelse, sier Eleonore Bjartveit.
Hun minner om at Oslo gjennom mange år har vært en mottaksstasjon for folk fra hele landet. Den typiske Oslo-boer i skikkelig voksen alder, er som oftest en innflytter som først leide en bolig i sentrale strøk, og deretter etablerte seg i en av drabantbyene.
-Ønsket har vært å kunne opprettholde en bosetting også i sentrale strøk av byen. Mange innvandrere og flyktninger slått seg ned her, og enkelte bostrøk preges idag helt av dette. Dette er uheldig både for innvandrerne og flyktningene selv, som får begrenset sine muligheter til kontakt med norsk befolkning og norsk miljø, sier Eleonore Bjartveit.
