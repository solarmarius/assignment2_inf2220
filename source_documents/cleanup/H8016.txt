
20-11-2003
Morten Lund, finanspolitisk talsmann i Senterpartiet
Finansinnstillingen avgitt: OLJEFONDET OG DE RIKESTE SKJERMET DA BUDSJETT-GODBITENE BLE DEKKET INN - ØKT BRUK AV OLJEPENGER UTSATT TIL ETTER NYTTÅR
-De endelige forslag som nå er kjent bekrefter at dette ble et bedre budsjett for folk flest. Fem milliarder mer til skole , omsorg, helse og til kampen mot arbeidsledigheten kommer godt med. Beste nyheten er likevel at Fremskrittspartiet mer eller mindre frivillig er parkert på sidelinjen i norsk politikk. Dermed er også Høyres posisjon i Regjeringen svekket. Når Jon Lilletun og folk flest nå er så fornøyd, må jeg spørre: Hvorfor gjorde ikke Regjeringen en slik avtale i fjor?
-Når påplussingene kan dekkes inn uten å bruke ei ekstra oljekrone i denne omgang, skyldes det en salig blanding av kreativ bokføring og at regninger gjemmes. Eksempel på det siste er at bevilgninger til flere tiltaksplasser og utvidet permitteringsperiode, dekker bare 1. halvår - selv om behovet helt sikkert blir like stort etter sommeren. Denne regninga på 410 millioner må bare dekkes.
At budsjettets overforbruk av oljepenger i forhold til handlingsregelens krittstrek vil øke fra 16.5 milliarder kroner til godt over 20, må ikke overraske noen.
-Så dekkes til sammen 3 milliarder kroner av spontan-forslag om salg av statlige eiendommer, økt utbytte fra statlige selskaper og tapping av reserveposten. At denne dekningsmåte skal være sunnere for økonomien enn å overføre penger fra oljefondet, er ikke mye logisk.
-Avtalen inneholder ei liste med vonde kutt på om lag 1.5 milliarder kroner. At disse er foretrukket framfor en viss skatteøkning til de rikeste er et sikkert Høyre-merke. F.eks kunne kuttet på 30 mill. kr til stønad til enslig mor vært erstattet av å øke toppskatten med 40 kroner for hver av de som tjener over 354.300 kroner. Nå velger man å redusere støtten med 16.000 kroner dersom denne toppskatteyteren er enslig mor med et barn. Har hun to, mister hun 24.000 kroner. Har hun en gjennomsnittsinntekt taper hun bare 800 kroner i gjennomsnitt.
Ett annet eksempel: Helseskatten øker med "bare" 585 mill. kr når dagens frikortgrense på 1350 kroner heves til 1500 i stedet for regjeringens 2500 kroner. Denne økte helseskatten kunne vært nullet ut ved å heve toppskattgrensa til 349.000 kroner i stedet for 354.300 kroner. Drøyt 700 kroner ville ekstraskatten bli.
Det er synd at forbedringen av statsbudsjettet, ble skjemmet av at oljefondet og de rikeste ble skjermet når inndekningen skulle foretas. Senterpartiet vil bidra til at en slik inndekningsprofil blir vanskelig å forsvare ved neste korsvei.
