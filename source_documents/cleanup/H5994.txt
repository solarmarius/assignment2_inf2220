
12.06.02
Einar Holstad(KrF):
Om endringer i straffeloven og politiloven: -Nå må folk få oppleve større trygghet på gata!
-Jeg er veldig glad for at Odelstinget samler seg om en strengere reaksjon overfor de som bringer kniv med seg i det offentlige rom. Dette er et godt og viktig forebyggende tiltak, sier Einar Holstad fra KrF.
Einar Holstad gav uttrykk for dette under debatten om Ot. prp. nr. 58 , som Odelstinget behandler i dag.
-Det er bred enighet om at voldskriminalitet med kniv er et økende problem. Samtidig må vi innrømme at muligheten for inntil tre måneders fengsel ikke har vært avskrekkende nok i forhold til de tøffe voldsmiljøene. Gjengene har bare ledd av forbudet mot kniv på offentlig sted. Nå får politiet innfridd sitt krav om en strengere reaksjon. Det nye lovforslaget åpner for at overtredelse skal kunne straffes med bøter eller fengsel i inntil seks måneder, eller begge deler. Men kanskje enda viktigere: Politiet får hjemmel til å smekke håndjernene på personer som blir tatt med kniv. En slik pågripelseshjemmel krever en strafferamme på minst seks måneder. En adgang til pågripelse og fengsling vil etter KrFs oppfatning kunne hindre gjengoppgjør i Oslo, avslutter Einar Holstad
