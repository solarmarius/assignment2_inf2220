
02.08.2001
Edda Matthíasdóttir
Feministbrev
"Sol og sommer = Skjørt og topp" tenkte jeg og tok turen innom en av mine favorittbutikker for å kjøpe en ny topp til sommeren. Noen minutter senere hadde jeg gått gjennom alt de har å tilby uten å finne noe jeg vil ha. Ganske utrolig, tatt i betraktning at jeg satte bare ett krav til den toppen jeg skulle kjøpe: Den skulle ikke ha kvinnefiendtlig påskrift, skriver Edda Matthíasdóttir i kvinnepolitisk styre, Arbeiderpartiet i Bergen i feministbrev 2. august 2001.
"Sol og sommer = Skjørt og topp" tenkte jeg og tok turen innom en av mine favorittbutikker for å kjøpe en ny topp til sommeren. Noen minutter senere hadde jeg gått gjennom alt de har å tilby uten å finne noe jeg vil ha. Ganske utrolig, tatt i betraktning at jeg satte bare ett krav til den toppen jeg skulle kjøpe: Den skulle ikke ha kvinnefiendtlig påskrift. Ikke noe " Porn star in training". Ikke noe "I'm a bitch". Ikke noen oppfordring til alle verdens menn om å stirre på kroppen min eller følge meg til sengen. Men i denne butikken, som er en av Norges mest kjente, har de altså ikke en eneste topp uten slik påskrift. Da blir jeg fly forbannet.
Jeg er 25 år gammel, tobarnsmor og AUFer. Mine venner er alt fra 15 år gamle AUFere til 35 år gamle husmødre. De fleste av mine venner er sjokkert over moteutviklingen, men dessverre har jeg noen få venner som faktisk går med disse klærne - og påstår dette er en helt uskyldig påskrift. Da har de ikke skjønt veldig mye mener jeg.
Likestillingskampen har pågått i mange år, kvinnebevegelsens 100-års jubileum er rett rundt hjørnet. Den har hatt forskjellige saker på dagsorden men alle har til felles at man ønsker at mann og kvinne skal ha like rettigheter og muligheter. For eksempel at kvinner skal ha lik rett til skole og arbeid, som vi fleste oppfatter som en selvfølge i dag. Det er ikke så veldig lenge siden det var annerledes. For å komme dit vi har kommet i dag, måtte de som kjempet kampen få både menn og kvinner til å skjønne at kvinnen er ikke noen barne- og kakeproduseringsmaskin. Kvinnen er ikke noe sexobjekt skapt for å finne seg en ektefelle. Kvinnen er et menneske på lik linje med mannen (og av og til litt smartere spør du meg).
Egentlig har vi kommet langt på vei, spesielt her i Norden. Men vi ble kastet langt tilbake i tid når moten krevde at vi jenter skulle begynne å profilere oss som dumme sexobjekter. Det nekter jeg å akseptere. Den som er 20 år og går med en topp med påskriften "Porn star in training" synes kanskje det hele er bare vittig. Hvordan skulle dette kunne påvirke kvinnekampen, det er jo bare en vits? Husk da at når du var 16 år så synes du 20 år gamle jenter var ganske kule. De hadde gjerne en kjæreste, de var gamle nok til å komme inn på pub osv. Den gangen kunne du gjerne tenkt deg å se litt eldre ut og få oppmerksomhet hos guttene som var litt eldre. Den letteste måten å gjøre det på må jo være å reklamere for å være en kommende pornostjerne - som den 20-åringen gjør.
Du må ikke tro det stopper der heller. Jeg har to jenter, den eldste er fem år. Jeg har sett topper med påskriften "BITCH" i barneavdelingen. Jeg har sette en jente på alder med min femåring gå med en slik topp. Det første du tenker er hva slags foreldre er det egentlig som gjør sånt mot ungene sine? Jeg tror ikke det er noen dårlige foreldre i utgangspunktet. Jeg tror det er foreldre som er blitt blendet av en sexfiksert mote, som har utviklet seg sakte men sikkert de siste årene. Ungdomsklær er blitt generelt sexfikserte og barneklærne beveger seg sakte i den retningen også. Nå må du våkne, gjør noe med det!
Første steg på veien er å la være å kjøpe slike klær. Neste steg blir å få dine venninner, søstre eller døtre til å slutte å gå med det. Jeg trodde jeg kom til å bli stemplet som en kjedelig moralist, men har opplevd det stikk motsatte. Jenter er lei av dette og setter pris på at noen andre deler deres syn. Men de trenger gjerne å høre det fra en annen før den toppen havner i bosset. Har du kommet hit har du kommet veldig langt - men stopp ikke her! Snakk med butikkansatte, butikksjefer og produksjonsansvarlige. Si hva du mener. Som oftest er de ansatte pålagt å selge slike klær og kan ikke gjøre noe særlig med det. Men mange av dem misliker det og blir gjerne med på å ta klærne fra utstillingsvinduet og sette dem bakerst i butikken. Butikkene er avhengige av profitt - boikott derfor butikker som du føler er kjønnsdiskriminerende! Til slutt sitter vi igjen med produsentene og der trenger vi mange jenter for å få dem til å snu.
Send en mail til edda@spray.no  med en kort melding om hvem du er og hvorfor du mener en skal slutte å selge klær med kjønnsdiskriminerende påskrift. Så skal vi i kvinnepolitisk styre i Arbeiderpartiet i Bergen se til at alle brevene kommer frem.
Send et brev til produsentene og de store butikkjedene. Fortell dem hvorfor du mener at de skal slutte å selge klær med kjønnsdiskriminerende påskrift. Å ja, toppen min ja, det holdt jeg på å glemme. Kjønnsdiskriminerende påskrift eller ikke, jeg må jo fortsatt ha en sommertopp, men hva gjør jeg da? Etter en stund er det en partikollega som kommer med løsningen: En feminist-topp. En topp fra Arbeiderpartiet og AUF der jeg profilerer meg selv som feminist og ikke pornostjerne. Det blir jeg gjerne med på, den vil jeg så absolutt gå med!
Så passet den så bra til skjørtet også.
