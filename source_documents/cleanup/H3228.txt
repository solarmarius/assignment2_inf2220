
Stortinget, 4. mai 2000
Ivar Østberg (KrF):
Lite konkret Brustad
Distrikts- og regionalpolitisk redegjørelse i Stortinget 4. mai 2000 fra kommunal- og regionalminister Sylvia Brustad. Kommunal- og regionalminister Sylvia Brustad var sørgelig lite konkret når hun i dag omtalte STATLIG LOKALISERINGS- POLITIKK i sin distrikts- og regionalpolitiske redegjørelse.
Statsråden sa at det er behov for en statlig lokaliseringspolitikk. "Regjeringen vil iverksette tiltak for å motvirke store omstillingsproblemer som følge av nedlegging av offentlig virksomhet. Vi skal følge nøye med om omstillingsprosessene slår spesielt uheldig ut for distriktene."
Regjeringen Bondevik har allerede med bakgrunn i Voksenåsenerklæringen fått fram en rapport: " Om desentralisering av statlige oppgaver- bl a. ved hjelp av informasjons- og kommunikasjonsteknologi."
Rapporten peker på flere mulige funksjoner som med fordel kan desentraliseres. Konkret nevnes : Ny domstolsadministrasjon, Fengselsdirektorat, Sivilrettsdirektorat, Lotteritilsynet, Utskilling av universitets- og høgskolesaker, Idrettsforvaltning og Kystverkets produksjonsenhet.
I tillegg til den gjennomgang av departementene som har skjedd bør også direktoratene levere fra seg oppgaver på dette området.
Det er også nødvendig å ta en debatt om utflytting av institusjoner. Vi har flere gode eksempler på at utflytting kan gi nytt løft til institusjonen, nødvendig omstilling og besparelse på offentlige budsjetter.
