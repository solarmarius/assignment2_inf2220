
fredag 19. januar 2001 17:48:28
Leif Helge Kongshaug (Venstre):
- La syttenåringer få lov å jobbe på fiskebåt
- De nye reglene om arbeidstid for ungdom på skip må ikke tolkes så firkantet at de hindrer rekruttering av ungdom til fiskefartøy. Det må være mulig å vise så mye fleksibilitet at syttenåringer ikke blir hindret i å få jobb om bord på fiskefartøyene. Det sier Venstres næringspolitiske talsmann Leif Helge Kongshaug, som tar opp saken med Fiskeriministeren i Stortingets spørretime neste onsdag.
En nylig innført forskrift medfører at en 17-åring ikke kan gå inn i samme vaktordninger som øvrig mannskap. Det vil i praksis gjøre det langt vanskeligere for ungdom å få jobb om bord på bl.a. fiskefartøy, noe som er meget betenkelig i et rekrutteringsperspektiv. Mange i fiskerinæringen har engasjert seg i saken, og Kongshaug utfordrer nå fiskeriministeren til å sørge for den fleksibiliteten som er nødvendig for at ungdom under 18 år fremdeles skal kunne bli tatt om bord i fiskefartøy.
