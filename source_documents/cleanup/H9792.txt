
9.12.2005
Per Olaf Lundteigen, Finanspolitisk talsmann Senterpartiet
Senterpartiet og skogbruket
Høyremannen Gunnar S. Gundersen hevder i et innlegg i denne avis at Senterpartiet har sviktet skognæringen. Angrep er tydeligvis det beste forsvar. Gundersen må tydeligvis ha glemt at det var hans eget parti, med finansminister Per Kristian Foss i spissen, som endret skattereglene for skogbruket til betydelig ulempe for den enkelte skogeier. Heldigvis ble gjennomsnittslikningen videreført mot finansminsterens vilje.
Videre er det sånn at regjeringserklæringen har skapt optimisme i brede grupper, på bygdene og i næringspolitikken skal det legges langt større vekt på de ulike bransjenes situasjon og særpreg. Dette er et positivt og viktig signal ikke minst for de vareproduserende næringene. Hovedtyngden av de vareproduserende næringene ligger jo i distriktene. Bedrede inntektsmuligheter for dette næringslivet er sentralt og helt avgjørende for å skape optimisme, slik at ungdom kan etablere seg. Dette er en stor utfordring når vi kjenner dagens inntektsmuligheter i en rekke distriktsnæringer.
I valgkampen sto skogbruk og treforedling sentralt. Det var en stor utfordring da å bedre lønnsomheten både i skogbruket og ikke minst i treforedlingsindustrien. Det er i dag få ungdommer som finner det økonomisk interessant å arbeide i skogen, og en rekke industribedrifter er i en økonomisk situasjon som er langt alvorligere enn det som har kommet fram i media. Vi er altså i en alvorlig situasjon, og mange stiller rett og slett spørsmålet: Er vi i en situasjon hvor Norge kan gå i retning av å bli en råvareprodusent istedenfor å foredle vårt tømmer?
Regjeringen vil stimulere til næringsutvikling. Bioenergi må bli en hovedsak. Dette er både god distriktspolitikk og god miljøpolitikk. Bioenergi har potensial for mange desentraliserte arbeidsplasser, og det vil gi miljøvennlige løsninger på energiområdet.
Skogs- og utmarksressursene for øvrig representerer også et stort potensial for inntekter til bygdefolk. Det er bekymringsfull lav aktivitet i skogbruket i dag, både når det gjelder avvirkning, og når det gjelder skogkulturarbeid. Vi må sørge for at forvalteransvaret lønner seg økonomisk. Regjeringen må stimulere aktiviteten ved å øke midlene til nærings- og miljøtiltak i skogbruket, åpne for støtte til skogplanting og utarbeide en egen strategi for økt avvirkning. Skattereglene må tilpasses skogbruktes særpreg og prinsippet om skatt etter evne.
Jeg imøteser den nyorientering i Høyres skogbrukspolitikk som Gundersen tar til orde for. Det er bare så synd at denne holdning først kommer til uttrykk, når Høyre er i opposisjon, framfor at de iverksatte positive tiltak når de satt i posisjon. Det skal imidlertid ikke stå på samarbeidsvilje hos SP for å bedre inntektssida i skogbruk og skogindustri.
