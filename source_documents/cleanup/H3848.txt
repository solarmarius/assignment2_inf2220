
10.6.99
Johan J. Jakobsen,
Pressemelding fra
AP, HØYRE OG FRP HINDRER FULL FRAKUTJEVNING PÅ DRIVSTOFF.
Sier dermed nei til et solidarisk håndslag til distriktene.
- Det er trist at Arbeiderpartiet, Fremskrittspartiet og Høyre vender tommelen ned for sentrumsregjeringens forslag om en selvfinansierende fraktutjevning på bensin og autodisel sier Senterpartiets parlamentariske leder, Johan J. Jakobsen. - Den ordning sentrumspartiene foreslo ville ha gitt full utjevning av transportkostnadene for diesel og bensin og ville således ha vært et solidarisk håndslag til distriktene som sliter med høy avstandskostnader bl.a. som en følge av høye drivstoffkostnader. Nok en gang opplever vi at Ap, Høyre og FrP motsetter seg konkrete distriktspolitiske initiativ fra Regjeringen, sier Jakobsen.
Dagens frakutjevningordning innebærer at bare 7 øre av fraktkostnadene dekkes. For mange distrikter betyr det at bare en liten del av de totale transportkostnadene dekkes av dagens tilskuddsordning.
- Når sentrumsregjeringens forslag til full fraktutjevning faller i Stortinget, vil Senterpartiet og de andre sentrumspartiene selvsagt gå inn for at den eksisterende fraktutjevning videreføres. Eller vil det bli en ytterligere økning av drivstoffprisene i distriktene. I forbindelse med Revidert Nasjonalbudsjett går sentrumspartiene derfor inn for å øke bevilgningene over statsbudsjettet slik at den fraktutjevning som er begrenset til 7 øre pr. liter kan føres videre. Innenfor et stramt budsjett har vi funnet det nødvendig å omfordele midler fra andre distriktspolitiske tiltak til fraktutjevning for drivstoff. Det er synd fordi disse midlene egentlig skulle ha vært satt inn på andre næringslivstiltak i distriktene, sier Johan J. Jakobsen.
