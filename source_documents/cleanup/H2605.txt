
Torsdag 25. august 1994
Kjell Magne Bondevik utfordrer:
Vil ikke Ap-ledelsen svare
om de ønsker et føderativt EU?
- Så langt har ledelsen i Arbeiderpartiet veket unna et klart svar på spørsmålet om hvordan de ønsker at EU skal utvikle seg. Men i 1996 skal EU treffe viktige avgjørelser om dette. Arbeiderpartiet, som er så opptatt av å ville påvirke utviklingen innad i EU, må ha en oppfatning av dette spørsmålet: Ønsker man at EU utvikler seg i en klart føderativ retning, altså henimot et Europas Forente Stater, eller vil Arbeiderpartiet heller bremse en slik utvikling?
Det var Kristelig Folkepartis leder, Kjell Magne Bondevik, som rettet denne utfordringen til Arbeiderpartiets ledelse i et foredrag i Namsos torsdag kveld.
- I 1996 skal EU avholde en såkalt traktat-konferanse der rammene for organisasjonens videre utvikling skal drøftes og fastlegges. Medlemmer av EU-parlamentet har arbeidet med en EU-konstitusjon. Krefter i EU ønsker også å gi EU-parlamentet klare overnasjonale trekk. Dersom disse tendenser slår igjennom på traktat-konferansen, vil EU utvilsomt utvikle seg i en mer føderativ retning. Arbeiderpartiet, som ønsker Norge som EU-medlem og som er opptatt av å påvirke utviklingen innad i organisasjonen, må ha gjort seg opp en oppfatning av om man ønsker en slik retning på EUs utvikling.
Det norske folk har krav på svar på slike sentrale spørsmål. I stedet for å gå inn i denne debatten, har Arbeiderpartiet prøvd seg med avledningsmanøvre ved å stille spørsmål om hva som er alternativet til EU-medlemskap. Men det vet vi alle: Alternativet er å si nei og dermed sikre landet vårt en større frihet til på nasjonal plan å fastlegge vår politiske utvikling. Den alternative tilknytningsform til EU som vil ha flertall, er den inngåtte EØS-avtalen. Sikkerhetspolitisk vil vår politikk bli videreført ved NATO-medlemskap og assosiert medlemskap i Vest-Unionen dersom folkeflertallet sier nei til medlemskap i Den Europeiske Union, sa Bondevik.
