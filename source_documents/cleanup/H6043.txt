
18.06.2002
Olav Akselsen om statleg eigarskap
- For Arbeidarpartiet er ein del av det gode liv å ha gode, stabile og interessante arbeidsplassar for innbyggarane og eit sikkert inntektsgrunnlag for framtidige generasjonar. Det er difor viktig at me sikrar at ein del viktige verksemder vert styrt ut frå Noreg. Me må unngå at me vert eit filialland der all næringsverksemd vert styrt frå utlandet, åtvara leiaren av næringskomiteen Olav Akselsen da Stortinget 18. Juli 2002 handsama stortingsmeldinga om statleg eigarskap.
Olav Akselsens innlegg i debatten om statleg eigarskap 18.06.02:
Verden er i total forandring. Globaliseringa blir stadig sterkare. Landegrensene betyr stadig mindre. Dette ser me på dei fleste områdene i samfunnet, men særleg gjeld dette for næringslivet.
Samanslåingar og oppkjøp skjer i eit stadig raskare tempo. Storleik er stadig viktigare i dei fleste bransjar. Det handlar om å kjøpa eller bli kjøpt. Å spisa eller bli spist. Storleik og nettverk er avgjerande for å kunna lykkast.
Marknaden er og i total endring. Mens næringslivet for få tiår sidan stort sett var basert på vidareforedling av lokale råvarer for ein lokal marknad, vert ein dag i stadig sterkare grad møtt med konkurranse frå verksemder som er lokalisert i heilt andre verdsdelar. Underleverandørar og kundar kan også vera på den andre sida av kloten. Det globale næringslivet vert vove stadig tettare saman. Kriser i andre verdsdelar slår også ut for norsk næringsliv. Noko me blant anna såg etter terrorhandlingane i USA 11. september.
Noreg har ein liten og svært open økonomi, og sjølv store norske verksemder vert små i internasjonal samanheng. Dette gir særlege utfordringar for Noreg.
For Ap er ein del av det gode liv å ha gode stabile og interessante arbeidsplassar for innbyggarane og eit sikkert inntektsgrunnlag for framtidige generasjonar. Det er difor viktig at me sikrar at ein del viktige verksemder vert styrt ut frå Noreg. Og at desse verksemdene har hovudkontor og viktige funksjonar som FoU- avdelingar plassert her i landet. Me må unngå at me vert eit filialland der all næringsverksemd vert styrt frå utlandet.
Meldinga me handsamar i dag, gjev diverre ikkje svar på dei utfordringane me står overfor. Eg vil ikkje kritisera Regjeringa for det, for når ideologien om at staten bør eiga minst mogleg styrer innhaldet, må det bli slik. Men for dei som har eit vidare perspektiv, f.eks korleis me skal oppretthalda norske verksemder, vert denne meldinga alt for snever.
Det er berre eigarskap som gir grunnlag styring av verksemder. Privat norsk eigarskap er avgrensa. Det er difor berre eit aktivt statleg engasjement som kan sikra det nødvendige eigarskapet.
Regjeringa sitt forslag om eit massivt statleg nedsalg i viktige norske verksemder får heldigvis ikkje fleirtal i dag. Om Regjeringa sin plan hadde blitt gjennomført, ville aksjane i all hovudsak blitt overført til utanlandske eigarar, mens inntektene staten hadde fått på salet, ville bli plassert i utanlandsk næringsliv gjennom oljefondet. Noreg er i dag i ein unik finansiell situasjon og har rikeleg tilgang på kapital. Etter Ap sitt syn burde det vera eit mål å sjå om det var mogleg å nytta noko av denne kapitalrikdomen for å møta dei nye utfordringane den globaliserte økonomien gjev norsk næringsliv. Sjå om det er mogleg å kombinera staten sin kapitalrikdom med næringslivet sitt kapitalbehov.
Regjeringa sin strategi for å styrkja det private eigarskapet er i all hovudsak skattelette. For å få betre kunnskap om korleis ei skatteomlegging vil verka, har Regjeringa sett ned eit offentleg utval som skal gjennomgå skattesystemet, og koma med forslag til endringar. Ap støttar dette arbeidet, men vil sjølvsagt stå heilt fritt til å vurdera dei forslaga utvalet vil komma med.
På same måte har me ynskt å greia ut om det er andre måtar å styrkja norsk eigarskap på. Ein måte kunne vera opprettinga av eit strukturfond. Men sjølv om me i Ap har støtta utgreiinga av dette spørsmålet, vil me sjølvsagt også stå heilt fritt til å vurdera innhaldet i ei slik utgreiing.
På same måte som me i Ap ynskjer betre kunnskap om korleis ei endring av skattesystemet vil slå ut, ynskjer me og kunnskap om korleis eit slikt fond kunne ha virka. Denne kunnskapen har Regjeringa av ukjente grunnar panikk for å få.
Ja så stor er panikken at Regjeringa har betalt SV ein milliard for å sleppa å innhenta denne kunnskapen. Eg kan ikkje skjøna anna enn at det må vera ei svært dyr betaling for svært lite.
For Ap sin del vil eg i alle fall slå fast at me sjølvsagt ville gått mot opprettinga av eit strukturfond, dersom det har dei negative konsekvensane enkelte hevdar. Men den kunnskapen får me diverre ikkje i denne omgang.
Med unntak av gjennomslag for å kunna selja Entra Eiendom AS og Raufoss ASA, har Regjeringa lidd totalt nederlag i denne saka. Omtrent det einaste som står att av meldinga er høve til å selja politistasjonar, sorenskrivarkontor og andre offentlege bygg slik at staten må leiga desse tilbake. Kva logikk som ligg bak eit slik opplegg, har eg vanskar med å sjå, men at det vil føra til at staten må leiga hos andre enn seg sjølv, er klart.
Ved sal av Raufoss ASA er det stor fare for at selskapet vert slukt av ein stor utanlandsk konkurrent og at produksjonen vert flytta ut av Noreg. Eg synest det dumt at fleirtalet tek denne sjansen.
Staten vil vera den viktigaste eigaren i norsk næringsliv i lang tid. Difor er det ekstra viktig at Staten utøver eit profesjonelt eigarskap. Både for å ivareta den kapitalen som er sett inn i selskapa, men og for å ivareta dei selskapa Staten eig heilt eller delvis. Regjeringa ynskjer å samla mest mogleg av det staten eig i eitt departement. Eg er overbevist om at dette ikkje er den beste måten å forvalta dei verdiane og dei selskapa staten eig. Det er alt for stor spreiing i det staten eig til å kunna få ein offensiv eigaroppfølging ved å samla alt på ein plass.
Eg er difor svært glad for at eit fleirtal vil pålegga Regjeringa å setta ned eit utval til å sjå på betre måtar å organisera staten sitt eigarskap på.
På eitt område er eg einig med Regjeringa. Dei generelle rammevilkåra må vera på plass for å ha eit oppegåande næringsliv. Eg kan berre konstatera at norsk eksportretta næringsliv slit. Det er problem med høg rente, svært sterk kronekurs og dyre lønnsoppgjer. Dette gjev seg no utslag i redusert sal, reduserte inntekter og manglande overskot. Svært mange arbeidsplassar i konkurranseutsett næringsliv står i fare.
Eg kan ikkje sjå at Regjeringa har bidrege nemneverdig for å betra på denne situasjonen. Seinare i veka skal me handsama Revidert Nasjonal Budsjett. Og me må berre konstatera at Regjeringa ikkje nytta det høvet til å betra rammevilkåra for industrien vår. Det er synd, for no byrjar det å haste.
Greier me ikkje å snu denne trenden, er eg redd spørsmålet om eigarskap vert underordna.
Difor nytta Ap RNB til å fremma forslag om ein næringspakke. Med eit mindre ekspansivt opplegg enn Regjeringa og med spesifikke tiltak retta mot næringslivet, viser me at me tek dei alvorlege utfordringane på alvor. Diverre var det ikkje fleirtal for å ta desse nødvendige stega i rett retning.
Me i Ap er glad for at det ikkje vart fleirtal for Regjeringa sine storstilte planar om å selja seg nedi og ut av rekke verksemder. Med fleirtalet sitt opplegg ligg alt til rette for eit fortsett stort og viktig engasjement frå staten si side. Dette er i tråd med den politikk Ap lenge har stått for. Det er positivt at fleirtalet i kveld stiller seg bak denne linja. Eg reknar sjølvsagt med at Regjeringa tek dette til etterretning. Og at dei ulike forslaga som får fleirtal i dag vert fylgt opp.
