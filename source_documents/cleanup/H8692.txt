
Dato: 13. oktober 2004
Stortingsrepresentant Arne Sortevik (FrP)
FrP foreslår å endre lov om målbruk i offentlig tjeneste
Staten skal ikke lenger bestemme hvilke målform som skal brukes som tjenestespråk i kommunene, foreslår FrP. De vil heller la innbyggerne avgjøre målformen.
I dag la FrPs fraksjonsleder i Kirke, - utdannings- og forskningskomiteen, Arne Sortevik, frem endring i lov om målbruk i offentlig tjeneste. I forslaget foreslår Fremskrittspartiet at det ikke er staten som skal avgjøre målformen som er de offisielle kommunespråkene.
- Vi mener det er feil at det er staten som skal bestemme målformene. Kommunene består av folk, og derfor er det språkvalget som folket velger, som bør avgjøre hvilke målform de offentlige organer skal ha, sier Sortevik.
Han mener dagens lovgivning om tjenestemål i kommunene ikke ivaretar innbyggernes språkpreferanser.
- FrP har tatt et nytt tak i dette spørsmålet, etter at vi har blitt gjort oppmerksom på to tilfeller der språkbyråkratiet har begynt å leve sitt eget liv uavhengig av hva folk flest mener. I Agder bispedømme er det kun 6,8 prosent av innbyggerne som bruker nynorsk som målform, likevel blir de pålagt å skrive alle sine brev på nynorsk. FrP vil at folkets preferanser skal komme først, og derfor foreslår vi å endre loven, sier Sortevik.
Fremskrittspartiet vil også stoppe kravet fra Kirke- og kulturdepartementet om å pålegge enkelte helseforetakene å bruke nynorsk som målform.
- Departementet har pålagt Helse Vest å bruke nynorsk som målform. Dette rammer blant annet Haukeland universitetssykehus og Sentralsykehuset i Rogaland. Disse sykehusene har nå fått pålegg om å bytte målform, noe som fører til at Haukeland universitetssykehus må bruke 20-25 millioner kroner på nye skilter, kursing av personell, nye konvolutter og nytt brevpapir. Dette er penger som kunne vært brukt til å øke bemanningen og få til et bedre tilbud til pasientene i stedet. Vi foreslår derfor at det åpnes for at helseforetakene får fritak for pålegget som er gitt av Kirke- og kulturdepartementet, avslutter Arne Sortevik.
