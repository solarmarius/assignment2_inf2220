
Oslo, 13. juli 2001
Anne Berit Andersen
Prioriterer skole fremfor skolefritid
Fire av fem vil prioritere mer penger til undervisning i skolen framfor billigere skolefritidsordning (SFO). Det viser en spørreundersøkelse utført på oppdrag av Høyre.
- Dette viser at Høyres satsing på mer kvalitet i skolen har bred støtte, sier Anne Berit Andersen. ­ En av fem elever som forlater grunnskolen har ikke lært å lese og skrive skikkelig. Tusenvis av unge lærer altså noe av det viktigste skolen skal formidle. Dette viser at det er på tide å stille klarere krav til hva skolen skal formidle til elevene, og i tillegg gi skolene større frihet til å organisere undervisningen friere, sier Andersen, som selv til daglig er ordfører i Søgne kommune.
- Ønsket om å styrke undervisningen viser også at det er behov for Høyres forslag om å styrke lærerutdanningen, og stille større krav til kompetanse særlig til de lærerne som skal undervise i ungdomsskolen, sier Andersen.
- Høyre er enig i at skolefritidsordningen skal være et frivillig tilsynstilbud til foreldrene for de minste barna - mens kommunenes fremste ansvar er å formidle god undervisning. Skolen skal tilfredsstille også de minste barnas nysgjerrighet og lærelyst. Derfor er det trist å se så mange elever som kjeder seg gjennom skoledagen. Lærerne og skolene må slippe å få detaljerte regler tredd ned over hodet, og i stedet få full frihet til å organisere undervisning og velge pedagogikk.
Det er MMI som har utført undersøkelsen. 1.002 personer er blitt spurt om de vil at ekstra penger til skolen skal brukes på undervisning eller redusert betaling for SFO.
Undersøkelsen viser at det er like mange kvinner som menn som vil at pengene brukes til undervisning. 10 prosent ønsker billigere SFO, mens 10 prosent svarer vet ikke.
Blant dem som sier at de vil stemme Høyre, svarer 90 prosent at pengene bør gå til undervisningen. Også blant de som sier de vil stemme Ap svarer så mange som 73 prosent at pengene bør brukes på bedre kvalitet i undervisningen. - Dette er jo et kraftig signal til Stoltenberg og Giske om at deres egne velgere forlanger en bedre skole, sier Andersen.
