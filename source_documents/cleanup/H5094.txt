
3/9-01
Ap-hemmelighold er en trussel mot demokratiet
- Det første Venstre vil gjøre når det nye Stortinget kommer sammen i høst er å be statsminister Jens Stoltenberg redegjøre for Stortinget om det lovstridige hemmeligholdet i forvaltningen. Vi er lei av at Regjeringen bruker hemmelighold for å stanse innsyn og kritisk debatt. Denne utviklingen er en trussel mot demokratiet.
Det sier Venstres nestleder Gunnar Kvassheim etter at Aftenposten i dag avslører at 10 av 17 departementer hemmeligholder flere saker for velgerne enn for fire år siden. Dette til tross for løfter om økt åpenhet i regjeringskvartalet. Dessverre er det ikke overraskende at en rekke aktuelle saker først vil bli offentlige etter valget.
-Mindre innsyn fører til mindre debatt, engasjement og deltagelse. Derfor er det helt uakseptabelt at Regjeringen hemmeligholder så mange saker. Stoltenberg har lovet mer åpenhet. Enten har statsrådene oversett hans instruks, eller så har ikke statsministeren lagt nok trykk på dette, sier Gunnar Kvassheim
-Mens Sentrumsregjeringen innførte en ny åpenhet i forvaltningen, med langt mer innsyn og flere og nye aktører med i utvalg og andre fora, viser dagens avsløringer ikke overraskende at dette ikke er viktig for Arbeiderpartiet.
«Venstre-departementer» i Sentrumsregjeringen innførte også «Vær åpen»-plakater for de ansatte. Disse plakatene er nå tydeligvis fjernet, sier Kvassheim.
