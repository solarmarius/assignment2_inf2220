
31. januar 2006
Høyres Stortingsgruppe
Høyres telepolitiske talsperson Trond Helleland
- Chess må informere kundene bedre!
Telepolitisk talsperson for Høyre, stortingsrepresentant Trond Helleland, oppfordrer Chess til å ta sitt informasjonsansvar overfor kundene seriøst i forbindelse med at de nå flytter kunder som har brukt Telenors nett - og dermed Telenors dekning - over i NetComs nett.
- Selv om NetCom har fått stadig bedre dekning og GSM-systemet åpner for nødanrop også i andre nett, kan folk ha valgt Chess fremfor andre nykommere ut i fra dekning for eksempel på hytta eller innendørs hjemme eller på jobb, sier Helleland.
- Chess skal etter det jeg har fått opplyst, ha sendt sine kunder nye sim-kort som kun med liten skrift i oversendelsen opplyser om hvilket nett det nye sim-kortet virker i. Mobilnettene er godt utbygd i byene. Her vil endringen ha lite å si. Mange vil kanskje ikke oppdage forskjellene i dekning før de er på sjøen, på hytta eller andre områder der det kan være større forskjeller i dekning. Det er derfor fortsatt en vesentlig egenskap for mange. Dessuten kan det være at kunder mister eller får redusert overføringskvalitet på datatrafikk eller mister innendørsdekning hjemme eller på kontoret, fortsetter Trond Helleland.
- Det må derfor komme klart frem hva som nå er i ferd med å skje slik at kunder som har behov for Telenors nett på grunn av dekning og eventuelt overføringshastighet for datatrafikk slipper å bytte for å få sim-kort nummer tre dersom de har behov for beholde samme dekning. Portering kan skape problemer også på annen måte og kundene bør særlig gjøres oppmerksomme på at nummer som ligger i sim-kortet må flyttes over i telefonminnet for ikke å gå tapt, avslutter Helleland.
