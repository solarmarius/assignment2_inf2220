
Kristiansand Kristelig Folkeparti
Kommunestyrevalget 2003
KRISTELIG FOLKEPARTIS IDEOLOGI
GRUNNVERDIER
Menneskesyn
Det kristne menneskesynet innebærer at mennesket har ukrenkelige rettigheter fra unnfangelse til naturlig død, uavhengig av alder, kjønn, funksjonsnivå, hudfarge eller religion.
Alle mennesker har et personlig ansvar for å bruke sine evner, anlegg, kunnskaper og ressurser til beste for seg selv og sine medmennesker.
Nestekjærlighetsbudet handler om likeverd, rettferdighet, tjeneste. omsorg, oppofrelse og om å dele.
Ekteskapet ser vi som den beste samlivsform for familien. Det gir barn den tryggeste rammen for oppvekst.
Ulike familietyper må inkluderes i familiepolitikken. Derfor vil vi støtte opp om gode tiltak for familie og nærmiljø.
Naturen omkring oss er et skaperverk som må forvaltes med varsomhet og med ansvar for kommende generasjoner. Kortsiktige hensyn må vike for det langsiktige.
Økonomi og fordeling må styres slik at sosial sikkerhet kan oppnås for alle. Kreftenes frie spill må begrenses gjennom offentlige reguleringer, økonomiske virkemidler og forutsetninger som bygger på sosialt ansvar. Vi må føre en politikk som oppmuntrer den enkeltes initiativ og til sunn konkurranse.
Det må legges til rette for et konstruktivt samarbeid mellom privat og offentlig virksomhet.
RAMMEBETINGELSER OG POLITISK HANDLEFRIHET
Den lokalpolitiske utfordringen blir å få et bredest mulig tjenestetilbud ut fra de tilgjengelige ressursene. I tillegg skal en velge ut de oppgaver som staten ikke har pålagt oss, men som vi ønsker å utføre.
Gjennom den samlede politiske prosess utvikles byens særtrekk, livskraft og miljø. Det skapes grunnlag slik at byen virker berikende både på de som bor her og de som kommer innom. Dette er lokalpolitikkens viktigste utfordring.
Kristiansand Kristelig Folkeparti vil at Kristiansand skal være et bysamfunn med
et bymiljø som gir trygghet, trivsel og tilgjengelighet for alle.
et næringslivsmiljø som er variert, og som spenner fra småbedrifter til storindustri.
et kunnskapsmiljø som stimulerer grunnleggende og høyere undervisning opp til og med universitet.
et kulturmiljø som verdsetter og stimulerer et mangfoldig engasjement for alle alderstrinn og interesser.
et servicemiljø som tiltrekker besøkende / turister til å bli kjent med konferanse- og feriebyen Kristiansand.
kvaliteter som ivaretar byens rolle som landsdelssenter og plogspiss for landsdelen.
·
SAMARBEID
Kristiansand Kristelig Folkeparti ønsker å være et konstruktivt samarbeidende parti. Det betyr at vi ønsker å bidra til gode politiske løsninger gjennom samarbeid både på tvers av partigrenser og kommunegrenser, og i fellesskap med fylkeskommunen.
OPPVEKST
VERDIER
Familien er den grunnleggende enhet for fellesskap, verdiformidling, sosial læring og omsorg. Samfunnet er avhengig av familier som fungerer og ivaretar disse viktige oppgavene. Foreldre har hovedansvaret for sine barn.
Hjemmet skal være det trygge tilholdsstedet i ethvert menneskes tilværelse, et bomiljø der alle har felles omsorg for hverandre, skaper tilhørighet, trygghet, trivsel og nærhet mellom barn, unge og voksne.
Skolen er sammen med hjemmet samfunnets grunnleggende kunnskapsformidler og oppdragerinstitusjon. Vi vil arbeide for en sterk offentlig skole, som kan gi alle barn et mest mulig likeverdig utgangspunkt. Den skal være en trygg arena både for elevene og de ansatte. Den kristne kulturarven må prege skolemiljøet. Skolens kristne formålsparagraf gir grunnlag for fortsatt støtte til skolens kristendoms- og verdiformidling.
Barnehagene skal ha kristen formålsparagraf som danner grunnlaget for verdiformidling og holdningsskapning. KrF ønsker et mangfold av barnehager. Det må satses på fleksible løsninger som kan imøtekomme den enkelte families behov.
Ivaretagelse av de svakeste skal være en prioritert oppgave. Mange barn blir utsatt for omsorgssvikt. Mobbing gjør livet vanskelig for dem som er svakest. Hjem der det er rusmisbruk, skaper dårlige oppvekstvilkår. Barnevern, helsestasjoner, skole, barnehage og hjem må samarbeide med frivillige organisasjoner for å snu denne utviklingen.
Frivillig engasjement er avgjørende. KrF vil gi støtte til organisasjoner og menigheter som satser på barn og unge. Kristelig Folkeparti vil være åpne for nye trender som på en positiv måte ivaretar ungdommens fritid og interesser. Vi vil ha bredde og mangfold til ungdom utover kino- og diskotektilbud.
Barnehage
* at den kristne formålsparagrafen i barnehageloven følges opp i barnehagens hverdag.
* full barnehagedekning innen 2004 basert på ulike eiere og driftsformer.
* en god balanse mellom forskjellige tilbud av korttids-, deltids-, heltids- og familiebarnehager.
* legge forholdene til rette for at barn i en vanskelig livssituasjon og barn med fysiske eller psykiske funksjonshemninger tidlig kan få plass i et stimulerende barnehagemiljø.
* at barn med fremmedspråklig bakgrunn skal få erfaring fra barnehage før skolestart bl.a. for å lære norsk.
Skole
* grunnskolen tilføres tilstrekkelige ressurser slik at elevene får den oppfølging de trenger.
* skolebygg planlegges også med sikte på andre brukergrupper.
* barn på barnetrinnet bør få et skoletilbud i nærmiljøet.
* elever som har vanskelig med å tilpasse seg ordinær skolegang, får gode altenativer.
* fremme holdningsskapende arbeid for å redusere bruk av tobakk, alkohol og stoff og dyktiggjøre skolene i sitt arbeid mot mobbing, vold, rasisme og kriminalitet.
* at private skoler kan få plass i undervisningssystemet slik at foreldres rett til å velge undervisningstilbud for sine barn blir ivaretatt.
Barnevern
* at flest mulig barn får vokse opp i trygge forhold sammen med foreldrene.
* at helsestasjonene videreutvikler tilbud for barn og familier med kurs, og med samtalegrupper i familiesentrene.
* å støtte organisasjoner som setter i gang tiltak for barn og unge med vanskelig hjemmesituasjon. Eksempel: Kirkens ungdomsprosjekt.
* bedre rekruttering og oppfølging av støttekontakter, avlastningshjem og fosterhjem.
* å prioritere natteravnenes viktige oppgaver.
Ungdom
* et variert tilbud til ungdom både innen idrett, kultur og foreningsliv,- gjerne utviklet på de unges egne premisser.
* et tettere samarbeid mellom politi og ulike kommunale etater for å motvirke økende ungdomskriminalitet.
* støtte til rusfrie treffsteder for ungdom.
* begrense utbredelse av og tilgang til spilleautomater.
* en fleksibel ungdomshelsetjeneste slik at ungdom kan stikke innom , også uten avtale, for å ta opp problemstillinger vedrørende pubertet, seksualitet, spiseforstyrrelser o.l.
HELSE OG OMSORG
VERDIER
Nærmiljø og familie er avgjørende for at barn og unge får gode oppvekstmuligheter. Dette legger grunnlaget for helse og sunn utvikling.
Forebyggende helsearbeid bør prioriteres sterkt. Dette vil kunne redusere livsstilssykdommer, og kan tilrettelegges gjennom opplysning og en lett tilgjengelig helsetjeneste for alle i Kristiansand kommune.
Samarbeid mellom kommune, frivillige organisasjoner og menigheter bør prioriteres i arbeidet med imøtekomme innbyggernes behov for omsorg og helse.
Omsorgslønn er et viktig virkemiddel for personer som har langvarig omsorgsarbeid for syke, funksjonshemmede og eldre.
Selvhjulpenhet er et vesentlig mål i tilrettelegging for funksjonshemmede. Forebyggende tiltak som sikrer eldre gleden av selvstendighet og mestring skal prioriteres. Behandling og omsorg skal sikre trygghet når sykdom og funksjonshemming rammer.
Kamp mot rusmisbruk er vesentlig, ikke minst i forhold til unge mennesker. I dag er rus et sterkt økende samfunnsproblem. Reduksjon av alkoholforbruket er en viktig måte å bekjempe skadevirkninger av rus. KrF vil fortsatt satse på forebyggende arbeid innenfor rusomsorgen, men når behandling er nødvendig, må kommunen følge raskt opp slik at det blir gitt ressurser til kjøp av behandlingsplasser. Kamp mot rus føres i hovedsak på områdene : Forebygging, ettervern og omsetningsregulering.
Familien
* helsestasjonene videreutvikler tilbud for barn og familier med kurs, samtalegrupper og tilbud i familiesentrene.
* tilskudd til rådgivningskontoret for gravide (AAN-kontoret ) og andre organisasjoner som arbeider med forebyggende helse.
* fortsatt støtte til ulike frivillige hjelpetiltak som Kirkens SOS, Krisesenteret for mishandlede og voldtatte kvinner, Krisesenteret for incest, Kirkens Ungdomsprosjekt og Kjelleren.
Eldre
* opprettholde det forebyggende arbeid som eldresentrene representerer.
* videre utbygging av aktivitet/dagtilbudene.
* sikre tilstrekkelig med avlastnings- og korttidstilbud.
* utvide antallet sykehjemsplasser i perioden.
* styrke bemanningen innen pleie og omsorg.
Funksjonshemmede
* gi ulike og gode tilbud om avlastning for familier som har funksjonshemmede boende hjemme.
* arbeide for fleksible tjenestetilbud, bl.a. avlastning og brukerstyrt personlig assistent.
* legge til rette for at funksjonshemmede skal kunne delta på lik linje med funksjonsfriske i samfunnet.
* sikre dag- og avlastningstilbud for psykisk funksjonshemmede.
Integrering av innvandrere
* støtte opp om tiltak som gjør at barn og unge med fremmedspråklig bakgrunn blir bedre integrert i vårt samfunn slik at det positive mangfold blir synliggjort.
* flyktninger må snarest etter ankomst få norskopplæring og meningsfylt arbeid/arbeidstrening.
* tiltak for innvandrerkvinner.
* støtte til kristent innvandrerarbeid.
* støtte holdningsskapende arbeid for å motvirke fremmedfrykt.
Kamp mot rus
* tilby ungdommen rusfrie treffsteder. Eks. " Kafe Ovenpå ", "Kjelleren", og Samsen.
* drive aktiv informasjon i skolen om rusproblematikk
* arbeide for egne utsalg for alkoholholdige drikker som øl og rusbrus
* utarbeide et alkohol- og ruspolitisk statusregnskap som viser sammenhengen mellom skadevirkninger - menneskelige og økonomiske - og bruk av rusmidler.
* arbeide for flere botilbud på " lavterskel nivå ", og sikre videre drift av Shalams virksomhet, Frelsesarmeens varmestue/hybler, Filadelfia Omsorgsenter , Kristiansand Omsorgsenter m.fl.
* skjerpe kontrollen med skjenkestedene og ha strengere reaksjoner ved mislighold
* støtte kriminalforebyggende arbeid i bydelene.
KULTUR, IDRETT, KIRKE
VERDIER
Styrking og videreutvikling av egen kultur blir stadig viktigere. Årsaken til dette er bl.a. massemedienes økende innflytelse, internasjonal påvirkning og økende kommersialisering. I tråd med partiets grunnsyn vil Kristelig Folkeparti gå inn for at kulturpolitikken skal bygge på det kristne syn på mennesket og menneskeverdet.
Kunst og kultur stimulerer og setter oss i stand til å utvikle oss videre. Kulturaktiviteter skaper et verdifullt sosialt nettverk. Kultur handler både om infrastruktur og innhold. I en oppjaget tid trenger vi både avkobling og tilkobling.
Kreativ utfoldelse trenger arenaer. Vi vil satse på de deler av kulturen som kalles institusjonskulturen og de områder der det er et sterkt folkelig og frivillig engasjement. Kristelig Folkeparti vil stå for stor bredde i kulturarbeidet, og her hører også kirken og den kirkelige kulturvirksomheten med.
Idrett og friluftsliv er viktige bidrag til god folkehelse og livskvalitet.
Den norske kirke, frie menigheter og de kristne organisasjonene er de fremste bærere og formidlere av de kristne verdier, både lokalt og globalt, De er også de viktigste livsløpsinstitusjoner for enkeltmennesker, både når det gjelder kulturell, sosial og etisk utvikling. Derfor må de gis gode arbeidsvilkår i Kristiansand.
Kirke og kristenliv
* Kirkelig Fellesråd gis tilstrekkelig bevilgning til at menighetene kan ivareta sine oppgaver.
* legge forholdene til rette slik at frie menigheter og forsamlinger får gode arbeidsvilkår.
Kultur
* tildeling av kommunale kulturmidler skal stimulere til egenaktivitet.
* styrke bibliotektilbudet
* gjennomføre 3. byggetrinn ved Agder Naturmuseum.
* sikre kompetansen på Bredalsholmen Veteranskipsverft at beholdes.
* utvikle Odderøya som et viktig kultur- og rekreasjonsområde.
* realisere 2. byggetrinn på Sørlandets kunstmuseum
* øke støtten til barne- og ungdomsarbeid.
* videreutvikle tilbudene ved Kulturskolen.
Idrett og friluftsliv
* støtte tiltak i nærmiljøene som aktiviserer barn og unge, f..eks. lekeplasser og «binger»..
* bygging og utvikling av idrettsanlegg skal stimulere aktivitet for flest mulig.
* bygging av kunstfrossen flerbruks isbane.
* at arbeidet med svømmeanlegg fortsetter.
* at flere offentlige strandområder med bademuligheter gjøres tilgjengelig.
Byutvikling og miljø
VERDIER
Vei og samferdsel er en viktig betingelse for at samfunnet skal fungere. Det er viktig å finne det rette balansepunkt mellom de forskjellige transportformene.
Miljøvern er en vesentlig del av en god byutvikling. Kristiansand bør satse på å videreføre den bevisste satsingen på dette området.
Tilgjengelighet for alle bør være en tydelig målsetning for alle kommunens tjenester innen teknisk sektor.
Langsiktighet må være en målsetning, spesielt ved arbeid friområder og kystlinje.
Boligbygging
* unngå at jordbruksareal og bevaringsverdig grøntarealer nedbygges.
* en aktiv boligpolitikk som sikrer rimeligere boligtomter, bl.a. ved selvkostprinsippet.
* nye boligområder etableres på steder hvor forholdene ligger til rette for det med tanke på adkomst, vann/kloakk, kollektivtransport, skoleforhold m.m.
* varierte boligtilbud som også ivaretar hensyn til unge førstegangs-etablerere.
* mindre vektlegging av tidligere mål om fortetting.
* utviklingen på Flekkerøy skal i store trekk følge Flekkerøyplanen, men planen oppdateres i perioden.
Transport
* utbyggingen av gang - og sykkelveier prioriteres, spesielt langs samleveiene.
* prioritere gjennomføring av gang - og sykkelvei fra Strai til Sentrum, fra Fagerholt til Jærnesheia og eventuelt videre mot Ålefjær, og langs fylkesveien på Flekkerøy.
Friområder
* arbeide for at det kan bevilges flere midler til å utvikle byens friområder ved at det anlegges adkomstveier og parkeringsplasser til områdene så de blir mest mulig tilgjengelige. Og prioritere at det blir avsatt midler til vedlikehold av områdene.
* sikre at alle områdene som Forsvaret forlater, blir utviklet på en samfunnsmessig god måte. at den positive utviklingen som har funnet sted på Odderøya, må videreføres og bli et opplevelses - og rekreasjonsområde. Eks. bl.a museer.
Miljø
* Kristiansand kommune samarbeider med andre kommuner og fylkeskommuner for å legge press på sentrale myndigheter for å oppnå tiltak mot utslipp til sjø og luft.Eks: Sellafield.
* bidra til at Kristiansand kommunes ledende posisjon på landsbasis når det gjelder avfallsbehandling, opprettholdes og forbedres ytterligere.
* videreføre Miljøfyrtårnprosjektet og utvikle dette konseptet videre.
* legge til rette for utbygging av fjernvarmenettet i byen.
* flest mulig boliger og fritidsboliger i kommunen tilknyttes det offentlige vann- og kloakknettet.
* redusere gateparkering i Kvadraturen og legge til rette for at det skal bygges flere parkeringshus.
Estetikk
* flest mulig av luftbårne kabler graves ned i bakken.
* nybygg i Kvadraturen og andre tett bebygde områder skal i dimensjon og utforming harmonere med eksisterende bebyggelse i området.
* følge opp Estetikkutvalgets konklusjoner med tanke på å forskjønne våre omgivelser og bevisstgjøre publikums holdninger.
NÆRINGSLIV - INFRASTRUKTUR
VERDIER
Tilrettelegging for lokalt næringsliv er avgjørende for en god utvikling av Kristiansand. KrF vil fortsatt legge vesentlig vekt på at arbeidsplasser og næringsvirksomhet får utviklingsmuligheter i Kristiansand, bl.a. gjennom god infrastruktur og næringsområder.
Tjenlig infrastruktur vil være et sentralt konkurransefortrinn i fremtiden. Mye av arbeidet med samferdsel og infrastruktur må skje gjennom aktiv påvirkning av sentrale myndigheter for å sikre finansieringen.
Bevisst arbeid med fornybare energikilder er en målsetning. Kommunen må legge til rette for en slik utvikling, bl.a. gjennom satsing på fjernvarme, varmepumpe m.v.
Transport
* Kjevik Lufthavn må oppgraderes, slik at den bedre kan tjene næringslivet og turisttrafikken til Sørlandsregionen. Forbindelsen til Kastrup må videreutvikles. Kr.F ser gjerne fortsatt statlig drift av Kjevik Lufthavn , men vil være åpne for nye driftsløsninger.
* arbeide for at Sørlands- og Vestfoldbanen blir knyttet sammen. Kr.F mener også at det må tilrettelegges for større containertrafikk på strekningen Stavanger- Kristiansand - Oslo.
* jernbane bør bli en integrert del av kollektivtilbudet i nærtrafikken i området Songdalen - Kristiansand - Vennesla.
* buss-metrotilbudet skal bli et godt alternativ til personbiltrafikken. Det vil betinge høy frekvens og konkurransedyktige billettpriser samt avgiftsfri parkering på endestasjonene.
* utbygging av nytt vegsystem vest for Gartnerløkka med ny utbedret Vågsbygdvei og tilknytning mellom E 18 / E 39 og Rv. 9 og tilknytningen til havna.
Næringsutvikling
* fiskerinæringen sikres gode vekstvilkår med hovedsatsningsområde på Flekkerøy, og at bransjen gis muligheter for ilandføring og foredling av fisk ,og arealer for kailigge og tilhørende tjenester i eget område
* sikre at det fortsatt tilbys gode næringstomter i kommunen.
* sikre ekspansjonsmuligheter for våre store industrivirksomhetene som f.eks Elkem / Fiskå og Falconbridge.
* grundig planlegging av havnearealene fremtidige utnyttelse, hvor havnas fremtid sikres med rikelig arealer og kommunikasjon til vei og bane.
* Kongsgård - Vige området reserveres fortsatt for fremtidig havneaktivitet, men Kr.F vil være åpne for fremtidige endret disponeringsom følge av andre løsninger ang. havneutvidelser.
* realisere Euroterminalen snarest mulig
* arbeide for å sikre eksisterende og nye statlige institusjoner og arbeidsplasser i regionen.
* sikre at regionen fortsatt har aksjemajoritet i Agder Energi.
Høyere utdanning
* arbeide for at Høgskolen i Agder blir universitet. Dette vil ha stor betydning for nærings - og arbeidslivet i landsdelen.
* Sikre Mediehøyskolen Gimlekollen og Ansgarskolen fortsatt gode arbeids- og driftsforhold.
Turisme og reiseliv
* bidra til at landsdelens videreutvikles som ferieområde og at kommunen bidrar til markedsføring både i inn - og utland.
* stimulere til at det blir økning i cruisetrafikken til Kristiansand.
* legge til rette for at Kristiansand blir en av landets ledende kongress - og konferanse byer.
POLITISK STYRING AV BYEN
Kristiansand Kristelig Folkeparti vil arbeide for at staten setter kommunene i stand til å gjennomføre de pålegg og løfter som er gitt.
Kristelig Folkeparti vil arbeide for organisasjonsformer som gjør det lettere å kontrollere at pengene gir best mulige ytelser til byens innbyggere.
Det bør kontinuerlig arbeides for å styrke bystyret som politikkens sentrum der politikken utformes i offentlighet.
·
