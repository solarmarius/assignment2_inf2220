
Tirsdag 5. august 1997
"Snekkerlærling" Ola T. Lånke (KrF):
Pressestoff
FAMILIEBEDRIFTER EN FORUTSETNING
FOR DISTRIKTS-BOSETTING
-Skal vi klare å opprettholde bosettingen i distrikts-Norge, er det en forutsetning at forholdene blir lagt til rette for etablering av småbedrifter og familiebedrifter. Etterhvert som antall arbeidsplasser i primærnæringene blir redusert, er det viktig å oppmuntre dem som våger å satse på andre etableringer. Det sier stortings-representant Ola T. Lånke (KrF, Sør-Trøndelag). Denne uka har han "sommerjobb" i hjembygda, hos møbelprodusenten Rennebu Snekkeri.
-Dette er en typisk familiebedrift der både mann, kone og to sønner arbeider. Arbeids-stokken er nylig utvidet fra fem til åtte personer, og bedriften har også investert i nye produksjonslokaler. Det er en egeninnsats her som ikke på noen måte står i forhold til det jeg har innstrykk av at eierne tar ut i form av lønn til seg selv. Inntektene pløyes heller tilbake i bedriften for å sikre grunnlaget for driften ytterligere, sier Ola T. Lånke, og legger til: -Jeg har også registrert at internkontrollen fungerer godt. Det er klare rutiner for hvordan maskiner og redskap skal håndteres, og det som har med renhold og arbeidsmiljø å gjøre har høy prioritet.
Lånke minner om at Kristelig Folkeparti i vår la fram en tiltakspakke for familiebedrifter. -Hovedbudskapet fra den tiltakspakken er at rammevilkårene for slike bedrifter må legges bedre til rette, og det er et arbeid vi er nødt til å fortsette. Det må fortsatt arbeides med skattereglene, og skjemaveldet må forenkles. Den daglige lederen i slike småbedrifter må bruke altfor mye tid på å fylle ut skjemaer og formularer til det offentlige, sier han.
Ola T. Lånke mener både lokale og statlige myndigheter må vise at man verdsetter det vågestykket mange kaster seg ut i når de etablerer egen virksomhet. Det samme gjelder finansinstitusjonene. -I dette tilfellet har en lokal bank vist slik vilje, og det gjør at noen også tør å satse. Dette er en småbedrift som er i god gjenge og som henter mesteparten av råmaterialet sitt fra bygda her. Den produserer kvalitetsmøbler til det norske markedet, og etterhvert også for eksport. Jeg vet at bedriften har planer om å utvide arbeidsstokken enda mer, og det betyr mye i et samfunn som til nå i hovedsak har vært basert på primærnæringene. Selv er jeg vokst opp på en gård her i Rennebu, og etter mange år som prest og senere politiker, har det vært både nyttig og lærerikt å få denne nærkontakten med bedrifts-hverdagen i distrikts-Norge, sier Ola T. Lånke til slutt.
