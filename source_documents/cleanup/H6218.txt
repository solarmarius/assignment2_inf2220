
04.10.02
Unge Venstre
Usmakelig av FpU
At FpU ikke er fornøyde med Regjeringens forslag til statsbudsjett er hverken overraskende eller særlig foruroligende. Deres misnøye med budsjettet er for oss i Unge Venstre snarere en bekreftelse på vår påstand om at dette er et stramt, men godt budsjett.
Nivået på kritikken deres skremmer oss derimot, og det er Ikke fordi de går selv moderpartiet sitt en høy gang i usakligheter og populisme, ved å rette hovedfokus på alkoholavgifter og implisere at det er regjeringen som dreper med Metanol og at KrF er "mest opptatt av å beholde smuglervelgerne sine".
Det som virkelig skremmer er at FpU oppsummerer statsbudsjettet gjennom setningene "Regjeringen er mer opptatt av å sende penger til Afrika enn å oppfylle skatteløftene som ble gitt i Sem-erklæringen" og "Bondevik reiser gjerne med åpen lommebok til Afrika, men straks det snakkes om skatte- og avgiftslettelse så trues det med renteoppgang.
FpUs totale mangel på økonomisk kunnskap kan vi leve med. Vi trives også godt med 17 milliarder i skattte- og avgiftslettelse for 2002 og 2003, noe som er over halvveis til målet om 31 milliarder i løpet av stortingsperioden.
-At FpU setter en bistandsøkning på 856 millioner opp mot alkoholavgifter er derimot ikke bare usmakelig, men når man vet at det i 2001 ble omsatt ca 300 millioner liter øl, vin og sprit og at et avgiftskutt på 856 millioner således ikke ville redusert prisene med mer enn 2,85 kr pr liter blir det rett og slett stygt.
-Unge Venstre skulle også gjerne sett at alkoholavgiftene ble redusert, men det er noe galt med menneskesynet til folk som setter en avgiftsreduksjon på skarve 2,85 kroner literen opp mot 856 millioner til verdens sultne og fattige.
