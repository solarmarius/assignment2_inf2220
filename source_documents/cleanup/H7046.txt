
08.05.03
Arbeiderpartiet
2.600 nye medlemmer til Arbeiderpartiet
2.600 personer har meldt seg inn i Arbeiderpartiet hittil i år. Det er flere enn i hele 2002. Vi er inne i en god utvikling, og dette er gledelig ikke minst fordi verving og rekruttering er en viktig og prioritert del av fornyelsen av partiets organisasjon, sier partisekretær Martin Kolberg.
- Arbeiderpartiet skal være en medlemsorganisasjon som skal preges av åpenhet og demokrati. Vi har nå startet arbeidet med å fornye og modernisere partiet, forteller Kolberg.
- Organisasjonen skal gjennom sine organer ha bestemmende innflytelse på utviklingen av partiets politikk, og dens oppgave skal også være å bidra til størst mulig oppslutning ved valgene og sikre at kommende generasjoner av sosialdemokrater melder seg inn og blir aktive i partiet.
- Ny design og ny logo er også et ledd i arbeidet med å fornye og modernisere organisasjonen, sier partisekretæren.
Landsstyret har tidligere gitt sin tilslutning til blant annet følgende mål for fornyelse av organisasjonen:
Arbeiderpartiet skal utvikles til å bli det klart største medlemspartiet i Norge, og partiet skal få 10.000 nye medlemmer på to år
Arbeiderpartiet skal fornye skoleringsarbeidet i organisasjonen. Dette skal skje ved å utvikle nye arbeids- og møteformer og utvikle partiet til en lærende organisasjon for medlemmer, tillitsvalgte og ansatte
Arbeiderpartiet skal styrke kontakten med Arbeidernes Ungdomsfylking (AUF), og rekruttering av unge mennesker til partiet skal være et prioritert mål
Arbeiderpartiet skal forbedre den interne kommunikasjonen i partiet og videreutvikle strategien for bruk av teknologi som virkemiddel for kommunikasjon med tillitsvalgte og medlemmer
Arbeiderpartiet skal styrke samarbeidet med fagbevegelsen gjennom et forpliktende samarbeid med LO og forbundene. Kontakten med andre forbund skal videreutvikles
Arbeiderpartiet skal i større grad enn i dag utvikles til å bli en organisasjon hvor det er likestilling mellom kjønnene
Arbeiderpartiet skal være Norges mest internasjonalt orienterte og forankrede parti, og vi skal engasjere medlemmer på alle nivåer i dette arbeidet
Mer politikk og mindre administrasjon
