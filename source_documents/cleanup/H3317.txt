
Laurdag 19. februar
Valgerd Svarstad Haugland på årsmøte i Oppland KrF:
- Stoltenberg må svara
- Tidlegare har sentrumspartia og Ap hatt felles mål om ein meir miljøvenleg politikk. Det burde gitt grunnlag for samarbeid i gasskraftsaka. I staden har Ap vald å gå til Høgre og Frp. Den alliansen vil no ha frie utslepp frå gasskraftverka. Vi vil ha CO2-frie utslepp frå gasskraftverka, sa partileiar Valgerd Svarstad Haugland i sin tale til Oppland KrF i dag. Ho utfordra der Jens Stoltenberg til å svara på følgjande tre spørsmål:
· Når danskane sjølv tilbakeviser at kolkraftverk vil bli stengd; korleis kan han hevda at dei planlagde gasskraftverka vil føra til ein global reduksjon av utslepp nesten 10 år før vi har eit system for kvotehandel på plass?
· Kva er hans strategi for å innfri forpliktingane i Kyoto-avtalen når første steg på vegen mot ein reduksjon i utsleppa er å byggja gasskraftverk som aukar utsleppa?
· Kven meiner han skal ta byrdene med å innfri Kyoto-forpliktingane når gasskraftverka får fritt spelerom? Er det næringslivet, transportsektoren eller privatbilistane?
- Utan gode svar står han og resten av Ap i fare for å mista siste rest av sitt truverde i miljøpolitikken, sa Svarstad Haugland.
Partileiaren understreka at KrF sin dagsorden ikkje handlar om kven som skal ha regjeringsmakt i Norge:
- Vår jobb er ikkje å spekulera. Vår jobb er å kjempa med dei argumenta vi har for å få konklusjonane i ein miljøvennleg retning, sa ho.
