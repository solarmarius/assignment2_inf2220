
20. mars 2001
Høyres Stortingsgruppe
Høyres leder Jan Petersen om Jaglands utenrikspolitiske redegjørelse:
- Utenriksministerens redegjørelse for Stortinget om norsk utenrikspolitikk var på det jevne så lenge den dreiet seg om kjernespørsmålene i norsk utenrikspolitikk. Men et par av avsnittene må ha blitt skrevet på Yongstorget. Når Jagland sier han vil bygge en global velferdsstat etter samme mønster som vi bygget den nasjonale velferdsstaten er han sosialdemokratisk partileder med drømmerier snarere enn en handlekraftig utenriksminister med norske interesser for øyet. Det lover ikke godt at Regjeringens apparat nå skal settes til å lage en bred utredning om hvordan vi kan få mer styring av internasjonal økonomi. Tobin-skatten blir ikke bedre av ytterligere utredning. For mange utviklingsland er det dessuten mindre regulering og mer fri markedsadgang som står øverst på dagsordenen.
- Jeg er usikker på hva en egen USA-strategi egentlig innebærer. Det grunnleggende står jo fast: USA er som verdens eneste supermakt og vår nærmeste allierte av helt avgjørende betydning for oss, både økonomisk og sikkerhetsmessig. Arbeidet med strategien vil vise at vårt forhold til USA i økende grad vil være en refleks av forholdet mellom USA og Europa, og dermed sterkt påvirket av hvordan forholdet mellom USA og EU utvikler seg. Oppgaven bør være å finne frem til hvordan båndene kan styrkes. I så måte er det bra hvis regjeringen nå har skrinlagt ideen om å nedlegge Generalkonsulatet i Minneapolis.
