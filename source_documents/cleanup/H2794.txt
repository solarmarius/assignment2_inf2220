
Vedtatt landmøtet 1995
NÆRINGS- OG SYSSELSETTINGSPOLITIKK
MOT ÅR 2000
Nyskaping av arbeidsplassar og utvikling av eksisterande arbeidsplassar vert ei hovedsak i den politiske debatten fram mot århundreskiftet. Det er viktig at vi no aktivt nyttar den sterke økonomien og den gode ressurstilgangen vi har for å sikre arbeid for alle på lang sikt. Det inneber også tiltak for å sikre sysselsetting i primærnæringene.
Arbeidsplassar vert skapt i mindre verksemder, SMB
Talet på sysselsette i det offentlege har auka sterkt dei siste åra. Vi treng nå framover nye arbeidsplassar i private verksemder.
Analyser syner at dei store konserna kan få ein reduksjon i talet på årsverk med mange tusen i åra som kjem, og ny teknologi vil truleg fjerne fleire arbeidsplassar enn den skaper. Potensialet for utvikling av arbeidsplassar ligg i dei mange (over 100 000) mindre verksemdene vi har og dei nye som vert skipa. Desse små verksemdene er ofte underleverandørar til dei større verksemdene.
Rammevilkåra som er skapt m.a. ved EØS-avtalen og rimeleg skattelegging av overskot gjev norske verksemder generelt gode vilkår for å møte konkurransen både heime og ute. Men det står enno att fleire område som må endrast for å kunne betre vilkåra for nyskaping og utvikling av SMB-verksemder. Kristeleg Folkeparti vil peike på fem aktuelle område partiet serleg vil arbeide med for å betre rammevilkåra:
1. SND må i større grad enn i dag verke desentralisert og fungere ut frå lokale/regionale føresetnader. Ordninga med ansvarleg lån frå SND i staden for grunnfinansiering (eigenkapital) må kunne utnyttast betre. Ansvar for samordning og styring av næringpolitiske verkemiddel på fylkesplan bør ligge hos fylkeskommunen.
2. Skattesystemet må innrettast for betre å gje grunnlag for å leggje igjen ressursar (kapital) i eiga verksemd. Slike forbetringar vil Kristeleg Folkeparti arbeide for å få gjennomslag for. Kristeleg Folkeparti avviser Regjeringa sitt framlegg til innstramming i den sokalla delingsmodellen.
3. Det må leggjast større vekt på å samordne oppgåveplikt og offentlege krav til SMB-verksemdene. Kristeleg Folkeparti går inn for ei eiga aksjelov for små verksemder.
4. Gjennom støtte- og tiltaksordningar må verksemdene få vilkår for å kunne skaffe seg teknologisk kompetanse og internasjonal røynsle i marknadsføring. Eit eksempel på slikt tiltak kan vere å gje høve til å overavskrive forskings- og utviklingskostnader i den einskilde verksemda.
5. Kristeleg Folkeparti vil gå inn for å oppheve § 58 a om mellombels tilsette i arbeidsmiljølova, og også vurdere endringar i overtidsregeleverket i denne samanheng.
Eit framleis sterkt norsk landbruk:
Kristeleg Folkeparti meiner at dei vilkåra som ligg i GATT-avtalen for vernetoll i høve til norske landbruksprodukt må utnyttast aktivt m.a. av omsyn til sjølvforsyning av matvarer, Kristeleg Folkeparti er ikkje samd med Regjeringa i at ein ikkje vil utnytte dei vilkåra som GATT-avtalen gjev til vern om eigen produksjon. Prognosane Regjeringa legg for eksport av landbruksvarer, synes også vere for høge, i alle fall på kort sikt. Kristeleg Folkeparti vil advare mot ei for sterk satsing på industrielt landbruk. Det vil gå ut over både arbeidsplassar og miljø.
Fleire arbeidsplassar i fiskerinæringa:
Fiskeressursane er under press, og det er stor trong for å styrke forvalting og kontroll gjennom internasjonale avtaler og andre tiltak av regional/nasjonal karakter. Kristeleg Folkeparti vil understreke verdien av å ha god ressurstilgong for fiskeindustrien. Det vil vere trong for støtteprogram for næringsmiddelindustrien som byggjer på råstoff frå fiskeflåten m.a. på grunn av endra marknadssituasjon og for at meir av råstoffet kan foredlast i Noreg.
Rammene Garantiinstituttet for Eksportkreditt (GIEK) har for 1995 er praktisk talt alt oppbrukt og må utvidast dersom ein skal kunne utnytte potensialet som ligg i eksport frå norske verksemder. Den statsfinansielle situasjonen vi har i Noreg i dag, gjer dette mogeleg, og det er naudsynt om ikkje dei norske verksemdene skal sakke akter i konkurransen. Kristeleg Folkeparti vil dessutan, i tråd med det alternative budsjettet som vart lagt fram sist haust, ta opp att framlegg om auke i rammene for Statens Fiskarbank til fornying av fiskeflåten.
