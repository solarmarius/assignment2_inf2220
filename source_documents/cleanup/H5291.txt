
12.11.2001
Bondeviks bortforklaringer
Når det blir stilt spørsmål til statsminister Kjell Magne Bondevik om han kan forsvare de store kutt i overføringene til distriktene i det reviderte statsbudsjettet som ble lagt fram sist fredag, så kommer mannen med noen merkelige svar. Skriver fylkestingsrepresentant i Hordaland, Arne Jacobsen, i dette innlegget.
I framlegget fra Per Kristian Foss, er det lite sentrumspolitikk å spore. Distriktene er blant de store tapere. Kuttene til distriktene beløper seg til 408 mill til SND,300 millioner mindre til landbruksstøtte og 250 millioner mindre til regional og lokal næringsutvikling. Fraværet av disse midlene vil svi i distriktene. Det kan være grunn til å spørre; Har ikke KrF hatt noen innflytelse på forslaget til budsjettendringene? Eller dilter KrF bare etter som et slags "lillehøyre"?
Når så Bondevik forsvarer kuttene til distriktene med at "vi øker blant annet vegbevilgningene og styrker kollektivtransporten" - så kan det være grunn til å spørre; Mener Bondevik at økningen av vegbevilgningene og styrking av kollektivtransporten kommer distriktene til gode? For er det ikke slik at 70% av styrking av kollektiv-satsingen går til Oslo og at nærmere 50% av de økte vegmidlene går til sentrale strøk rundt Oslo?
Skal en legge statsministerens forklaring til grunn så blir det en mager kompensasjon som kommer distriktene til gode. Utenom de sentrale strøk rundt Oslo, så er det bare Troms, Nord Trøndelag og Møre og Romsdal som får ta del av de økte vegbevilgninger.
Vestlandsfylkene Rogaland, Hordaland og Sogn og Fjordane får ikke en enste krone av de økte vegrammer.
Disse fylker får således ingen kompensasjon for bortfallet av landbrukstøtte, SND-midler og midler til regional og lokal næringsutvikling. Derfor blir det bare bortforklaringer når Bondevik forsvarer at han og KrF ikke løper fra løftene han ga under Sem-forhandlingene om at distriktene ville bli høyt prioritert av den nye regjeringen.
