
Dato: 2. november 2005
Parlamentarisk leder Siv Jensen (FrP)
- Uansvarlig å øke antall kvoteflyktninger
- Det er uansvarlig av Regjeringen å øke antall kvoteflyktninger fra 1000 til 1500. Vi har nok problemer med å integrere de som allerede har kommet til Norge, mener FrPs Siv Jensen.
Siv Jensen er redd for at Regjeringen ikke ser konsekvensene av å øke flyktningstrømmen med 50 prosent i forhold til dagens kvoter. - Når de selv erkjenner at man ikke har lyktes med å integrere store deler av dem som allerede har kommet, er merkelig at de på tross av dette øker inntaket av nye flyktninger.
- Norge har fremdeles store utfordringer med å få flyktninger til å bli en del av det norske samfunnet, og før man har løst de store utfordringene er det uansvarlig å øke inntaket. De negative følgene av manglende integrering vil forsterkes dersom Regjeringen ikke endrer integreringsprosessen før inntaket av flyktninger øker.
- Dessverre er det slik at Regjeringen ser ut til å liberalisere flyktningpolitikken samtidig som de vil sette mindre krav til innvandrerne selv i integreringsprosessen. Dette kommer til å gi negative konsekvenser for mange generasjoner fremover, understreker Jensen.
Hun viser til at Norge tidligere har tatt inn flyktninger som er svært ressurskrevende, noe som har gitt spesielle utfordringer og krevd et omfattende støtteapparat. - Et godt psykiatrisk tilbud har vist seg å være helt nødvendig for majoriteten av de som ankommer som flyktninger, og dette er et tilbud som det offentlig pr. i dag ikke klarer og tilby på tilfredsstillende måte.
- Å øke inntaket av flyktninger uten å bedre dette tilbudet først, viser at Regjeringen er for opptatt av å vise sin påtatte solidaritet, uten å innse realitetene og de faktiske begrensingene, sier en skuffet Jensen.
