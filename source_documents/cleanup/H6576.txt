
13.04.02
Vegard Martinsen, (DLF)
Mer paternalisme fra Høyre
Statsråd Kristin Clemet vil nå innføre forbud - altså lovforbud - mot all røyking på videregående skoler.
Det skulle være ukontroversielt å være enig med Clemet i at det er best å ikke begynne å røyke. DLF mener dog at staten ikke skal være en barnepike, DLF er motstander av den paternalistiske stat. Det er altså helt feil at staten skal drive kampanjer mot røyking (eller for frokostspising e.l.) - statens eneste legitime oppgave er å beskytte individer mot tyveri, innbrudd, svindel, ran, overfall, etc.
Et annet viktig poeng her er at et lovforbud ikke vil kunne bli overholdt. Er det meningen at overlæreren skal tilkalle politiet hvis det er en elev - eller lærer - som røyker i frikvarteret? Hvis overlæreren gjør dette, vil politiet helt sikkert ikke sende folk for å ta seg av problemet. Og hva blir i så fall straffen for å røyke i skolegården? Loven blir således ikke bare et slag i luften, den vil ha negative konsekvenser fordi den vil føre til redusert respekt for lov og rett.
DLF skulle ønske at dagens politikere kunne legge seg på minnet Magnus Lagabøters kloke formaning: «Med lov skal landet bygges, og ikke med ulov ødes». Et lovforbud mot røyking i skolegården er et typisk eksempel på en ulov.
