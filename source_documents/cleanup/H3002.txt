
31. juli 1997
Kjell Magne Bondevik og Ola T. Lånke:
- Ikke send asylsøkere tilbake til Kenya!
­- Vi vil så sterkt vi kan henstille om ikke å sende kenyanske asylsøkere i Norge tilbake til Kenya, ber KrFs parlamentariske leder Kjell Magne Bondevik og stortingsrepresentant Ola T. Lånke i et brev til justisminister Gerd-Liv Valla.
Etter meldinger om omfattende uroligheter i Kenya de siste ukene, er de to bekymret for hva asylsøkerne kan utsettes for om de blir returnert til hjemlandet.
I følge uoffisielle tall er det ca 30 asylsøkere fra Kenya i Norge. Mange av disse har i det siste mottatt endelig avslag på sine søknader og ventes å bli sendt tilbake til Kenya i nær fremtid. Bondevik og Lånke ber nå justisministeren om å se på situasjonen for de kenyanske asylsøkerne på nytt.
- Den politiske situasjonen i Kenya er svært spent, og president Daniel Arap Moi og hans parti KANU har ikke minst latt dette gå ut over opposisjonen med forfølgelse, fengsling og tortur av politisk aktive, uttaler Bondevik og Lånke.
I følge deres kilder går taktikken ut på å holde vanlige medlemmer av partier som SAFINA og IPK arrestert og fengslet over lengre perioder og under dekke av at de har utført alvorlige kriminelle handlinger av ikke-politisk karakter. Ved i størst mulig grad å skåne mer fremtredende opposisjonsledere unngår man den negative publisitet utad som dette medfører.
- Det er ventet at det svært spente forholdet mellom president Moi og opposisjonen vil tilspisse seg fram mot valget i Kenya og føre til ytterligere sammenstøt og overgrep mot sivilbefolkningen i landet.
Stortingsrepresentantene viser til at kenyanske asylsøkere i Norge har en aktiv bakgrunn fra nevnte opposisjonsbevegelser.
- Det er særlig viktig å understreke at eventuell utsendelse ikke foretas før valget er over og situasjonen i Kenya er mer avklart, uttaler Bondevik og Lånke.
