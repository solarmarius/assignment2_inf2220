
15.03.03
KrF
Ta likelønn mellom kjønnene på alvor!
Kampen om økonomisk likestilling mellom kvinner og menn må fortsette. Kristelig Folkepartis landsstyre forventer at bedrifter og offentlige instanser tar likestillingsloven på alvor og iverksetter tiltak slik at retten til lik lønn for arbeid av lik verdi blir reell.
Arbeidsmarkedet er fortsatt kjønnsdelt. Kvinnedominerte arbeidsplasser og bransjer er fortsatt lavlønte. Lederlønnstallene som beregningsutvalget for inntektsoppgjøret la fram denne uka, viser at kvinnelige toppledere tjener bare 70% av sine mannlige kolleger. Kvinner tjener mindre enn menn uavhengig av bedriftenes størrelse.
I følge likestillingsloven skal lønn fastsettes på samme måte for kvinner og menn. Retten til lik lønn for samme arbeid eller arbeid av lik verdi gjelder uavhengig av om arbeidene tilhører ulike fag eller om lønnen reguleres i ulike tariffavtaler. Arbeidsinnsatsens verdi må avgjøres etter en helhetsvurdering, der kompetanse og andre relevante faktorer blir vektlagt.
