
Dato: 9. juni 2004
Stortingsrepresentant John I. Alvheim (FrP)
Er statsministeren på kollisjonskurs med helseministeren?
Ifølge Fædrelandsvennen har statsminister Bondevik advart danskene mot å kopiere vår sykehusreform med statlig overtakelse av ansvaret for sykehusene. Han hevder at økonomistyring i de fem regionene har vært et stort problem og at "vi" har økt bevilgningene med flere milliarder kroner etter at reformen ble vedtatt i 2001.
- Jeg synes det er oppsiktsvekkende at statsministeren reiser til utlandet og anbefaler en annen politikk enn den hans egen helseminister står for, sier John I. Alvheim.
- Stortinget har vedtatt statlig overtakelse av sykehusene. Helseminister Dagfinn Høybråten administrerer ordningen og gjennomfører Stortingets vedtak. Da virker det høyst merkverdig at stasministeren reiser til utlandet og snakker imot reformen. At KrF og storingsrepresentant Bondevik i 2001 stemte imot å innføre reformen er ikke relevant, sier Alvheim.
- Reformen har så langt vært vellykket fordi ventelistene er blitt kortere og køene mindre. Det var et hovedmål med reformen. At det koster penger og behandle flere pasienter måtte man forvente, selv om jeg er sikker på at utgiftene vil gå ned når sykehusene har fått gjennomført den effektiviseringsprosessen de nå er inne i, avslutter Alvheim som mener Bondevik må avklare sitt forhold til helsereformen overfor Stortinget.
