
30. mai 2000
Jan Petter Rasmussen
Stortinget åpner for bruk av anonyme vitner
Stortingets justiskomite avga tirsdag 30. mai innstilling til Ot. prp. nr. 40 (1999-2000). Justiskomiteen går inn for en rekke lovendringer i straffeloven og straffeprosessloven m.v. for å beskytte aktørene i straffesaker mot trusler og represalier. - Den viktigste og mest prinsipielle endringen er at det åpnes for anonym vitneførsel i norske straffesaker, skriver saksordfører Jan Petter Rasmussen i denne pressemeldingen.
Stortingets justiskomite har i dag avgitt innstilling til Ot. prp. nr. 40 (1999-2000). Justiskomiteen går inn for en rekke lovendringer i straffeloven og straffeprosessloven m.v. for å beskytte aktørene i straffesaker mot trusler og represalier.
- Den viktigste og mest prinsipielle endringen er at det åpnes for anonym vitneførsel i norske straffesaker, sier saksordfører Jan Petter Rasmussen. - Mye tyder på at kriminelle i større grad enn tidligere utøver vold eller truer med å utøve vold overfor aktører i straffesaker, og at problemet er økende. Når vitnet eller andre aktører i straffesaker utsettes for trusler fra den tiltalte eller personer i hans miljø, er dette en alvorlig trussel mot rettssamfunnet. På denne bakgrunn bør det etter justiskomiteens syn settes i verk tiltak for å bekjempe bruken av trusler og represalier mot vitner og andre aktører i straffesaker.
- Hovedvilkåret for anonym vitneførsel er at det er fare for en alvorlig forbrytelse som krenker livet, helsen eller friheten til vitnet eller noen av vitnets nærmeste hvis det blir kjent hvem vitnet er. Anomym vitneførsel skal også kunne besluttes dersom det er fare for at det blir vesentlig vanskeligere for vitnet å opptre som spaner eller infiltrere seg i et kriminelt miljø under dekknavn i senere straffesaker hvis identiteten blir kjent, fortsetter Rasmussen.
- Anonyme vitner skal bare kunne brukes dersom det er strengt nødvendig og det ikke medfører vesentlige betenkeligheter av hensyn til den siktedes forsvar. Dommere og aktor skal opplyses om vitnets identitet.
- At tiltaltes forsvar får rett, men ikke plikt, til å få oppgitt vitnets identitet er nytt i forhold til tidligere justisminister Dørums forslag. Dette imøtegår etter vårt syn mange av de innvendingene som kom mot forslaget da det var ute på høring, sier Rasmussen.
- Tiltaltes forsvar vil alltid kunne imøtegå det anonyme vitnes vitneprov, uavhengig av om forsvaret kjenner dets identitet. Men ved ikke å kjenne vitnets identitet, vil ikke forsvaret i like sterk grad kunne avgjøre troverdigheten i vitneforklaringen.
- Det understrekes i innstillingen at bevisverdien av et anonymt vitne ikke kan være det samme som bruk av vitner generelt, samt at det anonyme vitnet ikke kan være det eneste eller hovedsaklige bevis for domfellelse, avslutter Jan Petter Rasmussen.
