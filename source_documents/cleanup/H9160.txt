
18.4.2005
Venstre
Venstregjennomslag i lokaldemokratikommisjonen
Fri kommunal beskatningsrett, grunnlovsfesting av lokalt selvstyre og en differensiering av planverket var noen av de mest konkrete krav den regjeringsoppnevnte lokaldemokratikommisjonen overleverte statsråd Erna Solaberg mandag.
- Det er gledelig å registrere at en enstemmig kommisjon omfavner store deler av Venstres program, sier Venstres medlem i kommisjonen, varaordfører i Sigdal Runolv Stegane. Stegane har lang fartstid som lokal -og fylkespolitiker. Han er også organisasjonssjef i Venstre og kjenner Kommune-Norge.
Lokaldemokratikommisjonen ble oppnevnt av Regjeringen våren 2004, etter at Venstres landsstyre tok til orde for å sette fokus på lokaldemokratiets kår. Kommisjonen skal arbeide fram til våren 2006. I sin første delutredning har kommisjonen konsentrert seg om forholdet mellom staten og kommunene. I neste NOU vil det bli lagt mer vekt på å fremme forslag til tiltak som kan øke både deltakelse i -og interessen for- lokalpolitikken.
- Hvis sentrale politikere nå viser tillit til kommisjonens arbeid, kan dette bli starten på en positiv utvikling for å bedre lokaldemokratiet. I Venstre forventer vi at Regjering og Storting nå følger opp hovedpunktene i kommisjonens innstilling og fokuserer mer på muligheter enn på eventuelle problemer i forhold til å gi kommunene friere beskatningsrett.
- Fra kommisjonens side er den en helt klar forutsetning at de merinntekter kommunene kan få ved friere beskatningsrett ikke skal forykke balansen i dagens inntektssystem. Velger en kommune, etter å ha lagt spørsmålet fram for innbyggerne i valg eller folkeavstemming, å øke det kommunale skatteøre, skal de økte inntektene tilfalle kommunen, sier Stegane.
