
Stortinget, 4. januar 2001
FREMSKRITTSPARTIETS
STORTINGSGRUPPE
fra Stortingsrepresentant Øyvind Korsberg, Fremskrittspartiet, Troms
- BJERKE MÅ BEGRENSE SEG
Stortingsrepresentant Øyvind Korsberg fra Fremskrittspartiet er forbauset over miljøvernminister Siri Bjerkes forslag om å innføre grenser for størrelsen på bygging av nye hytter.
- Dersom miljøvernministeren gjør alvor av dette, så vitner det mer om misforståelse og misunnelse enn sunn fornuft, sier Korsberg. - Hyttepalassene som miljøvernministeren snakker om er ikke hytter, men investeringer som er gjort for å trekke til seg turister som kan nyte naturen, samtidig som det legges penger igjen til det lokale næringsliv.
- Kommunene selv må få bestemme over sine arealer og hvordan disse kan benyttes til det beste for lokalsamfunnene, mener Korsberg.
- Miljøvernministerens uttalelser om at disse såkalte hyttepalassene har et voldsomt energiforbruk, er helt håpløse. Norge er en europeisk stormakt innen energiproduksjon, så det å bruke energi som påskudd for å stoppe hyttebygging og satsing på turisme i skog og fjell, er direkte dumt, avslutter Korsberg.
