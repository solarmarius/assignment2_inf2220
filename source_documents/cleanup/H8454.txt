
10.06.2004
Ingvild Vaggen Malvik, SV, medlem av Stortingets energi- og miljøkomite
- SV tvinger regjeringa til å tenke miljø!
- SV har i dag tilført Petroleumsmeldingen mer vidsyn. Miljøets vilkår skal nå vurderes sammen med vilkårene for fiskerinæringen og oljevirksomheten i nordområdene. Og, klimagassen CO2 skal brukes til å skape verdier, framfor å ødelegge klimaet, noe jeg er svært glad for, sier SVs Ingvild Vaggen Malvik, som sitter i energi- og miljøkomiteen.
I Petroleumsmeldingen som energi- og miljøkomiteen avga i dag, har SV fått gjennomslag for en ny og mer aktiv politikk for økt utvinningsgrad og bedre ressursutnyttelse på norsk sokkel, ved å bruke CO2 som trykkstøtte. Regjeringen skal innføre tiltak hvor klimagassen CO2 pumpes ned for å øke utvinningsgraden i Nordsjøen. Dette er høyaktuelt, for eksempel på Gullfaks, hvor det kan gi titalls milliarder i ekstra inntekter, med reduserte klimautslipp på kjøpet.
- Jeg ser disse miljøtiltakene for å øke ressursutnyttelsen i Nordsjøen som en miljøseier, som både kan bidra til å redusere klimautslippene og redusere presset på å åpne nye sårbare områder, fastslår Vaggen Malvik.
Malvik mener likevel at helheten fortsatt mangler. Regjeringen står fast på at den vil gjenåpne for helårig petroleumsaktivitet i Barentshavet Syd, samtidig som den erkjenner at det trengs ny kunnskap før den helhetlige forvaltningsplanen kan gjøres ferdig.
- Regjeringen forhåndskonkluderer og makter ikke å se ressursforvaltning i et helhetlig lys, sier Vaggen Malvik. - La oss gjøre jobben skikkelig med en helhetlig forvaltningsplan og petroleumsfrie soner før vi åpner Barentshavet Syd på vid gap. Nå bør vi heller konsentrere oss om å ta ansvar for miljøet og ressursene i Nordsjøen, avslutter Ingvild Vaggen Malvik.
