
Mandag 31. mai 1993
KrF-leder Kjell Magne Bondevik:
SISTE PINSE MED MARKERING AV 2.DAG?
-Det hviler et spesielt ansvar på Høyre og Senterpartiet for at ikke pinsen 1993 blir den siste der vi også kan markere 2. pinsedag. Sålenge Senterpartiet ikke har sagt klart fra at de ikke vil fjerne en kirkelig helligdag på bekostning av Gro-dagen, og Høyre ikke har sagt fra de ikke vil godta at Gro-dagen vurderes som mer "verne-verdig" enn en helligdag, er denne saken uavklart i Stortinget. Det sier lederen for Kristelig Folkeparti, Kjell Magne Bondevik.
-Gro-dagen ble i sin tid innført som en innledning til en femte ferieuke. Alle vet at denne ferieuka ikke kommer til å bli innført på mange år. Når vi nå skal avskaffe en fridag, bør det være ganske innlysende at vi tar den som ble sist innført, og ikke en kirkelig helligdag med lange tradisjoner, sier Kjell Magne Bondevik.
Bondevik minner om at pinsen er den tredje av de store høytidene i kirkeåret, og at den ofte kalles for "Kirkens fødselsdag". Blir 2. pinsedag fjernet som helligdag, vil også oppfatningen av pinsen som en viktig høytid i kirken bli svekket. Da vil den kunne bli som enhver annen søndagshelg, tror KrF-lederen.
-Senterpartiet har foreløbig ikke avklart om de vil støtte at Gro-dagen bevares som fridag på bekostning av en kirkelig helligdag. Høyre ønsker å fjerne både Gro-dagen og en kirkelig helligdag, men partiet har ikke sagt noe om hva de vil gjøre dersom Gro-dagen ikke blir fjernet. Vil de likevel støtte Arbeiderpartiet i å gjøre 2. pinsedag til vanlig arbeidsdag? spør Kjell Magne Bondevik.
-Det er nå opp til Høyre og Senterpartiet å avklare dette. Jeg tror at ikke minst mange kristne velgere er spent på hva slags konklusjon de trekker, sier KrF-lederen til slutt.
