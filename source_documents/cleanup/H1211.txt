
Stortinget, 21. mars 2001
frå stortingsrepresentant Petter Løvik (H)
Nederlag for Regjeringa om fagutdanningane!
Statsråd Giske får stortingsfleirtalet mot seg på dei fleste områda ved handsaminga av Stm 20  Om korte yrkesretta utdanningar etter vidaregåande opplæring. Dette er klart etter at utdanningskomiteen avga si innstilling om saka tirsdag kveld.
Eg er svært glad for at fleirtalet (alle utanom Ap og SV) står samla om hovedtrekka i innstillinga, seier Petter Løvik (H), som er saksordførar. Fleirtalet går inn for å sikre teknisk fagskule gjennom direkte statleg ansvar for finansieringa. Hittil har det vore stor uvisse om framtida for dette skuleslaget fordi dei tekniske fagskulane har blitt salderingspost i fylkeskommunane.
Fleirtalet bergar også tilskota til kunstskular, bibelskular og sekretærutdanningar som Regjeringa ville fjerne eller redusere. Regjeringa foreslo også å redusere tida ein kan få lån frå Statens Lånekasse til ei rekkje datautdanningar. Dette gjeld mange tusen studentar. Fleirtalet går også mot denne reduksjonen.
Fleirtalet går også mot Regjeringa sitt forslag om automatisk rett til avkorting i praksis ved sjukepleiarutdanningane for praksis som ein har hatt i vidaregåande utdanning.
Praksis er ein svært viktig del av sjukepleiarutdanninga, og vi meiner at denne ikkje må svekkast, seier Løvik, som er glad for at dei ikkje-sosialistiske partia står samla mot Regjeringa i desse viktige sakene
