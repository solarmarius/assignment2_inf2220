
9.10.2004
Sp
(Sjekkes mot framføring)
Åslaug Hagas tale til Senterpartiets landsstyre 9. oktober 2004
Kjære landsstyre
I dag skal vi snakke om å elske. Om det landet vi elsker. Om det landet som har historiske muligheter, akkurat nå, til å skape livskraft og framtidstro for alle - slik ingen andre land i verden har det. Da må vi ville noe med Norge.
Vi må ikke skusle bort de historiske mulighetene vi har, akkurat nå, ved å tvile, nøle, holde igjen og overlate mer og mer av styringa til markedskrefter som ikke forstår seg på å utvikle et samfunn og et land som folk elsker.
Senterpartiet skal bruke det neste året til å utfordre folk til å mene noe om hvilket land de vil bo i. Utfordre folk til å se mulighetene. Utfordre folk til å ta ansvar for det Norge de elsker.
Hvilket Norge er det vi elsker?
Vi elsker et Norge med livskraft og framtidstro i tusenvis av nærmiljøer - langs kysten, på bygdene og i byene. Et Norge hvor folk tar del i beslutningene som angår dem i små og nære kommuner. Hvor eldreomsorgen er tilpasset at eldre har ulike omsorgsbehov i ulike fase, hvor lærerne har tid til å utfordre de flinke og få med de svake. Vi elsker det Norge hvor de økonomiske forskjellene mellom folk er små, hvor bussen går og toget stopper. Vi elsker det Norge hvor folkekulturen blomstrer - hvor idrettslaget er en artig møteplassen, hvor kor, korps, 4H og speideren, historielaget og teatergruppa lever og blomstrer uten at foreldrene må bake 5 kaker til kakelotteri annenhver lørdag. Vi elsker det miljøbevisste og internasjonalt solidariske Norge.
Norge har noen fantastiske kvaliteter som vi må bygge videre på. Men itt'no kjem ta seg sjøl - ei heller går ting av seg sjøl. Vi må ville noe. Politikk er å ville. Senterpartiets viktigste handlingsregel framover skal være å gjøre nettopp det - å handle - gjøre noe. Bruke de historiske mulighetene vi har.
Elsker vi et Norge der krattskauen får overtaket, fiskevær står tomme og bygdene tømmes for folk? Nei vi gjør ikke det. Ja, da får vi gjøre noe med det!
Elsker vi et Norge med omsorgboliger uten omsorg? Nei, vi gjør ikke det. Jammen, da får vi gjøre noe med det!
Elsker vi et Norge hvor vi skjuler fattigdommen ved å sette fattigdomsgrensa så lavt at statistikken ser pen ut, men ser du ut av vinduet så veit du at statistikken ljuger? Nei, vi gjør ikke det. Ja, da får vi gjøre noe med det! (Det er gått langt når SP krever EU-tilpasning - som vi faktisk har gjort for at vi skal tilnærme oss en anstendig
fattigdomspolitikk!)
Elsker vi det Norge hvor lokalsjukehus legges ned, hvor hele kommuner står uten politivakt i helgene, hvor tallet på psykisk syke går til himmels og hvor vi ikke lenger har korps som spiller på 17. mai? Nei, vi gjør ikke det. Og hva gjør vi da - jo, vi gjør noe med det!
For at vi skal kunne gjøre noe med det, trenger vi en ny politisk kurs. Det er Senterpartiets jobb framover. Bidra til en ny politisk kurs for å ta ansvar for det Norge vi elsker.
Vi skal ut i valgkamp og be om velgernes tillit.
Senterpartiets mål for de meste fire åra er å bidra til:
- ny optimisme langs kysten og i bygdene så folk kan leve ut den grønne drømmen
- og by og bygd kan spille hverandre gode
For å nå dette målet, skal vi løfte tre hovedprosjekt i neste stortingsperiode:
For det første: En offensiv og målrettet næringspolitikk
Folk har ideene, kompetansen og pågangsmotet rundt i hele landet - men det mangler en politikk for å få ut skaperkraften.
Det er ofte ikke store grepene og pengene som trengs for å få fart på næringsutviklinga. Se til Myklebust kunst og Håndverk. Der på kanten av Jølstravatnet var det en kunstner med en ide, en bonde med et vognskjul - litt midler fra Innovasjon Norge til forstudie og oppstart. 24 lokale aksjeeiere fra samme sida av vannet. Og vips er det unike produkter - bla kirketekstiler som det er voldsom etterspørsel etter. Kompetansen til bedriften hadde de i lokalmiljøet. Ei dame hadde vært assisterende banksjef, en annen hadde ingeniørkompetanse på data - det fantes folk med både skredderutdanning og markedsføringskompetanse. Nå er det 7 arbeidsplasser i det mest fantastiske arbeidsmiljø du kan tenke deg ved vannkanten med vest-norske fjell i alle retninger, ei levende bygd - og fint vær er det sikkert hele året! Det er nettopp sånne Myklebuster vi skal ha hundrevis av rundt i hele landet.
Ideene, kunnskapen og pågangsmotet var der. Men de var avhengige av oppstartsmidler. Det flyter ikke risikokapital på bygdene. Derfor må vi få igjen de kommunale næringsfondene. Vi må ruste opp Innovasjon Norge - gjøre dem til mindre av en tradisjonell bank, gi dem ressurser og for all del sikre at de har lokalkunnskapen.
Det trengs en helt annen offensiv og målrettet næringspolitikk. Vi må satse på det vi er gode på. Vi har masse kunnskap i Norge og vi er velsignet med kapital. Vi stabler penger på bok. Vi trenger å sette i gang bare litt av den kapitalen for å få fart på næringsutviklinga. Det er masse verktøy i verktøykassa. Men du får sjølsagt ikke brukt verktøyet hvis du ikke har finni verktøykassa - vi har ei regjering som har kasta bort verktøykassa. Vi skal finne den igjen!
Eksempel: vi vil ha på plass et verdiskapingsprogram for fersk fisk. Vi bor i en fiskerinasjon, men folk får ikke fersk fisk av topp kvalitet i butikkene. Det er borti natta. Vi må da gjøre noe med det! Derfor bør vi bruke 100 millioner årlig på gi fiskeindustrien drahjelp til å få fram fersk fisk og nye produkter til betalingsvillige kunder. Det handler om ny teknologi, produktutvikling og markedsføring
SP skal legge fullt trøkk på næringsutvikling - på nyskaping så vel som på tradisjonelle næringer.
Noe av det viktigste vi som politikere kan bidra med i forhold til næringslivet er å legge til rette for samferdsel. Vi kan sjølsagt ikke ha så dårlige veier at fisken blir plukkfisk lenge før den når fram til markedet i Europa. Ja - landet vårt er kronglete og vanskelig å komme fram i. Men det er ingen grunn til at Norge ikke skal ha Europas råeste infrastruktur. Veier, broer, gratis ferje, kollektivtrafikk og ikke minst breibånd til en anstendig pris uansett hvor i landet du bor.
Aktiv og målretta næringsutvikling og Europas råeste infrastruktur er det ene løftet vi inviterer velgerne med på
Løft nr 2. La meg sitere:
Redusert vedlikehold av idrettsanlegg
Redusert støtte til idrettslag
Færre bibliotekfilialer
Redusert ungdomstilbud
Redusert tilskudd til kulturformål
Redusert standard på grøntområdene
Redusert brann- og ulykkesvern
Redusert vedlikehold av veier
Redusert driftsramme for barnevernet
Redusert støtte til psykisk helse
Stoppe bygging av boliger for brukere med spesielle behov
Førre stillinger i barnehager
Redusert tiltak for barn med funksjonshemming i barnehage
Færre eldresentre
Færre stillinger i barnevernstjenesten
+ masse mer - og i tillegg kommer kuttlista på skole.
Hva er dette? Er det budsjettframlegget i Chetchenia? - på Papua ny Guinea? - eller kanskje i Ballangen? Nei, det er utdrag fra rådmannens foreslåtte kuttliste i Bærum. Styrtrike fattige Bærum. Høyres utstillingsvindu. 250 millioner skal de kutte. Og bare fra denne lista hører dere hvem og hva det vil gå utover. Dette går utover de svakeste og alt som smaker av fornuftig forebyggende arbeid. Dette er konsekvensen av omsorgspartiet KrF sine tre år i regjering.
Vi må da gjøre noe med det!
Senterpartiet skal bidra til at vi tar oss råd tar oss råd til god skole og verdig eldreomsorg - for alle uansett hvor i landet de måtte bo - om det er i Bærum, på Grorud, i Førde eller i Hassvik. Kommuneøkonomien må styrkes.
Det må til 3,5 ekstra milliarder i høst, en opptrappingsplan med 3 millioner over fire år og kommunene må få forhandlingsrett med staten. Kommunene må kunne si nei til nye oppgaver når Erna Solberg, Dagfinn Høybråthen, Lars Sponheim og Carl I Hagen ikke vil finansiere dem.
Det foregår et uverdig og respektløst spill fra stortingsflertallets side i forhold til lokalt folkevalgte og vanlige folk. Alt for mange eldre får ikke den omsorgen de har behov for enten de bor hjemme eller på institusjon. Mange unger får ikke tilpasset undervisning. En av våre rektorer sier det rett ut: når hun skal avgjøre hvilke unger som skal få mindre oppfølging fordi busjettet er presset, da tenker hun: hvilken unge er det som har foreldre som ikke vil klage til fylkesmannen hvis jeg kutter i elevens undervisning. Dette er hverdagen til en meget sosialt bevisst rektor - hun vil sjølsagt ikke ha det sånn. Dette er konsekvensen av at Høyre vil "strekke pengene lenger" som det heter på moderniseringsministersk. I praksis betyr det sjølsagt ikke noe annet enn å bygge offentlig sektor ned og å skape større forskjeller mellom folk. Sånt vil vi ikke være med på - så da får vi gjøre noe med det!
- og folkestyret tappes for energi for hver dag som går. Det er sjølsagt bevisst fra et regime som mener det er bedre at beslutningene tas i Brussel i kommunestyresalen i Hol.
Altså: vart løft nr 2: verdig eldreomsorg og kvalitet for alle i skolen
- les: styrket kommuneøkonomi.
Løft nr. 3:
Vi skal kline til og satse på frivillighet, idrett og kultur.
Sammen med de frivillige organisasjonene, skal vi legge grunnlaget for den moderne frivilligheten. For hvem vil ikke være fri, villig og het hvis det blir lagt til rette for det?
Vi veit at svært mange vil bidra i lokalsamfunnet på frivillig basis, men det fordrer at folk får drive med aktivitet - at de kan trene ungene, være leksehjelp eller være med ungene som 4H-leder. Folk vil ikke stille opp hvis de må bake kaker til kakelotteri hver lørdag, bruke mesteparten av tida til å kave med papirmølla eller føle en livslangt ansvar hvis de først stiller opp. Derfor bør det offentlige betale en stilling for tilrettelegging for hvert 20 frivillige årsverk.
Vi må opprette et frivillighetsregister og dermed formalisere sektoren og gi den høyere status. Det må til et eget lovverk først og fremst innenfor skatter og avgifter. Staten skal holde fingra fra fatet og frivilligheten skal ha sitt eget styre. Gjennom nytt lovverk og opprettelsen av et frivillighetsregister gjør vi det lettere å målrette virkemidlene mot frivillig medlemsbasert aktivitet. Vi sikrer mer stabile og bedre vilkår for lag og organisasjoner og vi sikrer at staten holder fingra fra fatet.
Dette er spennende, nytt og vi skal snakke mye om det i tida framover. Poenget er at vi har modellen for å skape framtidas frivillighet.
Kultur gir identitet og rotfeste - den utfordrer og tvinger oss til å tenke annerledes. Den samler folk og kan til og med helbrede. Jeg mener at kultur er botemiddel mot det meste! Folkekulturen skal dyrkes - og sjølsagt også innvandrernes folkekultur.
Svært mange steder er idrettslaget den nye møteplassen for unger og voksne. Det er flott. Idrett og fysisk aktivitet er framtidas mest effektive medisin. Derfor skal vi ha en time fysisk aktivitet i skolen hver dag - felles tak mellom skole og idrett. Idretten skal brukes i integreringsarbeid - den skal få oss til å riste løs i skuldrene og få blodtrykket ned.
Det er ingen grunn til å holde igjen og bremse. Vi skal kline til og satse. Det er vikitg. Det er riktig. Det er moro - og det er til og med liddeli billig.
Godtfolk
Så enkelt er det. Tre store løft i neste stortingsperiode:
Næring/samferdsel
Skole og eldre - styrket kommuneøkonomi
Fullt trøkk på frivillighet, idrett og kultur
Dette for at vi skal bidra til:
- ny optimisme langs kysten og i bygdene så folk kan leve ut den grønne drømmen - og by og bygd kan spille hverandre gode
I vårt mål for neste stortingsperiode, ligger en klar vektlegging på bygd og kyst. La meg dvele litt ved dette.
For at vi skal bringe land og by sammen på ny, må det nå til ei ekstra satsing langs kysten og i bygdene. Vi må gjøre noe - ellers får prognosemakerne rett i at vi vil ha befolkningsnedgang i 40 pst av kommunene.
Akkurat nå er ikke den største utfordringen hva Norge skal gjøre når olja tar slutt. Akkurat nå er den største utfordringa hva Bondevik skal gjøre den dagen bygde- og kyst-Norge er nedlagt. Den dagen fiskeriminister Ludvigsen har fått viljen sin og fisken i havet eies av 10 - 15 pengegutter i Oslo, New York eller Brussel. Den dagen Erna Solberg har fått viljen sin og Norge består av 100 kommuner og hun har tvangsflytta bygdefolket til byen. Den dagen da Jan Petersen har forhandlet bort håpet i norsk landbruk i Hong Kong og Lars Sponheim
sitter i Ulvik og fortsatt ikke har forstått at noe skjer. Og den dagen er ikke langt unna, hvis vi ikke forstår hvilke verdier - også i kroner og øre - vi står i fare for å effektivisere bort.
Det påstas å være for dyrt å opprettholde en levende kyst og livskraftige bygder. Ja - la oss nå gå de nyliberalistiske sannheter etter i sømmene.
La oss spørre tilbake: Hva er den alternative kostnaden? Hva koster det å nedlegge noen hundre kommuner og noen tusen lokalsamfunn? Hva koster det å flytte hundretusenvis av nordmenn fra bygdene og til de store
byene? Hvilke sosiale kostnader vil det medføre - og hva må vi investere i kollektivtrafikk, veier, skoler, sjukehjem og annen infrastruktur? Vi vil ha et regnestykke på hvor mye vi må investere på Lillestrøm for å
få gode oppvekstvilkår hvis tilflyttinga bare skal øke?
Hvorfor får vi aldri presentert dette regnestykket? Hvorfor ender debatten om kyst og bygd alltid med at prisen på flesket er lavere i Svinesund? Er det rart pessimismen brer seg i bygdene og langs kysten når folk blir fortalt at de er til plunder og heft for gutta i byen. Vi krever et regnestykke på tapet av inntekter til staten når vi ikke
lenger utnytter ressursene på bygdene og langskysten.
Vi krever et regnestykke på hva det betyr for turistnæringa hvis kysten og bygdene legges øde.
På tross av stortingsflertall og regjering så skjer det masse spennende. I Rennebu har de knust egg - fiks ferdig tomt til 3 kroner med bredbånd inkludert. De har organisert småbruksalg og har naturlig nok ambassade i
Trondheim.
I fristaten Lucky Næroset har de fantasiminister og hilseminister - folk skal da tas vel imot når de vil flytte til Næroset må vite. Det organiseres dugnad for nyinnflyttede. Det er bare fantastisk. Bondens marked og merkevarer som Lofotlam. Mye skjer på bygdene og langs kysten. Men så mye mer kunne skje hvis det fantes politisk vilje til å satse. Den viljen har vi. Den viljen skal vi bruke det nest året til å vise velgerne at vi har.
Det må til en verdikamp. En verdikamp for å få bukt med skjebnetrua. Det finnes alternativer til sentralisering, økte forskjeller og ego-dyrking. Det er en verdikamp det er mulig å få folk med på. De aller fleste gutta som freser rundt med turbo-BMW-ene sine i byen ønsker faktisk ikke at bygda skal legges ned. Hvem har vedtatt det? Det er svært mange med stiletthæler og neglelakk både på bygda og i byen som vil stille opp i denne verdikampen - reklamefolk og diplomater, vestkantfruer og kunstnere.
- og svært mange bærer på den grønne drømmen. Et roligere liv, et tryggere sted, mer i pakt med naturen. Det kan da ikke være politikkens oppgave å ta fra folk muligheten til å virkeliggjøre sine drømmer?
I henhold til media skulle man ikke tro at norsk politikk handlet om annet enn regjeringsspørsmålet til neste høst. - Analysene blir mer og mer intrikate og de framstiller taktiske tankerekker som vi ikke sjøl har vært i nærheten av. Noen ganger får jeg lyst til å skrike ut at jeg driver med politikk for det jeg tror på noe, fordi jeg vil noe, fordi
jeg vil få gjennomført noe som betyr noe for folk - ikke for å praktisere konspirasjonsteori.
Senterpartiet har følgende overordnede mål for stortingsvalget i 2005: Et større og sterkere senterparti for ny politisk kurs. Vi vil ha en annen innflytelse på norsk politikk enn vi har i dag. Vi vil ikke sitte med henda i fanget og se at det Norge vi elsker går i feil retning. Norske bygder og norsk kyst tåler ikke 4 nye år med Ludvigsen og
Sponheim. Norske kommuner som vil opprettholde et anstendig velferdstilbud til sine folk, tåler ikke fire nye år med høyrelederen som mener det er rett at kommunene sultefores. Norsk utenrikspolitikk er det ingen som aner hva er, hvis Jan Pettersen skal holdes på i 4 år.
Senterpartiet vil delta i en flertallsregjering for å sikre en ny politisk kurs. Vi vil ha gjennomslag for vår politikk. Da må vi samarbeide med noen. I praksis hører jeg ingen av våre folks om vil samarbeide med nye Høyre - det urbane, markedsliberalistiske høyre som vi ser i regjering og i storting. Det er et høyre som har beveget seg milevis fra det bunadshøyre mange av oss har samarbeidet godt med på bygdene opp gjennom tidene. Nye H er ikke noe alternativ for oss. Jeg vil gjerne samarbeid med KrF - helst ville jeg hatt ei sentrumsregjering. Men godtfolk det er ikke realistisk. KrF har valgt H og vi kan ikke sitte som en forsmådde frier og vente til de kommer seg ut av høyre-grepet. Vi kan da ikke la KrF - som sviktet oss i 2001 - få definere oss ut av mulige regjeringsposisjoner? Jeg forstår at noen kan være skeptiske til AP og SV. Ja - det er jeg også. Men i forhold til disse partiene er det håp, og vår deltakelse vil gi et slikt samarbeid en profil hvor sentrumsverdiene knyttet til desentralisering av makt, privat initiativ og bygde- og kystinteresser blir ivaretatt.
Om det faktisk blir en ny regjering får tiden vise. I første omgang må velgerne få si sitt. Velgernes dom vil bestemme styrkeforholdet mellom partiene. I neste omgang vil forhandlinger med andre partier avgjøre om
det er mulig å komme fram til en ny politikks kurs som SP kan stille seg bak.
Det er styrken velgerne gis oss som avgjør om SP skal delta i forhandlinger om ei regjeringsplattform. At forhandlingene gir en ny politisk kurs som er tilstrekkelig grønn, vil avgjøre om vi skal inn i regjering eller ikke.
Ja - hva betyr så "tilstrekkelig grønn"?
Forhandlinger må sikre:
En ny politikk for næringsliv, samferdsel, kyst og bygd
En ny politikk for lokal velferd hvor det er balanse mellom de oppgavene kommunen har og pengene de har til rådighet
En ny politikk for frivillighet, idrett og kultur
Vi vil ikke inn i regjering for samarbeidets skyld. Skal vi inn i regjering, er det sjølsagt for at vi skal greie å løfte de prosjektene vi går til valg på.
Vi vil ha politiske endringer. Ei flertallsregjering må ha som mål å skape langsiktige politiske endringer for det norske samfunnet. Endringer som skaper ny optimisme langs kysten og på bygdene så folk kan leve ut den grønne drømmen og vi bringer land og by sammen på ny. Vi vil også være en garantist for at ei ny regjering for en ny politisk kurs blir ei regjering for hele landet - Norge trenger ikke ei ny sentraliseringsregjering.
- og et avgjørende bidrag til en sentrum-venstre regjering vil også være at vi holder AP i sjakk i forhold til EU-saken. Så lenge vi sitter i regjering er nei-folk trygge!
Det blir spennende framover. Det blir mye hardt arbeid - og sikkert litt ruskevær. Med hardt arbeid jobbet vi oss fram til et godt valgresultat i fjor. Det skal vi også gjøre til neste år!
- skulle vi kanskje rett og slett vedta det?
Landsstyre
Det er svært mange mennesker i landet som er Senterpartister, men de veit ikke om det! Det må vi gjøre noe med. Alt for mange stenger øra fordi de har steriotype oppfatninger av oss. De tror vi er sidrompa, bakstreverske, bondske og sier nei til alt - akkurat slik VG har skrevet om oss på lederplass i en årrekke. VG kommer alltid til å mene dette om oss. Det lever vi godt med. Men vi lever ikke godt med at alt for mange andre sitter med en fornemmelse av at det er slik vi er. Derfor skal vi bruke det neste året til å sprenge oss ut av disse oppfatningene. Det handler ikke om politikk - det handler om hvordan vi framstår. Og det gjelder oss alle - jeg snakker nå like mye til meg sjøl som til dere og alle våre gode støttespillere rundt i landet.
Hva synes folk er bra med oss?
Folkelige - jordnære - snakker så folk forstår
Ansvarlige - nøkterne - får til det vi sier - er til å stole på
Hva må vi jobbe med?
Optimistisk - ingen sutrer seg til suksess - synliggjøre løsninger
Sprek - vise at vi tør tenke annerledes, nytt eller stort
SOFA
Vi skal ha folk opp av sofaen - folk skal se på oss som et alternativ.
Vi skal sjøl opp av sofaen - vi skal hoppe og sprette for å sprenge oss ut av folks steriotype forestillinger om oss.
Alle taler vi holder, alle leserinnlegg vi skriver, alle møter vi holder skal sjekkes mot SOFA!
Kjære landsstyre
Det er knapt et år til valget. Vi har mye hardt arbeid foran oss og mange muligheter.
Dette blir moro! Nå gleder jeg meg til å lytte til dere.
