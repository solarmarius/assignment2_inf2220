
6.5.02
Åslaug Haga (Sp):
Etiske retningslinjer for oljefondet nå!
Senterpartiet er fornøyd med Utviklingsministerens redegjørelse - og særlig med at det legges opp til en bred evaluering av bistandsforvaltningen hjemme og ute. Det er nødvendig at det legges opp til tettere oppfølgning av styrearbeidet i multilaterale organisasjoner. Norge bør i større grad bidra med å legge føringer for organisasjonenes kurs, sier Åslaug Haga.
Men - noen helt sentrale utfordringer gjenstår: Norge må være på utviklingslandenes side når det gjelder deres behov for rettferdige handelsbetingelser. WTO må legge langt større vekt de fattige landenes behov for beskyttelse. Likt regelverk for alle land slår ulikt ut for land på ulikt utviklingstrinn. De fattigste landene må få beskytte sin økonomi i en oppbyggingsfase på samme måte som vi har gjort. Det må være en hovedoppgave for Norge å sikre de fattigste landene tilstrekkelig beskyttelse i de forestående WTO-forhandlingene.
Regjeringen må også ta initiativ for å sikre at konferansen om bærekraftig utvikling (Rio + 10) på ettersommeren gir resultater. Konferansen må definere en klar handlingsplan med etterprøvbare målsetninger og økonomiske ressurser tilgjengelig. Dette er uhyre krevende, men konferansen gir nettopp denne muligheten. Senterpartiet oppfordrer derfor Statsministeren til å holde en redegjørelse for Stortinget om forberedelsene og norske mål og ambisjoner for konferansen, sier Åslaug Haga.
Sp forventer at regjeringen innfører etiske retningslinjer for oljefondet nå! Det er dokumentert at norske investeringer via oljefondet har vidtrekkende negative konsekvenser for mennesker i utviklingsland. De menneskene vi prøver å hjelpe med bistand undergraver vi parallelt med å investere oljeformuen i selskap som bryter ned miljøet og forverrer den humanitære situasjonen i verden. Det er dobbeltmoral å investere i selskaper som er involvert i mineproduksjon og som benytter barnearbeidere. Det er opprørende, uverdig og må opphøre. Dette må Statsministeren bak "Verdikommisjonen" umiddelbart gripe fatt i. Etiske retningslinjer må innføres straks, krever Haga.
