
03.09.2001
- Et historisk gjennombrudd for norsk gass
Mandag 3. september møte statsminister Jens Stoltenberg sin polske kollega, Jerzy Buzek, for å undertegne en politisk erklæring om samarbeid mellom Norge og Polen, før de overværte at den kommersielle norsk-polske gassavtalen ble undertegnet av representanter for Det norske gassforhandlingsutvalget (GFU) og Det polske olje- og gasselskapet (POGC). - Et nytt kapittel i norsk gasshistorie åpnes når vi kan legge et rør fra Nordsjøen langs norskekysten og svenskekysten. Dette vil være et viktig skritt på veien mot ilandføring av gass til bruk på Østlandet, og med utsikter til leveranser også til våre nordiske naboland. Dermed kan denne avtalen også bety starten på et nytt spennende kapittel i norsk industrihistorie, sier Stoltenberg. Arbeiderpartiet og LO presenterte tidligere i år dokumentet Ta naturgassen i bruk.
- Gassavtalen med Polen markerer et historisk gjennombrudd for norsk gass. For første gang vil norsk gass bli levert i egen rørledning til Østersjøområdet. Det er et historisk uttrykk for at Europa vokser sammen.
- Et nytt kapittel i norsk gasshistorie åpnes når vi kan legge et rør fra Nordsjøen langs norskekysten og svenskekysten. Dette vil være et viktig skritt på veien mot ilandføring av gass til bruk på Østlandet, og med utsikter til leveranser også til våre nordiske naboland. Dermed kan denne avtalen også bety starten på et nytt spennende kapittel i norsk industrihistorie.
Det sier statsminister Jens Stoltenberg etter at Det norske gassforhandlingsutvalget (GFU) og Det polske olje- og gasselskapet (POGC) har kommet til enighet om leveranser av norsk gass til Polen. Avtalen åpner for de første gassleveransene i 2008, med et samlet kontraktsvolum på i overkant av 70 milliarder kubikkmeter. Avtalen gjelder fram til 2024. Målsettingen er at gassen skal leveres gjennom en rørledning fra Nordsjøen, og det legges opp til en ledning langs kysten av Sør-Norge, Sverige og Danmark.
Med denne enigheten har de ansvarlige selskapene på norsk og polsk side sluttført sine forhandlinger. Det er i avtalen tatt enkelte forbehold, blant annet knyttet til en polsk garanti, transportløsningen samt avklaring av ytterligere salgsvolum til andre markeder enn Polen.
Utsiktene for salg av norsk gass til Polen var en hovedsak under statsminister Stoltenbergs offisielle besøk hos statsminister Jerzy Buzek i Polen i juli i fjor. De to statsministrene undertegnet da en erklæring til støtte for en avtale om framtidige norske gassleveranser til Polen.
- Siden mitt møte med statsminister Buzek i Warszawa for et drøyt år siden, har vi hatt løpende kontakt om framdrift i forhandlingene. Jeg er glad for at Polen med denne avtalen sikrer sin energiforsyning gjennom framtidig bruk av miljøvennlig naturgass. Det er en god avtale for norske selskaper, og jeg er glad for at norsk gass på denne måten bidrar til Polens økonomiske utvikling, sier statsministeren.
- Stabile leveranser av naturgass fra Nordsjøen vil være et positivt bidrag til miljøet. Økt bruk av naturgass på bekostning av kull, vil være et viktig bidrag til å begrense utslipp av klimagasser, sier Stoltenberg.
- Åpning for direkte leveranser av norsk gass til Polen åpner også muligheter for salg til øvrige land i Østersjøområdet. Dette er et bidrag til stabilitet og utvikling i denne regionen, sier statsministeren.
Det leveres i dag norsk gass til det europeiske kontinentet gjennom egne rørledninger til Tyskland, Belgia, Nederland og Frankrike. Et mulig alternativ for leveranser av gass til Polen, er legging av en egen rørledning langs norske- og svenskekysten.
