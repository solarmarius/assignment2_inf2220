
10.8.2005
Pressemelding fra Unge Venstre:
Sponheim-rappen er kommet
I dag lanserer Unge Venstre sangen "Viva Sponheim" - en rap som hyller Venstrelederen som "en revolusjonær på borgerlig side". Rappen sparker også godt til blant andre Fremskrittspartiet, Dagbladet og "Unge Høire-fiffen".
Sangen ligger ved denne mailen og kan lastes fra Unge Venstres hjemmesider her .
Det er det frie rapkollektivet Krisesenter for Menn som har laget rappen. Mye av teksten er basert på sitater fra Sponheim, og det velkjente påskesitatet "hver mann sin høne" går igjen i refrenget.
- Som alt annet i denne valgkampen er også Viva-Sponheim-rappen gratis og til fri bruk, sier leder i Unge Venstre Lars-Henrik Michelsen.
Unge Venstre starter i dag sin valgkamp med arrangementer både i Oslo og Bergen.
