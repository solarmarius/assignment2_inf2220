
23.11.02
Vidar Bjørnstad, (DNA)
Skolen taper igjen!
Regjeringens avtale med Frp viser tydelig at skolen taper i årets budsjettoppgjør. - I budsjettendringene på 4,4 milliarder kroner blir lavere årsavgift på motorsykkel og campingvogn prioritert, dette er paradoksalt i en situasjon med skolekrise landet rundt, sier Vidar Bjørnstad, representant i utdanningskomiteen for Arbeiderpartiet.
- Med Ap hadde regjeringen fått rettet opp de verste kuttene i budsjettet, med gratis leirskole, borteboerstipend for alle elever, skolefritidsordning, og bedre kommuneøkonomi. Men regjeringen valgte ingen ny kurs, snarere tvert imot, uttaler en frustrert Bjørnstad.
- Budsjettavtalen kutter ytterligere i voksenopplæringen, og kaller det en satsing på arbeidslivet. Dette er et hån mot alle de som er under videreutdanning, mot de som har blitt offer for oppsigelser og forsøker å omskolere seg. Her er voksenopplæringen og ikke minst fjernundervisninga avgjørende, som regjeringen helt uten videre har valgt å avvikle. - Jeg beklager dette på vegne av de 30.000 personer rundt om i landet som nå står i fare for å miste sitt studietilbud, fortsetter Bjørnstad.
- Ap tilbød regjeringen å styrke skolen, men budsjettavtalen viser tydelig at regjeringen har mistet bakkekontakt, avslutter Bjørnstad.
