
Mandag 19. oktober 1992
Kåre Gjønnes (KrF) i trontaledebatten:
VI ER PÅ VEI INN I ET NYTT KLASSESAMFUNN
Kristelig Folkeparti ønsker å videreutvikle et velferdssamfunn der svake grupper ikke blir stående igjen som tapere. Med trangere rammer vil svake grupper lett falle utenfor, og dette gjør at vi er på full fart inn i et nytt klassesamfunn der mulighetene for rettferdig fordeling blir stadig vanskeligere. Dette sa KrFs parlamentariske leder Kåre Gjønnes i trontaledebatten mandag.
Kåre Gjønnes tok for seg ulike familiesituasjoner fra dagens virkelighet, med én to-inntektsfamilie, én én-inntektsfamilie og en familie der foreldrene er arbeidsløse, og aleneboende med barn.
-De opplever økonomiske forskjeller som er urovekkende store og skaper ulikheter blant annet for barns oppvekstvilkår. Det kan bli, eller er, vårt moderne klasseskille-samfunn. Spørsmålet blir hvilken av disse familietypene er det som trenger større omtanke og politisk prioritering framover, er det de med de største samlede inntekter eller de med mindre ressurser? spurte Kåre Gjønnes, som slo fast at KrF vil prioritere en offentlig satsing som møter denne utfordringen, blant annet gjennom kontantstøtte-modellen.
KrFs parlamentariske leder ønsket ikke å foregripe noen budsjettdebatt, men måtte konstatere at regjeringens forslag til statsbudsjett ikke imøtekommer den familiepolitikk KrF står for.
-Regjeringen prioriterer de mest ressurssterke, slo Kåre Gjønnes fast, og la fram et forslag der Stortinget henstiller til regjeringen å utarbeide en ny familiemelding som kan gi rom for en bred debatt om familiens situasjon og barns oppvekstvilkår.
