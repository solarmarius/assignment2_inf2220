
Dato: 29. september 2005
Formann i FrP, Carl I. Hagen
Svært fornøyd med Krekar-dom
- Nå kan det i alle fall ikke være noen ting i veien for at mulla Krekar umiddelbart sendes rett ut av landet, sier formannen i FrP, Carl I. Hagen, etter at Krekar i dag tapte ankesaken han anla mot staten.
Det er Oslo tingrett som i dag kjente utvisningsvedtaket mot mulla Krekar som gyldig.
- Dermed bør det for endelig være bevist at mulla Krekar kan sendes rett ut av landet. At Krekar i det hele tatt har fått oppholde seg i landet har stilt Norge i forlegenhet, mener Carl I. Hagen, som en rekke ganger tidligere har krevd at Krekar ble sendt ut av landet.
Han minner om at irakiske myndigheter så sent som i begynnelsen av september ba om å få mulla Krekar utlevert på grunn av forbrytelser han skal ha begått i hjemlandet. - Iraks nye justisminister ga til og med garantier for at Krekar ikke ville risikere dødsstraff. Derfor ser jeg overhodet ingen grunn til at Krekar ikke så fort det praktisk lar seg ordne å fremskaffe reisedokumenter og flybilletter overlates til irakiske myndigheter. Norge har intet ansvar for denne mannen, konstaterer Hagen.
- Det har i alt for lang tid vært vist mer hensyn til Krekars personlige interesser og sikkerhet, enn Norges sikkerhet. Mens landene rundt oss nå iverksetter strengere utvisningsregler, har Norge latt Krekar gå fritt omkring i Oslos gater til tross for at han er karakterisert som en trussel mot riktes sikkerhet. Dette må nå ta slutt, krever Hagen.
