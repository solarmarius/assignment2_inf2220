
8/12-2000
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
FRP SIKRER BEDRE PASIENTRETTIGHETER!
Sent i går kveld avga Stortingets sosialkomité sin innstilling til sosial- og trygdebudsjettet for år 2001. Fremskrittspartiets representanter er skuffet over budsjettforliket mellom Arbeiderpartiet og sentrumspartiene som vil føre til høyere egenandeler for norske pasienter og ingen bedring av situasjonen for norske sykehus. FrP har imidlertid oppnådd å skaffe flertall for å be Regjeringen vurdere på nytt innføring av medikamentet Singulair, som er medisin for astmatikere, på blå resept og å sørge for at pasienter i norske sykehus får de beste og mest effektive medisinene.
- Jeg synes det er ille at syke mennesker i dette landet stadig skal påføres høyere og høyere egenandeler i helsevesenet. De siste årene har egenandelene økt med mer enn 40%, sier stortingsrepresentant Harald T. Nesvik fra Fremskrittspartiet.
- Det er også svært betenkelig at norske myndigheter ikke er villige til å sørge for at vi får de beste og mest effektive legemidlene på blå resept. I innstillingen til sosialbudsjett for 2001 har imidlertid FrP fått gjennomslag for at regjeringen pålegges på ny å vurdere innføring av medikamentet Singulair, som er en medisin for astmapasienter, på blå resept. Dette skal vi sørge for blir fulgt opp, sier Nesvik.
- Vi har også fått flertallet med oss på at det skal foretas en gjennomgang av i hvor stor grad sykehusenes økonomiske situasjon har innvirkning på hvilke medikamenter som brukes i behandlingen og at det eventuelt skal iverksettes tiltak som sikrer pasientene en optimal medikamentell behandling. Dette er jeg veldig glad for, sier Nesvik som frykter at en del pasienter ikke får de beste og mest effektive medikamentene mens de ligger i sykehus fordi sykehusene har dårlig økonomi.
