
Stortinget, 13. juni 2002
Søren Fredrik Voie
Ny og fremtidsrettet lærerutdanning
- Lærerutdanningen ved våre høgskoler og universiteter vil nå bli betydelig forbedret. Studentene får større valgfrihet, samtidig som grunnleggende ferdigheter som lese, skrive og regneopplæring blir styrket. Regjeringen får flertall for sin hovedmodell hvor de to første årene av lærerutdanningen inneholder obligatoriske fag, mens de to siste årene blir forbeholdt valgfrie fordypningsfag, slår utdanningspolitisk talsmann for Høyre, Søren Fr. Voie fast.
Kirke-, utdannings- og forskningskomiteen har gjennom sin flertallsinnstilling i dag også lagt til rette for at rekrutteringen av gode lærere til både grunnskolen og videregående skole kan bli bedre i alle fag, ved at en ber om at mulighetene for avkorting av studielån eller tilsvarende ordninger blir vurdert for studenter som fullfører en mastergrad (lektorutdannelse), spesielt innen realfag og språkfag, og som ønsker å bli lærer. Vi håper og tror at dette kan fungere som en fristende gulrot, for å få flere med akademisk utdanning til å bli lærere, sier Søren Fr. Voie.
- Vi i Høyre understreker også at "den gode læreren" har avgjørende betydning for elevenes læring. Med dagens innstilling fra KUF-komiteen har vi tatt et viktig skritt mot en bedre skole, med kunnskaper og kvalitet som ledetråder. Høyre er glad for at et bredt flertall i komiteen understreker at basisen for all lærerutdannelse er fagopplæring og faglig fordypning. Dette legger et godt grunnlag for bedre kvalitet og gode resultater i hele vårt skolesystem, avslutter Søren Fr. Voie.
