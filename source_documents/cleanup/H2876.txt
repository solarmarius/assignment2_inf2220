
Tirsdag 19. november 1996
Kommunalpolitisk talsmann Ola T. Lånke (KrF):
NØDVENDIG MED EN INTEGRERINGSPAKKE
-Stortinget må bevilge mer til integreringstiltak og norskopplæring enn det Regjeringen har gått inn for i sitt forslag til statsbudsjett. Kristelig Folkeparti har derfor, sammen med Senterpartiet og Sosialistisk Venstreparti, foreslått bevilgninger til en rekke tiltak som tilsammen utgjør en integreringspakke på i alt 121 millioner. Disse er lagt fram i kommunalkomiteens innstilling til Regjeringens forslag til statsbudsjett for neste år. Det sier Kristelig Folkepartis kommunalpolitiske talsmann Ola T. Lånke. Kommunalkomiteen avga innstilling sent mandag kveld.
-Det er et uheldig signal Regjeringen gir når den vil redusere det integreringstilskuddet som kommunene får når de tar imot flyktninger. De kommunene som stilte opp til den nasjonale dugnaden Regjeringen ba om da det kom mange krigsflyktninger fra det tidligere Jugoslavia i 1993, må ikke få grunn til å føle at man nå faller dem i ryggen ved å endre rammebetingelsene, sier Ola T. Lånke.
KrF er også med på et forslag om å øke bevilgningene til norskopplæring for fremmedspråklige med 25 millioner kroner.
-Det å forstå og snakke norsk, er en viktig forutsetning for å kunne få arbeid i Norge, og for å kunne fungere godt i en arbeidssituasjon. For at norskopplæringen ikke skal foregå i et slags sosialt tomrom, foreslår vi også at en del opplæringen bør skje i de bedriftene eller virksomhetene der vedkommende arbeider. Dette vil gi en bedre forståelse av norsk bedriftskultur og norske arbeidsmetoder, sier Lånke, som mener at dagens ordning med lønnstilskudd også bør utvides til å gjelde flyktninger og innvandrere.
-En tilleggsbevilgning på 45 millioner til et stimuleringstilskudd vil kunne medvirke til at mellom tre og fire tusen innvandrere blir sysselsatte i løpet av 1997, og får norsk arbeidslivserfaring, sier han.
KrF ønsker også å styrke kunnskapsutviklingen som en rekke frivillige organisasjoner driver for å bedre forståelsen mellom grupper med ulik bakgrunn, er svært viktig, ikke minst med tanke på å motarbeide rasisme og fremmedfrykt. KrF har derfor foreslått tilleggsbevilgninger på i alt 6 millioner kroner til blant annet opplysningsarbeid i regi av frivillige organisasjoner, opplyser Ola T.
