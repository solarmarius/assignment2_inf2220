
16. november 1999
Thorbjørn Jagland
J@glandbrev 16.november 1999
J@gland-brevet fra 16. november 1999 handler om kontantstøtten. Her redegjør Thorbjørn Jagland nærmere for hva han mener må skje med kontantstøtten. Han vi forbedre ordningen og gjøre den mer sosialt rettferdig.
Arbeiderpartiet har i alle år kjempet for en oppvekstpolitikk som skaper en trygg hverdag for barn og unge. Det har vært et viktig prinsipp for oss at foreldrene selv skal kunne velge hvilke omsorgsløsninger som er best for seg og sine barn. Med innføringen av kontantstøtten har mange med rette stilt spørsmål ved om det er reell valgfrihet mellom kontantstøtte og barnehageplass.
· Får alle som ønsker det barnehageplass?
· Og har barnehageplassen som tilbys en akseptabel pris?
Kontantstøtte som begrep er relativt nytt i Norge, men har likevel rukket å bli en av de mest omdiskuterte sakene i norsk politikk. For mange har dette vært med på å markere en av skillelinjene mellom høyresida og venstresida de senere årene.
Det var Solveig Solli fra Kristelig Folkeparti som i 1988 innførte uttrykket "kontantstøtte" i forbindelse med behandlingen av barnehagemeldingen, "Barnehager mot år 2000". Etter dette har både KrF, Høyre og Fremskrittspartiet ved flere anledninger fremmet forslag om å innføre kontantstøtten, og blitt avvist av stortingsflertallet. Helt fram til sentrumsregjeringen tok over valget etter 1997. Da sentrumsregjeringen tiltrådte oktober 1997 var en av regjeringens viktigste saker innføringen av kontantstøtten. I Arbeiderpartiet har vi hele tiden sagt at vi ikke ønsker denne ordningen. Ved budsjettforliket i høst har vi imidlertid akseptert kontantstøtten, mot at vi fikk sikret mer penger til flere og billigere barnehager.
La det være klart en gang for alle: Jeg ønsker ikke å bevare kontantstøtten slik den er utformet i dag. Kontantstøtten må forbedres og gjøres mer sosialt rettferdig.
Men jeg tror ikke dette skjer hvis vi fortsetter å kjempe for å avskaffe hele ordningen. Da vil vi stå på sidelinjen mens de borgerlige partiene utformer hvordan kontantstøtteordningen skal være. Og det er ikke en utvikling som gir mer sosial rettferdighet og en bedre likestillingspolitikk.
Denne høsten fikk vi til et budsjettforlik med sentrumspartiene. Nå må vi gå videre for å søke innflytelse, og da nytter det ikke å stå og se på mens de andre bestemmer politikken. Da har vi ikke kommet et skritt nærmere det som er våre politiske mål om utjevning og en mer rettferdig fordeling. I stedet for å si at vi er mot hele kontantstøtteordningen, må vi sette oss ned og se på hvordan vi kan gjøre den bedre.
Våren 1999 mottok foreldrene til 1-2-åringer kontantstøtte for mer enn tre av fire barn (76 prosent, Samfunnsspeilet). Dette er et forhold vi i Arbeiderpartiet ikke kan lukke øynene for. Vi kan ikke gå til valg på et budskap som går ut på at rettigheter skal tas fra folk. Vi må heller gå til valg på en helhetlig barne- og familiepolitikk.
Jeg ønsker å forbedre kontantstøtten, og gjøre den mer sosialt rettferdig. Det er viktig at det nå gjennomføres en grundig kartlegging og evaluering av denne ordningen. Selv om vi vet at antall mottakere er høyt, vet vi lite om hvordan den virker. Vi må ha tall og dokumentasjon på om kontantstøtten har hatt innvirkning på forhold som:
· · Bruker foreldrene mer tid sammen med sine barn?
· · Hvordan har den virket på barnehageprisene?
· · Hvor mange av kontantstøttebrukerne benytter dagmamma? Og hvor mange dagmammaer er registrert?
· · Hvilke omsorgstilbud har barna som ikke benytter barnehage?
· · Hvilken innvirkning har kontantstøtten hatt for barn med spesielle behov?
· · Er foreldrenes valgfrihet sikret?
Skal foreldrene få en reell valgfrihet, må også barnehagetilbudet forbedres kraftig. I budsjettforliket ble vi enige om å øke antall barnehageplasser med 2000 i forhold til regjeringens opplegg. Dette er plasser for de minste barna.
Driftstilskuddet til barnehager øker med 100 millioner kroner, og dette vil gjøre det mulig å redusere foreldrebetalingen noe. Budsjettavtalen åpner også for økt støtte til de private barnehagene.
Så kan man si at dette på langt nær er nok. Men det er et skritt på veien mot et bedre barnehagetilbud, selv om det fortsatt er et godt stykke igjen. Vi vil prioritere billigere og bedre omsorgstjenester til familier med barn. Når målet om full barnehagedekning er nådd, ønsker vi gradvis å bygge opp et tilbud om noe gratis tid i barnehagene for barn mellom 3 og 5 år. Vi vil øke småbarnstillegget. Det skal utarbeides finansieringsordninger som gjør det økonomisk enklere å ha en mer fleksibel åpningstid.
Jeg er blitt kritisert for å gå på tvers av partivedtak når det gjelder kontantstøtten. På landsstyremøtet etter valget kom det rapporter fra hele landet om at vår holdning til kontantstøtten hadde skapt store problemer. Nå fikk man legge motstanden til side for å skaffe seg innflytelse, ble det sagt fra de aller fleste. Landsstyret åpnet for å kunne samarbeide med sentrum til tross for vår motstand mot kontantstøtten.
Et forslag fra redaksjonskomiteen om at Arbeiderpartiet skal arbeide for å oppheve ordningen etter valget i 2001, ble tatt ut av uttalelsen. Bare en person gikk inn for å beholde denne formuleringen. Men det ble også klart fremhevet at Arbeiderpartiet er mot den kontantstøtteordningen som er vedtatt.
Det er dette jeg nå har tatt til orde for, og dette bør ikke overraske noen.
Arbeiderpartiet må fortsatt være et parti som søker innflytelse og er med på å forme ut framtidas velferdsløsninger. Vi kan ikke sette oss på sidelinja og bare si vi er i mot - vi må forsøke å aktivt påvirke ordningene slik at de best mulig bidrar til en mer rettferdig fordeling.
