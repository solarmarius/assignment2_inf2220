
mandag 6. januar 1997 15:42:09
Odd Einar Dørum kan komme tilbake til Stortinget
Meningsmålingene fra andre halvår 1996 ville gitt Venstre et direktemandat i Oslo hvis stemmefordeling blir som i 1993.
Venstres kandidat, Odd Einar Dørum, viser til at det er valgresulatatene som teller.
Meningsmålingene har vist helt opp i 8,7 for Venstre i Oslo i desember, men Venstres førstekandidat, Odd Einar Dørum, har tidligere opplevd at meningsmålinger er en ting, valgresultatet noe annet. Han er likevel glad for denne bekreftelsen på at Venstre igjen synes å slå an blant velgerne.
- Vi vil at folk skal se at vi slåss for noe. Årsaken til Venstres framgang er trolig at folk ser at vi tar nasjonalt ansvar og kan samarbeide politisk. Dette blir gjenkjent på lokalt nivå der vi ønsker å skape en by med plass for mennesker, sier Dørum.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av Odd Einar Dørum fra Oslo og andre direkte mandater fra Rogaland, Møre og Romsdal og Nordland. I tillegg ville et slikt resultat sikret utjevningsmandater fra Akershus, Sør Trøndelag og Hordaland.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
