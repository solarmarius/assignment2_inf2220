
Lørdag 21. august 1993
KrF-leder Kjell Magne Bondevik:
FELLES NORDISKE FOLKEAVSTEMNINGSDAGER
- Brev til Gro Harlem Brundtland -
Muligheten for taktikkeri i forbindelse med folkeavstemningene om EF i Norge, Sverige og Finland vil bli vesentlig redusert dersom de tre landene har sine folke-avstemninger på samme dag. Jeg har derfor skrevet et brev til statsminister Gro Harlem Brundtland der jeg ber henne ta kontakt med statsministrene i Sverige og Finland for å komme fram til en slik felles dato. Det sa Kristelig Folkepartis leder Kjell Magne Bondevik under partiets "Mjøs-cruise" på Skiblader lørdag.
-De tre nordiske søkerlandene er alle enige om å legge EF-saken ut til folkeavstemning. Jeg er redd det kan bli mye skuling til hva naboen har bestemt seg for dersom de tre avstemningene holdes på ulike tidspunkter. Holdes de på likt, slipper vi mistanke om taktikk i avstemmingsrekkefølgene som kan påvirke resultatet, sa Kjell Magne Bondevik.
Kjell Magne Bondevik understreket at Kristelig Folkeparti sier nei til EF-medlemskap, og at hans eget nei-standpunkt ligger fast.
-Jeg ser til min forundring at enkelte ser seg tjent med å gi inntrykk av at KrF ikke er til å stole på i EF-saken. Det er ikke saklig grunnlag for slik agitasjon, sa Kjell Magne Bondevik ombord på Skibladner lørdag.
