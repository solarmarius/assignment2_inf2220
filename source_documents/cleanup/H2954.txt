
Mandag 18. august 1997
Jon Lilletun om lånemuligheter for folkehøyskoleelever:
DEPARTEMENTET MÅ GJØRE OM VEDTAK
Kirke-, utdannings- og forskningsdepartementet må straks gjøre om sitt vedtak om at folkehøyskoleelever som er 19 år ikke skal få studielån på eget grunnlag, uten behovsprøving i forhold til foreldrenes inntekt. Noe annet er å gjøre urett mot voksne, myndige personer. Det sier stortingsrepresentant Jon Lilletun (KrF, Vest-Agder). Han er leder for Stortingets Kirke-, utdannings- og forskningskomité.
Jon Lilletun legger ikke skjul på at han er kraftig provosert av måten departementet har behandlet denne saken på. -Det har aldri vært stortingsflertallets intensjon at myndige elever over 18 år skulle fratas retten til studielån på eget grunnlag. Jeg har forstått Stortingets intensjon dit hen at de levene som tar folkehøyskole som et fjerde år i et firårig løp, skal ha rett til stort "borteboerstipend", sier han.
-Jeg håpet i det lengste at departementet ville rydde opp i dette på egen hånd, uten at oposisjonen måtte engasjere seg. Nå har alle oposisjonspartiene reagert på departementets tolkning av Stortingets vedtak, og da må man kunne forvente at departementet tar et slikt signal fra et klart, politisk flertall. Skjer ikke det, vil KrF fremme et Dokument 8-forslag om saken umiddelbart etter at Stortinget er kommet sammen til høsten, sier Jon Lilletun.
