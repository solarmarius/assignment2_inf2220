
20.12.02
Vegard Martinsen, (DLF)
"ROTEHUER"
Mange forestiller seg Stortinget, landets nasjonalforsamling, som en verdig forsamling, bestående av Rikets fremste kvinner og menn, og som setter seg grundig inn i viktige saker før de på en sindig og veloverveiet måte treffer beslutninger til landets og befolkningens beste med utgangspunkt i prinsipper som "samfunnsmessig styring og kontroll".
Nå har en fremtredende SVer, Odelstingspresident Ågot Valle, beskrevet en av representantene som "et rotehue". Nå er dette en språkbruk som vi aldri ville bruke, men når Valle sier dette om den stortingsrepresentanten hun kjenner best, nemlig henne selv, så bør det legges merke til. Dette er nok et uttrykk for et øyeblikks fortvilelse etter at hun fant ut at hun hadde uttalt seg skråsikkert om en sak, uten at hun kjente til saken, samtidig som hun hevdet at hun ikke var blitt orientert om saken, når hun vitterlig var blitt skriftlig orientert! Vi siterer fra dagens Aftenposten: "SV er sjokkert over Stortingets gullkantede ventelønn. Odelstingspresident Ågot Valle og partileder Kristin Halvorsen har uttrykt sin forferdelse over ordningen. Nå viser det seg at Ågot Valle i fire år har fått detaljinformasjon om alle på ventelønn."
Denne konkrete saken som Valle uttalte seg om - ventelønn til stortingspolitikere - er ikke viktig, men det er tydelig at ordningen er innført av stortingspolitikerne selv, siden de er klar over at de kun unntaksvis kan gjøre nytte for seg i tradisjonelle jobber etter at velgerne har kastet dem ut av Stortinget.
At politikerne fatter beslutninger i saker på like dårlig grunnlag som det som var grunnlaget for Valles uttalelser i denne saken, er velkjent for alle som følger med i politikken, og den som vil han konkrete eksempler kan finne disse i en hvilken som helst riksavis for hvilken som helst dag.
