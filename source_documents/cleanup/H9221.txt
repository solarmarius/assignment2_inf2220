
Dato: 13. mai 2005
Kommunalpolitisk talsmann i FrP, Per Sandberg
- Uforutsigbar kommuneproposisjon
- Regjeringen skaper gjennom Kommuneproposisjonen uforutsigbarhet for kommunesektoren, mener FrPs kommunepolitiske talsmann Per Sandberg.
Han mener Regjeringens forslag til økonomiske rammer for kommunene i 2006 innebærer stor usikkerhet i forhold til den totale realveksten som legges til grunn for kommunesektoren.
- Det høres bra ut når Regjeringen sier den legger opp til en realvekst på 1,6 prosent som tilsvarer 2-3 milliarder kroner. Men problemet er at 1,2 til 2,3 milliarder av denne veksten ligger i de frie inntektene. Dermed blir realveksten som å "tenke på et tall," mener Sandberg.
- Når vi i tillegg ser at resten av veksten allerede er spist opp av reformer vedtatt i Stortinget og den demografiske utviklingen, kan jeg ikke umiddelbart gi min tilslutning til Regjeringens forslag.
Sandberg deler Regjeringens syn på at det går langt bedre i kommunal sektor nå enn tidligere, men det viktigste, sier han, er å gi kommunene forutsigbarhet.
- Jeg er imidlertid glad for at Regjeringen legger opp til en fortsatt vekst i kommunesektoren, og at fokuset på effektivitet videreføres.
Sandberg sier FrP selvfølgelig vil gå inn i konstruktive forhandlinger med regjeringspartiene, men signaliserer allerede nå at partiet vil ha garantier for at den økonomiske veksten som Regjeringen forespeiler blir en realitet.
