
Stortinget, 3. august 2005
ARBEIDERPARTIETS STORTINGSGRUPPE
Stortingsrepresentant og leder av Nordisk Råds energi -og miljøkomité Asmund Kristoffersen, Arbeiderpartiet
-Nei til farlig russisk atomkraft!
Jeg er bekymret over den stadig økende importen av atomkraft fra farlige russiske atomkraftverk og har påpekt dette ved mange anledninger. Nå meldes det om at et svensk selskap tar sikte på å øke denne importen som kommer fra atomkraftverk av Sjernobyltypen. Disse atomkraftverkene burde vært stengt for lengst. Dette er ikke et svensk anliggende alene, men dette betyr mer av denne atomkraften inn på det nordiske og dermed det norske kraftmarkedet. Og det betyr en forlengelse av disse farlige kraftverkenes levetid . Disse er meget farlige miljøbomber!
Jeg vil som leder av den komiteen i Nordisk Råd som har ansvar for miljø- og energispørsmål, ta dette opp i Nordisk Råd ved første anledning. Dette er både et norsk og et nordisk anliggende.
Det er ikke akseptabelt å tillate mer import av farlig russisk atomkraft!
