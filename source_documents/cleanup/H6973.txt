
06.04.03
Venstre
Fra fossilnasjon til teknologinasjon - en omlegging av energi- og klimapolitikken!
Venstres landsmøte ønsker en omlegging av norsk energipolitikk. Nye strømkriser kan bare unngås dersom vi tar i bruk ubrukte varmeressurser og satser på ny fornybar energi. Eksisterende kraftverk må høyne effektiviteten, og all ny energiproduksjon må skje på miljøets premisser, ikke bekostning.
Norge har ikke for lite energi. Når strøm framstår som en knapp ressurs, er det manglende bruk av varmeenergi som er problemet. Mens store mengder restvarme fra industriprosesser, avfallsforbrenning og avløp, geovarme, bioenergi fra skog- og landbruk, ikke utnyttes, brukes høyverdig strøm til noe så enkelt som oppvarming.
Venstre mener at oppvarming av bygg primært bør skje med varmeressurser, ikke strøm, og vil endre plan- og bygningsloven slik at kommunene gjennom planverktøyet får frihet til å stille krav om oppvarmingskilder til utbyggere.
Venstre vil at Norge skal utvikle seg som teknologinasjon, ikke fossilnasjon. Norge må satse på fornybar og utslippsfri energiteknologi, og stimulere til omlegging av energibruken ved å innføre et grønt sertifikatmarked som inkluderer varmeressurser. Ved å inkludere varme i et slikt system vil omleggingen fra strøm og oljebasert oppvarming til varmeløsninger skyte fart.
Venstre sier nei til oljeutvinning i Barentshavet. Barentshavet er et rikt, men også sårbart havområde. Ekstreme vær- og naturforhold gjør at spesielt oljeutvinning, men også russernes oljetransport i dette området er særlig risikofyllt, og oljevernberedskapen er ikke rustet for denne risikoen.
Venstre kan ikke akseptere bygging av flere gammeldagse og forurensende gasskraftverk. Som storeksportør av fossile klimagasser har Norge et ansvar for å utvikle CO2-frie alternativer, slik at vi kan produsere hydrogen i stor skala, og gjøre transportsektoren utslippsfri. Dette vil være et viktig bidrag for å oppfylle Norges forpliktelser i forhold til Kyoto-avtalen, og gi helsegevinster for samfunnet.
Opprusting og bedre utnyttelse av eksisterende kraftverk og linjenett må prioriteres. Venstre går imot nye storstilte vannkraftutbygginger, som Saudautbyggingen. Økt satsing på mikrokraftverk, og nye fornybare energikilder skal sikre at Norge forblir en stor energinasjon, og et miljøpolitisk foregangsland.
