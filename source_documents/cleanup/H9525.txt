
Dato: 18. august 2005
Nestformann i FrP, Siv Jensen
FrP støtter svenske avholdsorganisasjoner
- Når svensk avholdsbevegelse støtter reduksjoner i de svenske alkoholavgiftene, er det på tide at Dagfinn Høybråten tar til fornuft. De norske alkoholavgiftene må også reduseres, krever Siv Jensen, og gir de svenske avholdsorganisasjonene full støtte.
Det er NRK som i dag kan melde at de svenske avholdsorganisasjonene Verdani og Länkarna, støtter statsminister Göran Persson i å redusere de svenske alkoholavgiftene med inntil 40 prosent.
- Når selv avholdsorganisasjoner krever lavere alkoholavgifter er det på tide at den norske regjeringen revurderer sin avgiftspolitikk. Det virker som om Dagfinn Høybråten og Ansgar Gabrielsen nekter å innse at vi har et europeisk marked for alkohol, sier Jensen.
Jensen har stor forståelse for avholdsorganisasjonenes argumentasjon for hvorfor de vil ha lavere alkoholavgifter. - De vil at alkoholen skal kjøpes innenlands, og dermed kunne registreres i offentlige statistikker. Det er et godt poeng som FrP også støtter, sier hun.
- Dersom avgiftene reduseres vil folk begynne å kjøpe lovlige varer. Dermed sikrer vi at omsetningen av alkohol skjer på en trygg og god måte. Da slipper vi flere metanolskandaler og kriminell omsetning.
Siv Jensen er overrasket over at selv Høyres Ansgar Gabrielsen i går gikk langt i å avvise og redusere alkoholavgiftene. - Høyre må slutte å la seg bakbinde av KrF, når vi ser at alle andre land rundt oss har innsett at omsetningen av alkohol må sees i en internasjonal sammenheng, avslutter hun.
