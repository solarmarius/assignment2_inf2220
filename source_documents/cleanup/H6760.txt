
07.02.03
Odd Roger Enoksen og Åslaug Haga (Sp)
Sp fikk flertall for viktig begrensning på bruk av klasebomber
Stortinget la i dag klare og viktige føringer på bruk av klasebomber.
Under behandlingen av Senterpartiets forslag om å innføre et ensidig norsk forbud mot klasebomber ble det fastslått at klasebomber ikke skal brukes av det norske forsvaret i krigsoperasjoner.
- Dette er et svært viktig skritt framover og gir et klart signal til omverdenen om at klasebomber er humanitært uforsvarlige våpen, sier forslagsstillerne Odd Roger Enoksen og Åslaug Haga.
Forslaget betyr i praksis at ved en eventuell norsk krigsdeltakelse i Irak (som Sp går mot) vil Forsvaret ikke kunne bruke flyleverte klasebomber.
Dette er en god oppfølging av Stortingets vedtak av 14. juni 2001 om å arbeide internasjonalt for å få til et forbud mot klasebomber på lik linje med forbudet mot antipersonellminer. Blindgjengere fra klasebomber dreper og lemlester på lik linje med antipersonellminer. Men mens landminer ble forbudt i 1997, er klasebomber fortsatt tillatt.
Den norske begrensningen vil derfor være av stor betydning for det videre internasjonale arbeidet for å få stoppet våpen som tar så mange sivile liv, og særlig barn, fastslår forslagsstillerne.
