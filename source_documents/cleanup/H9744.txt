
Dato: 14. november 2005
Forsvarspolitisk talsmann i FrP, Per Ove Width
- Urovekkende forsvarskutt i nord
- Regjeringen bryter sine egne lovnader om å satse på Nordområdene, når den militære tilstedeværelsen i nord svekkes, mener forsvarspolitisk talsmann i FrP, Per Ove Width.
Det er i Aftenposten i dag at generalinspektør i Hæren Robert Mood forteller at Hæren er nødt til å kutte i virksomheten i Nord-Norge, på grunn av manglende bevilgninger fra Stortinget.
- Det er sterkt urovekkende å se at generalinspektøren allerede nå signaliserer at forsvarsbudsjettet regjeringen legger opp til er for lavt til at Forsvaret kan opprettholde den beskjedne tilstedeværelsen de har i Nord-Norge. Dette er beviset på at Stortinget ikke bevilger nok penger til Forsvaret sett i forhold til de oppgaver de pålegges, kommenterer Width.
- FrP har i de senere år påpekt denne problemstillingen gang på gang. Videre har vi også foreslått å øke bevilgningene til Forsvaret. At Norge som et flankeland ikke har en troverdig tilstedeværelse i Nordområdene, svekker vår troverdighet ovenfor allierte og naboer vedrørende vår suverenitetshevdelse.
Dersom Forsvaret fortsatt ikke får midler som står i forhold til pålagte oppgaver, mener Width at Stortinget må foreta en prioritering over hvilke oppgaver som skal pålegges Forsvaret.
- Dessverre ser det ut til at også dagens regjering er mer opptatt av utenlandsoppdrag enn av tilstedeværelse i Nord-Norge, avslutter Per Ove Width.
