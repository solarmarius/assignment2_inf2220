
Stortinget 10.04.02
Åslaug Haga, stortingsrepresentant og nestleder i Sp
Regjeringen må redde den differensierte arbeidsgiveravgifta
-Senterpartiet gir kommunalminister Erna Solberg full backing i arbeidet med å opprettholde ordningen med differensiert arbeidsgiveravgift når hun i dag reiser til Brüssel, sier Senterpartiets nestleder Åslaug Haga. Senterpartiet forventer at Regjeringen gjør det som er mulig for at Norge kan opprettholde ordningen.
Ordningen med differensiert arbeidsgiveravgift utgjør nesten 7 milliarder kroner og er det viktigste distriktspolitiske virkemidlet vi har. Ordningen er også meget målrettet.
-Norsk distriktspolitikk og bosettingen i distriktene er helt avhengig av gode og stabile virkemidler. Et bortfall eller store endringer i støttenivå og geografisk differensiering vil få dramatiske følger, sier Haga.
Haga mener at det viktigste i denne omgang er å kjempe for ordningen. Dersom det viser seg at det ikke er mulig å opprettholde ordningen slik den er i dag, er det viktig i tide å finne eventuelle alternative måter å gi distrikts- og næringsstøtte på som kan fungere like godt eller bedre.
Haga minner om at det er EØS-avtalen som nå truer ordningen med differensiert arbeidsgift til tross for at kommunalminister Gunnar Berge høsten 1994 uttalte at vi kunne videreføre vår egen distriktspolitikk, inkludert differensiert arbeidsgiveravgift.
