
Dato:28.03.00
FREMSKRITTSPARTIETS
STORTINGSGRUPPE
Fra stortingsrepresentant Siv Jensen (FrP)
Hope-utvalget: Konkurranse i finansnæringen
- Det er ingen store overraskelser i rapporten om konkurranse i finansnæringen, som ble overrakt finansministeren. Det er bra at et bredt sammensatt utvalg er enige om beskrivelsen av norsk finanssektors internasjonale konkurransekraft, uttaler FrPs finanspolitiske talsmann, Siv Jensen.
Siv Jensen understreker imidlertid nødvendigheten av å foreta raske avklaringer av de problemstillinger utvalget trekker opp.
- EU-harmonisering av regelverk og avklaring av kompetanseskillet mellom Kredittilsynet og Konkurransetilsynet bør komme raskt på plass. Kravene til kjernekapitaldekning og kapitaldekningskrav for forsikring og blandede konsern må også komme på plass i tråd med utvalgets anbefaling og i samsvar med hva FrP lenge har påpekt, fremholder Jensen.
- Krysseiereglene for finansinstitusjoner er også et tema FrP har vært opptatt av og som utvalget påpeker at trenger en vurdering, fortsetter Jensen.
Sist men ikke mist er Jensen fornøyd med utvalgets klare påpeking av at det må herske et entydig og klart skille mellom statens roller som reguleringsmyndighet og eier av virksomhet.
