
Onsdag 1. november 1995
Justispolitisk talskvinne Anita Apelthun Sæle (KrF):
LINJESKIFTE I FORHOLD TIL FRIVILLIG FENGSELSARBEID
-Økningen i bevilgningene til det frivillige fengselsarbeidet som blant annet en rekke kristne organisasjoner driver, er et linjeskifte i forhold til tidligere. Det sier Kristelig Folkepartis justispolitiske talskvinne Anita Apelthun Sæle. Økningen er på 5,5 millioner kroner.
-Det er en rekke frivillige organisasjoner som gjør et stort og viktig arbeid både under soningstiden, og i den første tiden etter løslatelsen. De er med på å etablere et nettverk rundt den enkelte straffedømte, og bidrar til å redusere "svingdørseffekten", sier Anita Apelthun Sæle i forbindelse med at justiskomiteen onsdag kveld avga sin innstilling til regjeringens forslag til statsbudsjett.
-Fra nærmest å ha vært betraktet som "hår i suppa", blir disse organisasjonene nå ønsket velkommen av alle, sier hun.
Anita Apelthun Sæle sier at det også er flertall i justiskomiteen for å opprette en ny stilling som fengselsprest (KrF-Press/NPE).
