
27.1.2005
Stortingsrepresentant Morten Lund, Senterpartiet
LES LOVEN SPONHEIM!
For fire år siden vedtok Odelstinget ny lov om veterinærvakt i Norge med store forandringer i forhold til det forslaget som Landbruksdepartementet la fram. Det ser ut til at Sponheim ikke er blitt fortalt om disse endringene. Det er underlig ettersom hans statssekretær Leif Helge Kongshaug var sentral i arbeidet i Næringskomiteen.
Det ble laget ny formålsparagraf som slår fast at det er statens ansvar at det finnes en god nok veterinærvakt-ordning i hele Norge. Men Sponheim kan ikke true dette fram.
Landbruksdepartementet foreslo at det var nok å drøfte med veterinærenes forening før man fastsatte størrelse på vaktområder, godtgjørelse mv. Stortinget bestemte at det skal forhandles om disse forhold, og at det skal være frivillig om veterinærene skal ta på seg vaktberedskap utenom vanlig arbeidstid. Det ble også bestemt at beordring av veterinærer til arbeid utafor sitt område, bare kan skje ved katastrofetilstander.
Sponheim mener han ved å fastsette en forskrift kan bestemme at langt færre veterinærer enn før skal sørge for god nok veterinærvakt om natta, i helger og høytider. Det er selvsagt at forskrifter ikke kan fastsettes i strid med lovens bokstav og dens intensjoner. Sponheims forskrifter vil være i strid med formålsparagrafen. Mange dyr vil dø når reiseavstandene blir så lange. Når dyrlegen i Leksvik også skal dekke Storfosna i Ørland eller Linesøya i Åfjord, vil ventetida bli for lang relativt ofte. Da vil dyr dø. Da vil flere dyrleger få for stort arbeidspress. Det er bra at veterinærer nekter å være med på slikt.
Sponheims forskrift vil være i strid med frivillighetsprinsippet. Han truer med å frata retten til å praktisere hvis man ikke melder seg "frivillig" til delta i et opplegg deres fagforening mener er uforsvarlig. Da loven ble vedtatt var det Venstre, Kristelig Folkeparti og Senterpartiet som arbeidet hardest for å få til disse endringene. Vi innså at det kunne skje at de lovbestemte forhandlinger kunne låse seg, og foreslo at en nemnd da skulle få fastsette et resultat innafor lovens rammer. Hadde vi fått flertall for dette, kunne dagens konflikt vært unngått. Vi kunne f.eks fått noen færre vaktområder utenom kontortid på steder der erfaringene viser at det er mulig og forsvarlig.
Også veterinærene ønsket en slik nemnd. Sponheim bør nå glemme sin tvangsforskrift, og be sin statssekretær Kongshaug om hjelp til å lese loven, merknadene fra Næringskomiteen og de innlegg som ble holdt i Odelstinget. Etterpå bør de legge fram forslag om den lovendring som Venstre var med på for fire år siden. Og kanskje si unnskyld ..
