
Fredag 1. desember 1995
Stortingsrepresentant Odd Holten:
ØSTFOLD - NORGES SMÅBÅTSENTER
Regjeringens forslag om å plassere det nye småbåtregisteret i Fredrikstad, styrker Østfolds posisjon som Norges "småbåtsenter". En bedre kontroll med småbåtflåten har både sysselsettingsmessige og miljømessige fordeler. Det sier Kristelig Folkepartis Østfold-representant Odd Holten.
-Selv om det lå naturlig til rette for å legge et småbåtregister til Fredrikstad, er det oppmuntrende at Østfold har fått denne oppmerksomheten fra regjeringen. Regjeringen sier i sin begrunnelse at den har valgt ut fra sysselsettingssituasjonen i distriktet, og ut fra at det lå i nærheten av et tolldistrikt. Når så landets eneste gjenvinningsbedrift for småbåter både i plast og tre ligger i det samme distriktet, ligger alt til rette for å utvikle Østfold til Norges fremste småbåtmiljø, sier Odd Holten.
Odd Holten synes det er naturlig at småbåtregisteret og gjenvinningsbedriften har en geografisk nærhet til hverandre. -Det hevdes at det dumpes 10.000 småbåter i Oslo-fjorden hvert eneste år. Med et register over disse båtene, og med mulighet til en forsvarlig skrotning og gjenbruk av materialet, ligger det til rette for betydelige miljøbesparelser, sier Kristelig Folkepartis Østfold-representant på Stortinget (KrF-Press/NPE).
