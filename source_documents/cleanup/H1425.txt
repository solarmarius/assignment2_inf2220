
Stortinget, 26/10  1999.
FREMSKRITTSPARTIETS
STORTINGSGRUPPE
Fra Fremskrittspartiets Stortingsgruppe.
Staten må bære kostnadene
ved granskning av kulturminner !
Fremskrittspartiets Stortingsgruppe har i dag fremmet et lovendringsforslag i Odelstinget.
Forslaget innebærer at Staten skal dekke alle kostnader til særskilt gransking av kulturminner før iverksetting av tiltak. Fremskrittspartiet foreslår at kulturminnelovens § 10 endres slik at det er staten som må dekke kostnadene dersom tiltak blir igangsatt etter regelene i kulturminneloven.
Dagens ordning, med at det er tiltakshaver som må dekke kostnadene ved gransking, er et hinder for en riktig og tidsmessig byutvikling i de eldste av våre byer. Dette fordi private investorer vil vegre seg for å gå inn i byutviklingsprosjekter der hvor det er mulighet for at det finnes kulturminner i grunnen.
Dagens ordning kan for eksempel bidra til at boligprosjekter, som i utgangspunktet skulle være lavkostnadsboliger, blir dyrere fordi kulturminnevernet har ført til at ekstrakostnader er blitt påført prosjektet. Dette vil være med på å ramme lavkostnadsboliger som er tiltenkt grupper som for eksempel ungdom og eldre. Dette er sterkt beklagelig.
Etter Fremskrittspartiets oppfatning er det rett og rimelig at det er staten som tar ansvaret for å finansiere vernet av vår felles kulturarv, og ikke hver enkelt tiltakshaver.
