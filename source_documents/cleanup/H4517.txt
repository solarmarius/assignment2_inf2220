
torsdag 26. juli 2001 14:57:45
Lars Sponheim (V) om Aps kutt i el-avgiften:
- Miljøfiendtlig og populistisk
- Å kutte el-avgiften er miljøfiendtlig! Nordmenns forbruk av elektrisk strøm bør gå ned, ikke opp, av hensyn til miljøet. Det gir et fullstendig galt signal når Arbeiderpartiet nå plutselig vil sette ned en avgift som faktisk har en miljøfunksjon, sier Venstre-leder Lars Sponheim.
- I seg selv er de avgiftskutt statsministeren lover så små at de bare vil utgjøre noen få hundrelapper pr. husstand pr. år. Men det vesentlige er prinsippene: Dette er symbolpolitikk som går i feil retning.
- Dessuten viser dette krumspringet hvor populistisk Arbeiderpartiet nå plutselig ønsker å opptre. Man bryter med sin egen politikk. Og Ap bryter den budsjettavtale partiet ved siste budsjettbehandling inngikk med Venstre, KrF og Sp. Det inngir liten tillit.
