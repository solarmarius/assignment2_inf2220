
12.03.2006
Senterpartiets landsstyre
Uttalelse
Landet treng eit samferdselsløft!
Senterpartiets landsstyre krev at nedgangen i samferdselsinvesteringar må snuast. Den delen av statsbudsjettet som har gått til samferdsel er dramatisk redusert dei siste åra. Det har skjedd samtidig som det har vore ein kraftig trafikkauke.
Då handlingsregelen for auka bruk av oljepengar blei vedteken i 2001, var det ein føresetnad at den auka oljepengebruken skulle prioriterast til tiltak som betrar produktiviteten og vekstevna i norsk økonomi. Infrastruktur blei særskilt nemnt. I staden for å gå til infrastruktur har veksten i statsbudsjettet kome på andre område, og særleg til konsum. Det er ingen spor av at auka innfasing av oljepengar har gitt vesentlege aukingar til samferdsel. Senterpartiets landsstyre føreset at det skjer ei endring og at vedtaka i Nasjonal Transportplan vert oppfylt.
Samferdsel, breiband og mobildekning er viktige føresetnader for busetjing, næringsutvikling og ressursutnytting i heile landet. Eit auka investeringsnivå er også viktig for å betre trafikktryggleiken og redusere miljøproblema som trafikken skaper. Dersom ein skal kunne utløyse det store potensialet for næringsskaping, må det satsast meir offensivt på ein betre infrastruktur. Ein god infrastruktur er eit vilkår for eit godt og lønsamt næringsliv.
