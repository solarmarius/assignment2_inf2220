
14.6.2002
Ola D. Gløtvold (Sp):
SENTERPARTIET VIL HA OPPTRAPPINGSPLAN FOR MINSTEPENSJONISTENE!
- Det er på tide at minstepensjonistene får det løftet de fortjener og trenger, sier Ola D. Gløtvold, sosialpolitisk talsmann for Senterpartiet. Pensjonistene har hatt dårligere kjøpekraftsutvikling enn det som har blitt lønnsmottakere til del, framholder Gløtvold.
Med bakgrunn i dette fremmer Senterpartiet forslag i stortingsbehandlingen av trygdeoppgjøret der de ber Regjeringen komme med en plan for en opptrapping av minstepensjonsinntektene over en periode på fem år.
Minstepensjonistene fik et løft gjennom forslaget som Senterpartiet kjempet fram om 12 000 kroner mer til denne gruppen i 1998, men grunnbeløpet har vært underregulert over tid i forhold til lønns- og prisutviklingen for øvrig i samfunnet. Derfor foreslår Senterpartiet at grunnbeløpet økes med 6 prosent. Denne underreguleringen har ført til at verdien av grunnbeløpet ligger vesentlig lågere enn forutsatt da folketrygden ble innført i 1967, sier Gløtvold.
