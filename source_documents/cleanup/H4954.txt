
Sosialistisk Venstrepartis Pressetjeneste
Hallgeir Langeland:
Klimaavtale i mål  Skrinlegg gasskraftverkene
De internasjonale klimaforhandlingene ble i dag avsluttet med enighet om en avtale som kan ratifiseres.
SV er glad for at avtalen er i havn og er positiv til at Norge har spilt en konstruktiv rolle i forhandlingene. Men nå står vi foran en stor oppgave på hjemmebane, sier miljøpolitisk talsmann Hallgeir Langeland i SV.
Avtalen gjør det mulig å øke norske utslipp med ytterligere 2,5% utover våre forpliktelser i henhold til Kyoto-protokollen. Årsaken er at skog nå er en del av avtalens grunnlag.
Norge må opprettholde Kyoto-målsettingen om å ikke øke våre utslipp med mer enn 1 % fra 1990 til 2010, og avvise å bruke skog som en unnskyldning for økte utslipp, sier Langeland.
Avtalen gjør det også mulig å gjennomføre deler av klimaforpliktelsene utenfor Norges grenser. Dette er SV sterkt imot, blant annet fordi det strider mot klimaavtalens intensjon om at de rike landene skal gå først.
Når Norge nå ratifiserer Kyotoprotokollen, innebærer det et behov for å legge om klimapolitikken. En offensiv klimapolitikk betyr en politikk med reduserte, ikke økte, utslipp. Derfor må Regjeringen skrinlegge enhver plan om bygging av gasskraftverk, sier Langeland.
Langeland minner om at avtalen det nå har blitt enighet om utelukkende er et lite, første skritt.
Skal vi stoppe dette problemet, må vi ha langt sterkere reduksjoner. Dette er også en av grunnen til at det er en dårlig idé å bygge gasskraftverk med en levetid på flere tiår, sier Langeland.
