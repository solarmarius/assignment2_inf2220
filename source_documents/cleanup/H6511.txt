
20.11.02
Marit Nybakk
Høyre villeder
I morgensendingen på TV2 onsdag anklaget Høyres Bjørn Hernæs Arbeiderpartiet for å snyte Forsvaret for en milliard. - Dette er i beste fall misvisende. Høyre ønsker nå at vi skal gi den allerede vedtatte milliarden fra i vår, til Forsvaret en gang til, sier Marit Nybakk, leder i forsvarskomitéen.
Ved et historisk forlik den 19. juni i år vedtok Stortinget med Arbeiderpartiets og regjeringspartienes stemmer en samlet ramme til Forsvaret på 118 milliarder kroner for perioden 2002-2005. Det var imidlertid uenighet om fordelingen av midlene mellom årene. Regjeringen fikk sammen med Fremskrittspartiet flertall for sitt fordelingsforslag. Dette vedtaket tok Arbeiderpartiet til etterretning og følger lojalt opp.
Høyre ønsker nå at Arbeiderpartiet i sitt alternative budsjett skal gi den allerede vedtatte milliarden fra i vår til Forsvaret en gang til. Det er selvsagt meningsløst å bevilge den samme milliarden to ganger, helt uavhengig av hvor godt formålet er. Det er derfor direkte feil når Høyre nå hevder at Arbeiderpartiet snyter Forsvaret for en milliard. Milliarden er allerede tildelt Forsvaret, noe Arbeiderpartiet også slutter seg til i innstillingen til den såkalte omdisponeringsproposisjonen.
Arbeiderpartiet støtter lojalt opp under det forliket som ble inngått i våres, noe som innebærer full støtte også til rammene i budsjettforslaget for 2003. Vi har vært med på en samlet ramme på 118 milliarder som vi følger opp. Vi forholder oss også til hva som faktisk er vedtatt av Stortinget, og skal sikre at Forsvaret får de midler de er blitt lovet. Arbeiderpartiet og regjeringspartiene er i det historiske forliket også enige om de strukturelle tiltakene i omorganiseringsprosessen og sikrer nå ro og stabilitet i Forsvaret.
Hernæs og Høyre bør imidlertid feie for egen dør hva bevilgninger til Forsvaret angår. I Sem-erklæringen lovet regjeringen at den skulle " sørge for at den forsvarsstruktur som Stortinget har vedtatt, blir finansiert." Denne strukturen kostet 123.6 milliarder kroner. Etter noen måneder i regjeringskontorene var deres forslag 118 mrd for fireårsperioden. Det er med andre ord et løftebrudd på 5,6 mrd kroner - eller nesten fire millioner hver eneste dag i hele perioden. Dette kan verken Høyre eller Hernæs sno seg unna. Hernæs har åpenbart tenkt at angrep er beste forsvar. Det blir imidlertid fordummende å anklage Arbeiderpartiet for manglende troverdighet i forsvarspolitikken når Høyre selv har sekken full av brutte løfter i milliardklassen. Arbeiderpartiet har faktisk sikret landet historiens første forsvarsforlik!
