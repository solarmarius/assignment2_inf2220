
Lørdag 14. oktober 1995
KrF-leder Valgerd Svarstad Haugland i Skedsmo KrF:
FORSLAGET TIL STATSBUDJETT - ET GODT UTGANGSPUNKT FOR DIALOG
Regjeringens forslag til statsbudsjett er et godt utgangspunkt for dialog, men profilen må skjerpes på flere av områdene. Det gjelder blant annet helsepolitikken, familie-politikken og miljøpolitikken. I et overskuddsbudsjett er disse områdene kommet for dårlig ut. Det sa Kristelig Folkepartis leder Valgerd Svarstad Haugland da Skedsmo KrF feiret sitt 50-årsjubileum lørdag kveld. Svarstad Haugland er KrFs helse- og sosialpolitiske talskvinne på Stortinget, og er valgt fra Akershus fylke.
KrF-lederen minnet om at det bare er noen uker siden årets valgkamp ble avsluttet, en valgkamp der "alle" var enige om at det må satses mer på helsevesenet og eldreomsorgen. -Skal eneromsutbyggingen få den nødvendige drahjelpen, må Stortinget legge inn mer penger i dette enn regjeringen har foreslått, sa hun.
Svarstad Haugland uttalte seg også kritisk til at regjeringen foreslår å redusere bevilgningene til abortrådgivningsorganet AAN med én million, og at man vil redusere engangsstøtten til foreldre som adopterer barn fra utlandet med 10.000 kroner.
-Dersom man ønsker å redusere aborttallene, som alle ønsker, er ikke nedskjæring i rådgivningstilbudet veien å gå. Når det gjelder nedskjæringen på adopsjonsstøtten, gir den en bagatellmessig innsparing på statsbudsjettet, mens det vil være svært følbart for de familiene det gjelder. I det hele tatt er det barnefamiliene som er blitt dette budsjettets tapere, sa Svarstad Haugland, og viste til regjeringen ikke vil regulere verken vil regulere barnetrygden eller husbankrenten.
-Da sier det seg selv hvem det blir som må dra det tyngste lasset. Her fører regjeringen en "stø kurs"-politikk som det er liten grunn til å være stolt over, sa hun.
KrF-lederen sa at det ikke er aktuelt for KrF å være "passivt stemmekveg" for regjeringens budsjettforlag. -Blant de prioriteringene vi har satt opp, kan jeg nevne at vi ønsker å styrke regjeringens budsjettforslag med ytterligere 400 millioner til psykiatri og 400 på somatiske helsetjenester. I tillegg vil vi gi kommunene ytterligere 300 millioner til bygging av nye sykehjemsplasser og enerom i eksisterende sykehjem, sa hun.
KrF-lederen understreket at det er spesielt viktig å styrke psykiatrien, som er i krise flere steder i landet. -Det gjelder blant annet i dette området, der tilbudet er særdeles dårlig. Jeg regner derfor med at en styrking av det psykiatriske helsetilbudet generelt, vil komme Akershus og Romerike til gode på en spesiell måte, sa Valgerd Svarstad Haugland under Skedsmo KrFs 50-årsjubileum lørdag kveld (KrF-Press/NPE).
