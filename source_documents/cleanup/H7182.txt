
10.06.03
Åslaug Haga, leder i Senterpartiet
- Storbritannias ØMU-nei er mer relevant for Norge enn Polens EU-ja!
Norsk EU-debatt må handle om hva som tjener Norge, på samme måte som når Storbritannia i helgen sa nei til britisk ØMU-medlemskap av hensyn til sin økonomi, sier Åslaug Haga. - Stoltenberg driver uærlig spill når han vil inn i EU samtidig som han hevder at kampen mot ledigheten er jobb nummer én! Norsk EU-medlemsskap vil alt overveiende føre til økt ledighet, sier hun.
Åslaug Haga krever at partiene og media nå tar en grundigere debatt av hva norsk EU-meldemsskap faktisk ville bety. - Det er alles plikt at debatten blir grundig og informativ. Det er den ikke nå, hevder hun. - Helgens britiske avgjørelse om nei til ØMU er mye mer interessant for Norge enn polsk ja, sier hun. Den britiske regjering konkluderte med at ØMU ville være negativt for britisk økonomi, med økt ledighet som en konsekvens. - Det samme er tilfelle for Norge, fastslår Haga.
Arbeiderpartiets ja til EU rimer ikke med kampen mot ledigheten, sier Haga. - Stoltenberg må redegjøre for hvordan han mener at vi skal bekjempe ledigheten samtidig som Norge skal inn i ØMU, sier hun. Arbeidsledigheten i ØMU-området er omtrent dobbelt så høy som i Norge. Hvis Norge blir EU-medlem, blir vi også automatisk med i ØMU. Da mister vi muligheten til å bekjempe ledigheten gjennom rentepolitikken eller gjennom ekspaniv finanspolitikk. Resultatet ville bli EU-tilpasning til høyere ledighet og press mot velferdsgodene, avslutter hun.
