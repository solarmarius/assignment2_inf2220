
05.05.99
FREMSKRITTSPARTIETS
STORTINGSGRUPPE
Fra stortingsrepresentant Jan Simonsen (FrP)
Ja til anti-terrorøvelser i Norge!
- Det er helt uholdbart at Justisdepartementet avslår et britisk initiativ om å arrangere en britisk-norsk øvelse for å bekjempe terrororganisasjoner, sier Fremskrittspartiets justispolitiske talsmann, Jan Simonsen i en kommentar. Britiske myndigheter har henvendt seg til Justisdepartementet i Norge for å få til et samarbeid med norske myndigheter.
Dette var blant annet ut fra at terrorister har detonert tre bomber i London nylig, og at den nynazistiske terrororganisasjonen Combat 18 har avdelinger i både Storbritannia og Norge. Britene vil blant annet ha en anti-terrorøvelse i Norge. Tirsdag ble det kjent at departementet har sagt nei til samarbeidet.
- Ekstra uholdbart blir det når Justisminister Odd Einar Dørum hevder at han ikke kjenner til at departementets avgjørelse, sier Simonsen.  Nå må Dørum rydde opp i eget departement. Internasjonalt samarbeid er viktig for effektiv kamp mot terrorisme. Et samarbeid med britisk politi i Norge vil være meget nyttig for oss, sier Simonsen.
- En av fordelene med Schengen-samarbeidet er jo nettopp politisamarbeidet, og Schengenavtalen er jo Dørum tilhenger av, sier Simonsen.
