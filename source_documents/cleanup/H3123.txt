
mandag, 7. juni 1999
Fra stortingsrepresentant Bror Yngve Rahm
APs miljøprofil er uttørket og neddemmet
Med Stortingets vedtak om en halvert utbygging av Øvre Otta, har Arbeiderpartiet vunnet frem med en kompromissløsning mer egnet for å roe gemyttene i eget parti, enn som helhetlig tenkning i energi- og miljødebatten. Dette sier energipolitisk talsmann for KrF Bror Yngve Rahm, etter Stortingets Øvre-Otta debatt i kveld. Han er skuffet over at miljøfløyen i Høyre også måtte bøye seg for vantenkning og lite fremtidsrettet politikk.
Det var Høyres stortingsgruppe som tilslutt avgjorde utfallet.- Jeg er skuffet over opposisjonen og konstaterer at det bare er representantene fra Regjeringa og SV som lar hensynet til miljøet veie tyngst. -Den energien man kan hente ut av en halv utbygging av Øvre Otta, gir minimal effekt i forhold til de skader det påfører miljøet.
Representanter for utbyggingsselskapet Opplandskraft har uttalt at en halv utbygging er ulønnsomt og dermed uinteressant.-Jeg føler meg ikke sikker på at denne holdningen blir stående, men håper selvfølgelig at elva blir vernet til tross for dagens vedtak.
-Det bekymrer meg likevel at lite framtidsrettet tenkning har dominert i Stortingssalen i dag. Talspersoner for å verne et av de flotteste vassdrag i landet har måttet kompromisse for å unngå full utbygging. Regjeringspartiene har hele tiden vært klare mot utbygging, og ville ikke under noen omstendigheter kunne stemme subsidært for en halv utbygging, uttaler Bror Yngve Rahm.
