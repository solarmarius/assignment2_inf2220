
28. februar 2001
Jens Stoltenberg
St@tsminister-brev
- Begeistring er selve drivkraften i kulturarbeidet, særlig lokalt, skriver Jens Stoltenberg i sitt St@tsminister-brev 28. februar 2001. Han understreker hvor viktig et levende kulturliv er for kvaliteten på samfunnet vårt og livene våre, og at det er det viktig for dem som bor og arbeider i Oslo å bli minnet om at det skapes kunst og kultur av høy kvalitet også utenfor hovedstaden.
For tre uker siden åpnet jeg Operafestukene i Kristiansund. Det var bitende kaldt, men likevel ble det en kveld som varmet langt inn i sjelen. Sangen, musikken, dansen - hele den kunstneriske opplevelsen ga alle oss som opplevde den, et løft denne februarkvelden. Både fordi den kunstneriske kvaliteten var høy, men også fordi vi var mange som delte den. Skulder ved skulder satt vi der, mer enn 400 mennesker i en litt for liten sal foran en litt for liten scene, og lot oss begeistre av store opplevelser.
Nettopp begeistring er et stikkord jeg vil legge vekt på når temaet er kultur. Ikke bare fordi mannskoret fra Berlevåg Mannssangforening har vist oss hva det vil si å være både heftig og begeistret, men også fordi begeistring er selve drivkraften i kulturarbeidet, særlig lokalt. Kong Olav sa en gang at utrolige ting kan utrettes når begeistring blir brukt som drivkraft. Bedre kan det ikke sies.
Det er den ekte begeistringen som gjør at livsgleden i Knut Erik Jensens film slår mot oss fra filmlerretet. Det er begeistring som gjør at lokale amatører og profesjonelle krefter sammen makter å trekke mer enn 7000 tilskuere til Festiviteten i Kristiansund i løpet av to hektiske operafestuker.
Jeg skriver om dette av to grunner. For det første for å minne om hvor viktig et levende kulturliv er for kvaliteten på samfunnet vårt og livene våre. Kulturen kan nok oppfattes som en litt skjør plante i politikkens ytterområde, men i virkeligheten er den det avgjørende tegn på sivilisasjon.
For det andre er det viktig for oss som bor og arbeider i Oslo å bli minnet om at det skapes kunst og kultur av høy kvalitet også utenfor hovedstaden. Jeg reiser mye, og over alt er det like flott å oppleve hva kulturlivet betyr for identitet, tilknytning og selvrespekt. Det er en forutsetning for gode lokalsamfunn.
At det i tillegg skaper arbeidsplasser og næringsvirksomhet, er en bonus verd å ta med seg.
Samspill mellom nasjonale, regionale og lokale kulturelle kraftsentra er det vi skal bygge på når vi nå skal skape den kulturelle skolesekken. Den skal bli et tilbud om kulturopplevelser for alle landet skolebarn, med ulikt innhold på ulike alderstrinn. Opplevelser og egen aktivitet skal gå hand i hand, tett knyttet til undervisningen i skolen.
Ellen Horn og Trond Giske inviterer i disse dager til idedugnad for å fylle skolesekken med innhold. De første tilbudene skal gis ved skolestart til høsten.
Spranget er langt fra Berlevåg og Kristiansund til Nationaltheatret i Oslo. Men der så jeg stykket Genanse og verdighet forrige lørdag, basert på Dag Solstads roman av samme navn. Solstads forfatterskap gir rike litterære opplevelser, men også anledning til refleksjon over forhold langt utenfor fiksjonen mellom permene. Og det er et kreativt løft instruktør og skulespillere og danser presterer når budskapet fra en roman blir så mektig framstilt på en scene nesten uten kulisser.
Et kreativt løft er også Jan Kjærstads storslagne trilogi over Jonas Wergeland. Det er stor litteratur - ubetalelige skildringer, skarpsynt samfunnskritikk og et unikt forsøk på å oppsummere vår samtid. Derfor gratulerer jeg nok en gang Jan Kjærstad med Nordisk Råds litteraturpis.
