
Torsdag 12. november 1992
KrF-leder Kjell Magne Bondevik om Flymuseet:
IKKE BEHOV FOR FLERE RUNDER
Det er ikke noe behov for å skulle gå flere runder når det gjelder etableringen av et luftforsvarsmuseum i Bodø, selv om det åpenbart er enkelte grupper som ikke vil avfinne seg med at Stortinget har fattet et vedtak i denne saken. Det sa Kristelig Folkepartis leder Kjell Magne Bondevik da Stortinget torsdag drøftet Forvars-komiteens innstlling til budsjett for forsvaret for 1993.
Kjell Magne Bondevik viste til at det han kalte "til dels ressurssterke grupper" kommer opp med stadig nye innvendinger mot dette vedtaket, og disse har også sine medspillere i Stortinget. Argumentene gjelder om alle økonomiske og andre forhold er tilstrekkelig klarlagt med tanke på flytting, og det mente Bondevik de er.
Høyres forslag om at det ikke må skje flytting til Bodø av de flyene der de juridiske sidene ved eiendomsretten ikke er avklart, betraktet Bondevik som en selvfølge, og han syntes det var underlig og unødvendig om Stortinget skulle gjøre særskilte vedtak om dette. Fremskrittspartiets forslag om ikke å bnevilge midler til flytting av fly, betegnet Kjell Magne Bondevik som "ren obstruksjon i forhold til tidligere stortingsvedtak".
