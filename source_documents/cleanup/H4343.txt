
torsdag 4. mai 2000 11:00:09
- Regjeringen lar forskningen flyte fritt
- Det er urovekkende og forunderlig at Regjeringen snart to måneder etter tiltredelsen fremdeles ikke kan redegjøre for hvem som har ansvaret for forskningen, sier Venstres Odd Einar Dørum i en kommentar til Trond Giskes utdanningspolitiske redegjørelse til Stortinget i dag.
Stoltenberg-regjeringen varslet ved tiltredelsen at den ville legge en del av forskningsdelen i utdanningsdepartementet over til nærings- og handelsdepartementet. Siden har det vært stilt om saken. Heller ikke i dagens redegjørelse benyttet Trond Giske anledningen til å forklare hvordan ansvaret vil bli fordelt. - Jeg forventer en meget rask avklaring av spørsmålet, enten i revidert nasjonalbudsjett eller i den kommende debatten om Giskes redegjørelse, sier Odd Einar Dørum.
Statsråden holdt en engasjert redegjørelse. Venstre ser positivt på at det gamle begrepet enhetsskolen legges til side. Venstre er enig med Giske i at skolen er en sentral arena for fellesskap. Utfordringen er nå å gi rom for mangfoldet. Nettopp fordi Giske la så stor vekt på skolen som arena for fellesskap, er det forunderlig at de betydelige utfordringene i norsk integreringspolitikk overfor fremmedspråklige minoriteter ikke ble sterkere vektlagt. Dette er en særlig utfordring for Oslo-skolen. Venstre forventer at denne utfordringen nå blir satt på den skolepolitiske dagsorden, sier Dørum.
