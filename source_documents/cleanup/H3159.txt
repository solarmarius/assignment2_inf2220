
Fra stortingsrepresentant Rigmor Kofoed-Larsen
Klare forbedringer for kollektivtrafikken
-Transportnæringen burde være positive til tilskuddsøkningen i stedet for å klage over at de ikke har fått så mye som de har ønsket seg, uttaler Rigmor Kofoed-Larsen, samferdselspolitisk talskvinne i Kristelig Folkeparti, etter at hun i dag har møtt representanter fra "Kollektivkampanjen".
Revidert nasjonalbudsjett innebærer en kraftig forbedring for kollektivtrafikken. Buss-selskapene får økt kompensasjonen for autodieselavgift med 82 millioner kroner, til totalt 482 millioner kroner. Økningen i tilskuddet er basert på opplysninger om trafikk og kjørte kilometer som næringen selv har bidratt med
Ved behandlingen av Kyotomeldingen og Grønne skatter vedtok Stortinget at også busser skal betale autodieselavgift, men at selskapene skal kompenseres for de ekstra utgiftene. Målsetningen har vært at avgiften skal stimulere til reduserte utslipp med miljøvennlige busser med lavt forbruk av drivstoff. Samtidig har det vært enighet om at det er nødvendig med en kompensasjonsordning slik at ikke avgiften ødelegger det økonomiske grunnlaget for kollektivtrafikken. For å stimulere til lavere drivstoff-forbruk er det i kompensasjonen beregnet inn en effektivisering på 6 prosent. Dersom omleggingen skal stimulere til mer miljøvennlig drift, må ordningen utformes og kompensasjonen dimensjoneres slik at det ligger et økonomisk incitament til å redusere forbruket av drivstoff.
-Etter at vi fikk på plass en økning av kompensasjonen i forslaget til revidert nasjonalbudsjett har kompensasjonen kommet opp på et nivå næringen har all mulig grunn til å være tilfreds med, sier Kofoed-Larsen, som for øvrig er glad for at representanter fra miljøvernorganisasjoner og transportnæringen samarbeider om en viktig sak, nemlig satsing på kollektivtrafikken.
