
6/9-1999
Fra stortingsrepresentant May Helen Molvær Grimstad
Viktig bidrag til familier med barn i videregående skole:
Barnetrygd fram til myndighetsalder
-En utvidelse av barnetrygden til å gjelde fram til barna er 18 år, vil styrke husholdninger som har tenåringer i videregående skole. Dette er et mye bedre økonomisk løft for familier med tenåringer enn det Arbeiderpartiet foreslår med sitt skolebokstipend, uttaler leder av Familie-, kultur- og administrasjonskomiteen på Stortinget, May-Helen Molvær Grimstad, og oppforder regjeringen til å utvide barnetrygden i budsjettet for år 2000.
-De fleste som har ungdom i huset vet at 16-åringer er "dyre i drift", derfor er det helt feil at barnetrygden opphører på 16-årsdagen, sier hun. -I dag er det svært få 16-åringer som går ut i arbeid og tjener egne penger, og det er derfor naturlig å tilpasse lovverket til en virkelighet der 16-åringer er svært kostnadskrevende for foreldrene, sier lederen i Familie, kultur og administrasjonskomiteen. Dersom vi utvider barnetrygden vil dette gi en kraftig forbedring av økonomien for husholdninger med barn i vidergående skole.
-En omfordeling av barnetrygden kan skje uten å øke de totale statlige utgiftene, sier Molvær Grimstad, og mener at satsene kan reduseres for alle eller noen av de øvrige årskullene. -Det vesentlige er at den økonomiske støtten ikke opphører når barnet fyller 16. En svak reduksjon i de månedlige satsene vil bli lite merkbar i forhold til det positive i å styrke økonomien for familier med barn i videregående skole.
I valgkampen har skole- og tenåringsøkonomi vært et viktig tema, og KrFs forslag om utvidet barnetrygd er en erkjennelse av at utgifter til blant annet skolebøker er en påkjenning på private husholdninger. Molvær Grimstad er opptatt av at ungdom er foreldrenes økonomiske ansvar så lenge de er umyndige, og derfor er det helt naturlig at foreldrene får et tilskudd fram til barna er 18 år.
