
2003
FINNMARK VENSTRE
Sosialt - liberalt - nytenkende
VENSTRE - et viktig parti !
Venstres ideologi:
 Respekten for enkeltmennesket, kombinert med ansvar for hverandre er partiets grunntanke.
 Demokratiet forutsetter frie mennesker som tar ansvar for samfunnet de lever i.
 Venstre er uavhengig av særinteresser og kan derfor tenke nytt og radikalt.
 Venstre ønsker et samfunn preget av toleranse, rettferdighet og likeverd - et samfunn tuftet på nestekjærlighet, omsorg og respekt for hverandre uavhengig av bakgrunn, kultur og status i samfunnet.
STEM VENSTRE - dersom du vil se neste generasjon i øynene!
FINNMARK - MULIGHETENES LAND!
DEMOKRATI OG FOLKESTYRE:
 Et aktivt folkestyre med mange deltagere er grunnleggende for Venstre - fylkeskommunen må derfor opprettholdes og videreutvikles.
 Det regionale nivået må få mer makt overført fra Storting og regjering.
 Åpenhet på alle nivå i forvaltninga er svært viktig for Venstre.
SMÅBEDRIFTER - næringsliv og sysselsetting
 Venstre er småbedrifts- og grunderpartiet.
 Det er og skal være ærefullt å skape sin egen arbeidsplass.
 Et nyskapende og bærekraftig næringsliv er forutsetningen for framtidas velferd.
 Det må utformes bedre sosiale ordninger for selvstendig næringsdrivende.
 Regler og støtteordninger må også tilpasses kvinner som starter opp egen virksomhet - det er like mye kvinner som skal skape det nye næringslivet vi skal leve av i framtida.
 En forenkling av byråkratiet og skjemaveldet er nødvendig for å få "et enklere Norge".
 Råvarer skal videreforedles i fylket og skape stabile arbeidsplasser.
 Fiskeri- og havbruksnæringa må styrkes slik at majoriteten av kystens befolkning fortsatt kan sikres inntekt fra de fornybare ressursene i havet.
 Fiskeoppdrett må drives økologisk forsvarlig.
 Reindrifta skal utvikles til fortsatt å være ei viktig samisk næring.
 Videreforedling av reinkjøtt må vies større oppmerksomhet.
 Vi har store og ubrukte mengder fornybare utmarksressurser i Finnmark og vi ønsker en økt satsing på utmarksnæringene.
 Opprettholde og videreutvikle landbruksnæringa i fylket med økt satsing på lokale mattradisjoner og nisjeprodukter. Rein mat, matvareberedskap og et velpleid kulturlandskap er også svært viktig i denne sammenhengen.
 Forholdene må legges til rette for småskala reiseliv og helårsturisme.
 Støtte tiltak for å beholde kvinner og ungdom i distriktene.
 Kulturbasert næringsutvikling må bli et satsingsområde i vårt fylke.
 Tiltakssonen for Nord-Troms og Finnmark må sikres og utvikles.
 Styrke og utvikle samarbeidet i Barentsregionen.
MILJØ - Venstre er miljøpartiet
 Venstre sier derfor "nei" til oljeutvinning i Barentshavet nå.
 Går imot Russlands planer om transport av atomavfall langs den værharde norskekysten.
 Usikkerheten rundt radioaktive utslipp og den mangelfulle beredskapen til havs og til lands må bli tatt på alvor.
 Den pågående oljetransporten langs Finnmarkskysten må legges minst 50 nautiske mil fra land. (Ei nautisk mil = 1862 m).
 En økologisk balanse i Barentshavet og på vidda må sikres.
 Sikre kontroll over kongekrabben og enkelte selarters utbredelse. Kongekrabben er en fremmed art i våre farvann. Den utgjør en stor trussel mot miljøet i sjøen som vi i dag ikke aner konsekvensene av. Det må snarest bli fritt fiske på krabben for kystfiskerne og den må også kunne utnyttes i reiselivssammenheng.
 Det må en storsatsing til på utvikling av nye, fornybare energikilder som for eksempel bølge- og tidevannskraft. All ny energiproduksjon må skje på miljøets premisser - ikke bekostning.
 Finne løsninger på all den frie campingen som foregår langs veiene i fylket.
 Desinfisering av fiskeutstyr m.m. må tas på alvor - for å hindre spredning av fiskesykdommer i våre vassdrag.
SOSIALT ANSVAR
Helse- og sosial, skole, utdanning, kompetanse og kultur
 Venstre vil opprettholde to sykehus i Finnmark.
 Alle over 18 år skal være sikret en inntekt på vel 100.000 kroner - borgerlønn.
 Styrke det forebyggende arbeidet mot rusmisbruk blant barn og unge.
 Bidra til at fylket sikres nødvendig helsepersonell.
 Opprettholde og videreutvikle et desentralisert utdannings-, kompetanse- og forskningsmiljø i Finnmark.
 Opprettholde det desentraliserte videregående skoletilbudet minst på dagens nivå. Særlig viktig er det å opprettholde og utvikle tilbudet ved landbruksskolen i Tana og fiskarfagskolen i Honningsvåg.
 Bidra til å styrke voksenopplæringstilbudet og tilbudet for eldre særlig innen samisk, norsk, finsk og IT.
 Opprette en fiskerihøgskole på kysten.
 Støtte opp om videreutviklinga av de samiske videregående skolene, reindriftsskolen og Samisk høgskole. På sikt må det være et mål å utvikle Samisk høgskole til et samisk universitet.
 Styrke og utvikle det flerkulturelle i Finnmark.
 Støtte de frivillige organisasjonene da de utfører et svært viktig arbeid. Kultur og idrett er helseforebyggende og trivselsfremmende.
 Styrke og utvikle samarbeidet med våre naboland på Nordkalotten.
Venstre ønsker en politikk for Finnmark som øker trivselen, tryggheten og stopper fraflyttinga
SAMFERDSEL OG FORSVARET
 Geografi, klima og bosettingsmønster setter store krav til samferdselssektoren i fylket.
 Fylket må sikres stabile flyruter og billettprisene må reduseres betraktelig.
 Bredbånd- og mobilnettet må utbygges i hele fylket.
 Veiene må brøytes om natta, rasfarlige strekninger må utbedres.
 Havnene i fylket må utvikles og det må ryddes opp etter gamle kaianlegg.
 Opprettholde og videreutvikle flyplassen i Vardø.
 Gå inn for at det blir bygd flyplass i Kautokeino.
 Gå inn for en videreutvikling av flyplassen på Banak.
 Utbedre E6 mellom Alta og Storsandnes snarest.
 Bygge kystveiforbindelse mellom Alta og Kvalsund.
 Bedre kommunikasjonstilbudet mellom Finnmark og Russland.
 Hurtigruta skal også i framtida opprettholde sine turer mellom Bergen og Kirkenes slik som idag.
 Forsvarets tilstedeværelse i Finnmark er svært viktig - dette også i beredskapssammenheng og i krisesituasjoner. Porsangmoen og Garnisonen i Sør-Varanger må opprettholdes minst på dagens nivå.
 Aktiviteten i Halkavarri skytefelt kan ikke økes utover det som foregår idag. All aktivitet skal skje i nært samarbeid med primærnæringene i området.
FINNMARKSLOVEN - retten til land og vann
 Grunnlovens § 110A om samene og ILO-konvensjonen nr. 169 om urfolks landrettigheter må oppfylles.
 Alle finnmarkinger må beholde de rettigheter de har i dag i forhold til å bruke og høste av naturen - som bl.a. ferdselsretten, multeplukking, jakt og fiske.
 Det lokale folkestyret må styrkes.
 Loven må også omfatte ressursene i fjordene og i de kystnære farvann.
 En urfolkssone i Finnmark må utredes nærmere med tanke på at alle innbyggerne i fylket da vil kunne nyte godt av de muligheter dette kan innebære.
