
21.01.2002
Reagerer på Sponheim si utsegn om mjølkekyr
Leiaren i Stortingets næringskomité, Olav Akselsen frå Arbeidarpartiet, reagerer sterkt på landbruksminister Lars Sponheim si utsegn om at det ikkje er nokon framtid for bruk med 13-14 mjølkekyr. - I praksis vil dette kunne føre til slutten for mjølkeproduksjon i mange distrikt, meiner han.
Leiaren i Stortingets næringskomité, Olav Akselsen frå Arbeidarpartiet, reagerer sterkt på landbruksminister Lars Sponheim sine utsegn om at det ikkje er nokon framtid for bruk med 13-14 mjølkekyr. Sponheim kom med desse utsegna i Stortingets spørjetime denne veka.
- Vi må hugse på at Sponheim her snakkar om over halvparten av norske mjølkebønder. Når Sponheim slår fast at mjølkekvotene må over på færre bønder, kan det bli svært dramatisk for mange, seier Akselsen.
Olav Akselsen trur at mange bruk kan klare seg med 13-14 kyr også i framtida
- Vi kan diskutere endringar. Men det tyder ikkje at vi berre skal tenkje stort. Mange stader er det umogleg å sjå før seg ei slik endring som Sponheim her tar til orde for. I praksis vil dette kunne føre til slutten for mjølkeproduksjon i mange distrikt, meiner han.
