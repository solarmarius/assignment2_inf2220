
24. september 2000
Landskvinnekonferansen
Farsrollen
Landskvinnekonferansen 2000 vedtok flere punkter som dreier seg om barns situasjon etter samlivsbrudd. Ap-kvinnene mener at barnets beste alltid skal være utgangspunktet når det skal tas avgjørelser etter barneloven. I vedtaket heter det at lovens utgangspunkt skal være delt omsorg. De mener at bidragsreglene må endres, og at samvær skal ha betydning for bidragets størrelse. Bidragsmottakers inntekt skal også være et grunnlag når bidragets størrelse fastsettes, mener Ap-kvinnene. Les mer i kapittel Farsrollen i programinnspillet Kvinner i en ny verden.
Det hevdes ofte at spørsmål knyttet til barneomsorg er kvinnenes område. Tradisjonelt har det vært kvinner som har krevd viktige familiepolitiske reformer. Det er liten tvil om at kvinners inntog i politikken har ført til en større fokus på disse problemstillingene. Men det er samtidig liten tvil om at dette er spørsmål som i høyeste grad også omhandler og påvirker menns liv.
Sakte, men sikkert ser vi at menn tar seg til de samme ansvars- og omsorgsoppgaver som kvinnene. Denne trenden er langt fra fullført.
Velferdsstaten har et dobbelt og uavklart forhold til dette. På den ene siden avspeiler ennå utformingen av stønader til småbarnsfamilier en underliggende antagelse om et sterkere ansvar for mødrene. På den annen side er det gradvis innført rettigheter forbehold menn, begrunnet i et ønske om at fedre skal ta mer ansvar på hjemmebanen.
Bortsett fra de særlige behovene som kvinner har for å tre ut av arbeidslivet i forbindelse med svangerskap, fødsel og amming, er det vanskelig å begrunne hvorfor velferdsstatens rettigheter og plikter skal knyttes til personens kjønn. Arbeiderpartiets kvinnebevegelse ønsker å tilrettelegge ordningene på en slik måte at fedre får flere rettigheter i forhold til omsorgsarbeid. Dette har flere begrunnelser:
Det likestillingspolitiske aspektet er en av bakgrunnene for at menn skal ha flere rettigheter i forhold til omsorgsarbeid og særlig etter samlivsbrudd. Foreldrepermisjoner og annet fravær fra arbeidslivet kan føre til at kvinner ikke får de stillingene de er kvalifisert for i arbeidslivet. Kvinner anses i mange tilfeller som uaktuelle for stillinger fordi det er mulighet for at de senere vil gå ut i permisjon. Dersom mannen også får permisjonsrettigheter, vil dette ikke lenger være et argument i kvinnenes disfavør.
Et annet aspekt er fedrenes kontakt med barnet. Nyere forskning viser at det er viktig for barn å ha tid sammen med både mor og far. Forskere mener å kunne påvise at barn som har et nært forhold til sin far har en velutviklet evne til innlevelse. Fedre representerer noe annet enn mødre, og impulser fra begge hold er viktige for barnets utvikling. Dagens fedre bruker mer tid til aktivt samvær med ungene enn tidligere generasjoner av fedre.
Fedrekvoten har vært et fremskritt for fars rettigheter, og det er positivt at det nå er innført selvstendig opptjeningsrett for fedre. Bruken av fedrekvoten viser at menn ønsker å delta i barneomsorgen. Det er imidlertid fortsatt få menn som tar ut mer av foreldrepermisjonen enn de fire ukene de har krav på. Mye handler om holdninger, men det er også strukturelle problemer som gjøre at kvinner og menn foretar ulike valg. Lønnsforskjellen mellom kvinner og menn er fortsatt tilstede. I snitt tjener kvinner 20 % mindre enn menn. Dermed kan det være økonomiske argumenter som ligger til grunn for at kvinner i større grad jobber deltid eller er hjemmearbeidende. Men menn har ikke i særlig grad tatt opp kampen om å få bedre muligheter til å være hjemme med barna.
Men det viktigste aspektet og den viktigste begrunnelse er hensynet til barna: Ved å bedre fedres rettigheter, bedrer vi i realiteten barnas rettigheter. Som foreldre er vi moralsk forpliktet til alltid å ta hensyn til barns beste. Norge er også juridisk forpliktet til dette, bl.a. gjennom FNs barnekonvensjon.
Vi har kommet kort i likestillingsarbeidet i skilsmissesaker. Når et samlivsbrudd er et faktum, er det store kjønnsforskjeller i forhold til hvem som har omsorgsansvar for barnet. Under ti prosent av barn med enslig forsørger bor hos faren.
Etter barneloven har foreldrene fortsatt felles foreldreansvar etter separasjon eller skilsmisse, dersom de ikke avtaler at en av dem skal ha foreldreansvaret alene. Når foreldrene ikke er gift, har moren som utgangspunkt foreldreansvaret alene. Foreldrene kan avtale at de skal ha felles foreldreansvar eller at far skal ha foreldreansvaret alene. Avtalen må sendes til folkeregisteret for at den skal være gyldig. Dette gjelder uavhengig av om foreldrene bor sammen eller ikke. Vi mener at barneloven må endres slik at det gjøres enklere for samboende foreldre å få felles foreldreansvar.
Begrepet fast bosted blir ofte omtalt som hvem som har den daglige omsorgen for barnet. Den av foreldrene som barnet bor fast hos må ha foreldreansvaret.
Barneloven gir barn rett til samvær med begge sine foreldre, også når foreldrene ikke bor sammen. Foreldrene har et gjensidig ansvar for at samværsretten blir oppfylt. Den av foreldrene som barnet ikke bor sammen med har rett til samvær om ikke annet er avtalt eller fastsatt.
Vi mener at foreldrene fortsatt skal ha full avtalefrihet med hensyn til hvor barnet skal bo, og hvor omfattende samværsordninga skal være. Men vi mener at lovens utgangspunkt ved samlivsbrudd må være delt omsorg. Med dette mener vi at foreldrene har felles foreldreansvar og at barnet bor fast sammen med dem begge.
Bidragsreglene må gjennomgås. De må innrettes på en måte som gjør at økonomiske hensyn ikke begrenser samværsmulighetene mellom foreldre og barn. Samtidig må de stimulere til at den samværsordninga som foreldrene har avtalt, følges opp av begge parter. I tillegg må det foretas en gjennomgang av andre lover og regler som direkte berører foreldres økonomiske forhold etter samlivsbrudd.
Undersøkelser viser at 70.000 barn lever under fattigdomsgrensen. Mange lever hos mor som er enslig forsørger. Vi vil oppjustere mors/fars rett til mer utdanning, og derfor utvide tiden under endt utdannelse som enslig forsørger.
Vi vil:
· Avgjørelser etter barneloven må alltid ta utgangspunkt i det som er til beste for barnet.
· Gi alle fedre rett til to ukers permisjon etter fødselen med lønn.
· Gi fedre rett til å opparbeide seg selvstendige permisjonsrettigheter slik at flere fedre tar ut permisjon.
· Involvere fedre mer i spebarnsfasen, gjennom fedregrupper på alle helsestasjoner, samt åpningstider på helsestasjonen slik at også den som ikke er i permisjon kan gå dit med barnet selv om han er i jobb.
· Gjøre delt omsorg til lovens utgangspunkt ved samlivsbrudd.
· Bidragsreglene må endres. Samvær skal ha betydning for bidragets størrelse. Bidragsmottakers inntekt skal tas med i beregningen av bidragets størrelse.
· Inkorporere FNs barnekonvensjon i norsk rett.
