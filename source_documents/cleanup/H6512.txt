
20.12.02
Karita Bekkemellem Orheim
Har Regjeringen snudd?
- Regjeringens forslag til finansieringsmodell for privatskoler er en innrømmelse av at deres privatskolepolitikk betyr bedre økonomiske vilkår for private skoler enn offentlige. Det er bra at Regjeringen har innsett dette, sier Karita Bekkemellem Orheim. Likevel vil Regjeringen fortsatt ha et frislepp av privatskoler uten noen form for kriterier, med høyere offentlig finansiering. Dette mener Arbeiderpartiet er feil prioritering.
- Vi vil satse på den offentlige skolen, der flesteparten av elevene holder til. Dagens skole står overfor store utfordringer, men de løses ikke ved å bruke sårt tiltrengte penger til den offentlige skolen på å etablere flere privatskoler. Konsekvensene av Regjeringens prioritering blir lavere kvalitet i den offentlige skolen, med nedleggelser, oppsigelser, og økt foreldrebetaling, sier Orheim.
Orheim mener Regjeringen foretar en snuoperasjon med det framlagte forslaget til finansieringsmodell.
- Først har de lagt opp til en massiv økning av offentlig støtte til privatskoler i statsbudsjettet for 2003 på nær en halv milliard. Samtidig blir overføringer til den offentlige skolen kuttet, og det blir minimal økning til kvalitetsarbeid. Så kommer de med en ny finansieringsmodell, der de kritiserer sin egen politikk i statsbudsjettet.
Regjeringen mener at kvalitet i skolen skal komme gjennom konkurranse mellom offentlige og private skoler. Dette er Arbeiderpartiet uenig i.
- Jeg har ingen tro på at en slik konkurranse skaper bedre kvalitet i den offentlige skolen. Dette vil medføre en todeling av skolen i Norge, en sortering av elever etter evner og økonomisk og religiøs bakgrunn. Dette bryter med de grunnleggende verdiene vi har bygget den offentlige skolen på, avslutter Orheim.
