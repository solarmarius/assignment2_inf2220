
Dato: 28.04.04
Stortingsrepresentant Øyvind Vaksdal og Øyvind Korsberg (FrP)
FrP krever samlet plan for vindkraftverk
Fremskrittspartiet ønsker at det lages en samlet plan for eventuell bygging av vindkraftanlegg i Norge. Partiet fremmer nå forslag på Stortinget.
Fremskrittspartiets energipolitiske talsmann, Øyvind Vaksdal, viser til at det har blitt en betydelig økt interesse for utbygging av vindmølleparker de siste årene.
- Økt kraftutbygging generelt er særdeles viktig med tanke på å sikre strømforsyningen i Norge. Men en ukritisk utbygging av vindmølleparker er ikke nødvendigvis den beste løsningen. I forhold til det planlagte gasskraftverket på Skogn trengs det for eksempel nesten 1100 store vindmøller (2MW) for å produsere tilsvarende mengde kraft, sier Vaksdal.
Vaksdal viser også til Statnetts utsagn om at en storstilt vindkraftutbygging i Nord-Norge medfører kostnader på rundt fem milliarder kroner for å bygge ut nettet fra Nord-Norge til Midt-Norge.
Fremskrittspartiets miljøpolitiske talsmann, Øyvind Korsberg, viser til at konfliktnivået rundt vindmølleparker er stigende.
- Man bør ikke stille færre miljøkrav til vindkraft enn annen energiproduksjon. FrP ønsker derfor at man skal vurdere totaliteten i vindkraftutbyggingen, slik at samfunnet får se hva vindkraft innebærer av statsstøtte, infrastrukturutbygging og miljøkonsekvenser. I tillegg må man ta i betraktning interessene til reiseliv, lokalt næringsliv, sysselsetting, lokaldemokratiets ønsker med mer. Det må bli slutt på at det politiske flertallet ukritisk løper etter månedens favoritt-teknologi, avslutter Korsberg
