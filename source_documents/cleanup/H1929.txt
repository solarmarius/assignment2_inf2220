
Fredag 15. mai 1992
KrF-leder Kjell Magne Bondevik:
SKYHØYE LEDERLØNNINGER ER USUNT
- UTVIKLINGEN MÅ SNUS
Statsminister Gro Harlem Brundtland bør straks invitere lederne i næringslivet til et møte der man tar sikte på å komme til enighet om å etablere en sunnere praksis når det gjelder lønninger og ytelser til ledere i næringslivet. Denne utfordringen ønsker lederen i Kristelig Folkeparti, Kjell Magne Bondevik, å gi i forbindelse med debatten om gyldne fallskjermer og store lederlønninger. Bondevik karakteriserer utviklingen som usunn, og mener den vil skape en uholdbar konkurransesituasjon såvel innen næringslivet, som mellom privat og offentlig sektor.
Kjell Magne Bondevik minner om at det er de små og mellomstore bedriftene som utgjør ryggraden i næringslivet, og dersom den lønnskulturen man har sett avtegnet i det siste får lov til å utvikle seg, vil disse bedriftene bli tappet for gode ledere. De vil ikke kunne delta i konkurransen om slike tillegg, understreker Bondevik.
KrF-lederen er også kritisk til hemmelighetskremmeriet omkring lederlønningene i det offentlige. Han minner om at når en del slike lederlønninger ble fristilt i sin tid, ble det begrunnet med behovet for å konkurrere med lønnsnivået i det private næringslivet.
-Det er uheldig når lederlønninger presses i været til de når et nivå som vanlige folk reagerer negativt på, og derfor må denne utviklingen stoppes, slår Kjell Magne Bondevik fast. Han mener dette er et spørsmål om moral, anstedighet og solidaritet. Ledere i privat virksomhet og i offentlig sektor må etablere en enighet seg imellom om å få til en annen utvikling.
-Derfor synes jeg statsministeren bør ta initiativ til et møte med ledere i det private næringsliv med sikte på å komme til enighet om en annen og anstedigere utvikling. Det vil både privat og offentlig sektor være tjent med, konkluderer Kjell Magne Bondevik.
