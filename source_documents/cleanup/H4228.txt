
tirsdag 1. desember 1998 13:30:02
Venstres finanspolitiske talsmann Terje Johansen i finansdebatten:
- Venstre fornøyd med budsjettforliket
- Jeg unner Fremskrittspartiet og Høyre de seire de har fått, fordi budsjettet som
helhet fortsatt er et godt sentrumsbudsjett. Det kan vi se av avstanden mellom
det budsjett som nå får flertall og de andre partienes primære forslag, sier Venstres finanspolitiske talsmann Terje Johansen.
Johansen viser til at sentrums hjertesaker er i behold: - Fortsatt opptrapping innen helse og omsorg - og i familiepolitikken. Målet om at det skal være attraktivt å bo i hele Norge står fast; derfor en halv milliard ekstra til distriktstiltak, og vi fortsetter den lange veien mot at småbedrifter og familiebedrifter skal ha like gode kår og samme oppmuntringer som konsernene.
- Venstre beklager at forslaget om en skatteøkning på ett prosentpoeng på alle typer inntekter, men hvor alle med lønn under ca 300.000 i året ville fått skattelette, er blitt borte under forhandlingene. Det ville vært et godt tiltak for bedre fordeling. Vi må bare konstatere at i fordelingspolitikken skiller Venstre og høyrepartiene seg fra hverandre, sier Johansen
- Siden Bondevikregjeringens tiltredelse har opposisjonen gjort sitt beste for å skape inntrykk av en regjering uten styringsevne. De toneangivende i dette jammerkoret, må bære sin del av skylden for at vi har fått et unødig høyt rentenivå i Norge. Særlig gjør Arbeiderpartiet sitt ytterste for å skape inntrykk av at Norge er uten styring. Dette er et vrengebilde, men det blomstrer i god jord fordi Sentrumsregjeringen har utfordret etablerte maktstrukturer i Norge. Det norske samfunn påvirkes i økende grad av korporasjoner og usynlige makthavere - utenfor demokratiske og åpne, offentlige rom. For Arbeiderpartiet er det åpenbart enklere å forhandle med noen få, stor-kapitalister, enn med de mange små.
- Den største forskjellen på en mindretallsregjering fra Arbeiderpartiet og en mindretalls-regjering fra sentrumspartiene, er at den første ikke møter et Arbeiderpartiet i opposisjon.
Men, maktarrogansen er åpenbart usvekket etter ett år i opposisjon. Derfor er det fortsatt viktig at Arbeiderpartiet får fortsette sitt voksenopplæringsprosjekt som opposisjonsparti. Først må Arbeiderpartiet lære litt mer respekt for politiske motstandere. Deretter kan partiet snakke om samarbeid med andre partier - for at vi kan tro på dem. Ut fra de reelle styrkeforhold i Stortinget, er dette budsjettet et godt og balansert kompromiss. Uroen omkring budsjettet har etter min mening vært skapt fordi etablerte maktstrukturer føler sine posisjoner truet, avslutter Terje Johansen.
