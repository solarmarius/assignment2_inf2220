
1.06.2005
Øystein Djupedal, nestleder i SV
Er statsminister Bondevik enig i statsråds Foss uttalelse om det franske nei?
SVs nestleder Øystein Djupedal har i dag skrevet et brev til statsminister Bondevik hvor han spør Bondevik om regjeringen er enig i finansminister Per Kristian Foss sine uttalelser om franskmennene som sa nei til EUs grunnlovstraktat.
Bakgrunnen for brevet er uttalelsen fra Foss, men også at utenriksminister Petersen i muntlig spørretimen i Stortinget i dag ikke fant det rimelig og unnskylde Per Kristian Foss sine uttalelser.
- Når Per Kristian Foss omtaler majoriteten av franskmennene som rasister og kommunister, og utenriksministeren ikke ønsker å beklage dette er det viktig at statsministeren nå klargjør hva som er regjeringens holdning, sier Djupedal.
Djupedal ønsker også å vite om Bondevik finner det passende at en av hans statsråder omtaler det franske folk i slikt ordlag.
BREV:
Statsminister Kjell Magne Bondevik
Postboks 8001 Dep
0030 Oslo
Viser til Per Kristian Foss sin uttalelse på TV2-nyhetene 31. mai, hvor han omtaler det franske folks nei til EUs grunnlov i følgende ordelag: - Det norske folks holdninger til EU tar ikke utgangspunkt i franske kommunister og rasister som Le Pen eller liknende. Det er andre forhold og våre forhold som er avgjørende, sa Foss.
Viser videre til Stortingets muntlige spørretime i dag 1. juni, hvor utenriksminister Jan Petersen ikke finner det rimelig å kommentere statsråds Foss´ uttalelse.
Er statsminister Bondevik enig i Per Kristian Foss sin uttalelse om hvorfor det franske folk stemte nei til EUs grunnlov, og er dette et uttrykk som stemmer med Regjeringens holdning? Finner ikke statsminister Bondevik det upassende at en av hans statsråder omtaler det franske folk i slikt ordelag?
Med vennlig hilsen
Øystein Djupedal
Stortingsrepresentant
