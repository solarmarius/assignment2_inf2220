
Oslo, 9. mars 2000
"Grønt sertifikat" for alle energileverandørar
- Kristeleg Folkeparti vil ha eit pliktig "grønt sertifikat" for alle energileverandørar i Noreg. Berre dei som kan påvisa at ein viss prosentdel av krafta er basert på nye fornybare energikjelder får sertifikat til å levera kraft til forbrukaren. Det vil gi ein stabil marknad for nye fornybare energikjelder og stimulans av fornybar industri i Noreg. Det sa partileiar Valgerd Svarstad Haugland i sin tale til KrF sitt landsstyre 9. mars 2001.
- I starten kan prosentdelen nye fornybare energikjelder for eksempel settast til 5%. Nivået må greiast ut og trappas opp over tid etter kvart som produksjon av energi på basis av alternative energikjelder aukar. Dette vil gi ein tryggeleik i marknaden som manglar i dag, sa Svarstad Haugland.
- Regjeringa har gjennom mange år vist stor vilje til å kutta i løyvingane til enøk og nye fornybare energikjelder. Dei ser ikkje ut til å forstå at det er nødvendig med stabile og framtidsretta rammevilkår for å nå målet om ein ny kurs i energipolitikken, sa KrF-leiaren.
Kommersiell barndom:
- Reklamen retta mot born og unge er i aukande grad blitt kroppsfiksert. Når stadig fleire unge jenter får silikon i brysta eller endrar på nasen eller leppene, er det fordi dei kommersielle kreftene - styrt av vaksne - formidlar at det er nødvendig. Foreldre må ta ansvar. Born og unge må engasjerast og gjerast i stand til å handtera og vera kritisk til bombardementet av påverknad. Skulen må vera med å ta ansvar, næringsliv og aktørar innan bransjen må retta søkjelyset mot seg sjølv, sa Valgerd Svarstad Haugland.
- KrF vil i Stortinget ta opp eit forslag om å innføra 18-års aldersgrense for kosmetiske inngrep som ikkje har ei medisinsk grunngjeving. Vi vil også vurdera eit forbod mot reklame for plastiske operasjonar, sa ho.
Kontantstøtta:
- Arbeidarpartiet dobbeltkommuniserer om kontantstøtta. På den eine sida signaliserer dei ønskje om å gå frå kamp til omkamp. På den andre sida er dei bevisst utydelege. For ikkje å skremma veljarane viser dei til at det er eit fleirtal for kontantstøtta på Stortinget som dei må innretta seg etter. Det er ikkje svar godt nok framfor ein valkamp. Det skaper ein usikker situasjon for over 80 000 born og foreldra deira. Ønskjer Ap å fjerna kontantstøtta? Det har veljarane krav på å vita, understreka KrF-leiaren.
- Det skal bli ein ny valkamp med fokus på familiepolitikk. Vi vil sloss for kontantstøtta. Vi vil ha fleire og billegare barnehagar. Vi vil legga til rette slik at far og barn kan ha meir tid saman. Fødselspermisjonen skal aukast frå 52 til 58 veker. Auken skal reserverast for far, sa KrF-leiar Valgerd Svarstad Haugland.
