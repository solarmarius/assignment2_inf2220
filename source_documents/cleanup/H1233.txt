
AKSJON FOR LAVERE SKATTER
Gjennom skatteaksjonen som lanseres i dag, ønsker Høyre å sette søkelyset på det høye skatte-nivået i Norge og på det faktum at skattene fra i fjor til i år øker med 12 milliarder kroner, eller 3000 kroner for hver nordmann, gammel som ung.
Regjeringen har bebudet en større skattereform, men ønsker ikke å si noe om hva den innebærer før etter valget. Høyre lurer på hvilke "godbiter" Ap ikke tør å presentere for velgerne før det for sent å ombestemme seg.
Høyre kommer ikke til å la Ap-regjeringen slippe unna så lett. Vi krever at de viser kortene sine før valget. Et forslag fra Høyre om å få opp skattereformen til debatt i Stortinget kommer trolig til å bli avvist av flertallet. Likevel skal Høyre fortsette å snakke om behovet for lavere skatter.
I disse dager kjører Høyre i gang en annonsekampanje i flere aviser og blader. Kampanjen skal i første omgang vare i fire dager. Partiet har et mål om å sparke i gang en skattedebatt, og vil følge opp budskapet i tiden frem mot valget.
Spesielt er det tre områder vi i denne omgang vil fokusere på:
Toppskatten på vanlige inntekter må bort. Det må bli lettere å leve av egen inntekt  nesten en million nordmenn betaler toppskatt. Toppskatten skulle være for de høyeste inntektene. Men Ap kan vel ikke for alvor mene at lærere, sykepleiere og industriarbeidere tilhører høytlønnsgrupper som fortjener toppskatt?
Fordelsbeskatningen av egen bolig skal avskaffes. Det er urettferdig at folk må betale husleie til staten for å bo i egen bolig. De siste to årene har boligskatten økt med til sammen 25%.
Formuesskatten og investeringsavgiften skal fjernes. Vi må ikke skatte næringslivet ut av landet. Heller ikke må vi skatte så hardt og tilfeldig at nye bedriftsideer forblir ideer, fordi mennesker med pågangsmot rett og slett ikke våger eller orker. Slik kveler Ap nyskaping.
I dagens utgave av VG er den totale effekten av Høyre forslag på disse tre områdene anslått til 17 mrd. kroner.
