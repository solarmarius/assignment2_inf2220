
28. februar 2006
Høyres Stortingsgruppe
Regjeringen sier nei til grønne sertifikater
- Høyre: Meget skuffende!
-Høyre er meget skuffet over at Regjeringens beslutning i går om å si nei til å innføre et grønt sertifikatmarked som kan gi økt produksjon av fornybar elektrisk kraft i Norge. Dette sier 1. nestleder i Stortingets energi- og miljøkomité og Høyres energipolitiske talsmann, Børge Brende. -Dette er en trist dag, både for alle de som gjennom lengre tid har planlagt bygging av mikro-, mini- og småkraftverk rundt om i landet, for de som har planlagt bygging av vindkraft eller andre former for fornybar kraftproduksjon, men først og fremst for strømkundene som kan gå en anstrengt forsyningssituasjon og økte strømpriser i møte, fastslår Brende.
Krever fakta på bordet
Regjeringen hevdet at et grønt sertifikatmarked sammen med Sverige ville gi økte priser til strømkundene. Dette setter Børge Brende et spørsmålstegn ved. Han viser til Greenstream som har beregnet at et grønt sertifikatmarked vil koste norske husholdninger mindre enn en femtilapp i året. Brende vil kreve at Regjeringen legger frem regnestykkene sine for Stortinget. -Nå må vi få alle fakta på bordet. Regjeringen må dokumentere for Stortinget at et grønt sertifikatmarked vil bli så dyrt for norske strømkunder som den hevder, sier han.
Kraftløs regjering
-Det som virkelig kan koste strømkundene dyrt er manglende kraftutbygging og en mulig kraftkrise", sier Brende. "Regjeringen har sagt nei til mer vannkraftutbygging, den sier nei til konvensjonell gasskraft og vil ikke love å betale rensekostnadene for gasskraftkraft med CO2-håndtering. Nå sier Enoksen også nei til grønne sertifikater som kunne ha gitt oss mer kraft fra nye fornybare energikilder.
-Regjeringen har ingen svar på hvordan den vil gjenopprette balansen mellom produksjon og forbruk av strøm her i landet, og den har ingen svar på hvordan den vil avverge en kommende kraftkrise i Midt-Norge. Avlysningen av et grønt sertifikatmarked er enda en demonstrasjon av en kraftløs energipolitikk, avslutter Brende.
