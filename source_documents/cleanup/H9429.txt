
2.8.2005
Eli Sollied Øveraas, stortingsrepresentant for Senterpartiet
Frp`s manglande distriktspolitikk!
Senterpartiet og Framstegspartiet står langt frå kvarandre på ei rekke distriktspolitiske område. Senterpartiet vil ha ein aktiv og målretta distriktspolitikk, og legg vekt på at heile landet skal takast i bruk.
Landbruket er sjølve berebjelken for mange lokalsamfunn i bygde-Norge. Difor meiner
Senterpartiet at inntektsutviklinga innanfor jordbruket må vere langt meir positiv enn det som er tilfelle i dag.
Frp vil fjerne alt sentralt og viktig lovverk i landbrukssektoren og gå over til ei marknadsbasert landbruksnæring etter det dei kallar enterprenørskapsmodellen. Odelslova og konsesjonslova skal fjernast - likeeins all regulering som hindrar fri konkurranse. Vidare vil Frp avskaffe jordbruksavtalen, og i samband med statsbudsjettet for 2005, foreslo dei å kutte 4 mrd kroner i landbruket.
Medan Senterpartiet arbeider aktivt for å gjeninnføre kommunale næringsfond og opprette regionale næringsfond med ein kapitalbase på 20 mrd kroner, har Frp gått i bresjen for å fjerne løyvingane til både kommunale næringsfond og regional næringsutvikling.
Regjeringa har i løpet av regjeringsperioden kutta dei distriktspolitiske verkemidla med 630 mill kroner, lavrisikolåneordninga til Innovasjon Norge med over 1 mrd kroner og nulla ut støtta til dei kommunale næringsfonda.
Det er for øvrig interessant å merke seg at i ei meiningsmåling utført av Sentio, hevder to av tre bedriftsleiarar at staten i større grad enn i dag bør bidra med risikokapital til bedriftsetableringer.
Frp meiner Innovasjon Norge må ta mindre omsyn til distrikta, og hevder at verkemidla som er tilgjengelege gjennom Innovasjon Norge i for stor grad vert styrt av distriktspolitiske omsyn!
Sp meiner at skal vi nå målet om utvikling i heile landet, må det vere verkty tilgjengeleg for dei som ynskjer å skape noko. Ein kapitalbase på 20 mrd kroner til regionale næringsfond, samt auke rammene til Innovasjon Norge til 2001-nivå, vil vere eit viktig verkty som kan bidra til nye, varige og lønsame arbeidsplassar - ikkje minst i distrikts-Norge.
Permitteringsreglane har vore ein gjengangar på Stortinget, og Regjeringa har både ved framlegginga av statsbudsjettet og revidert budsjett varsla omkamp. Under behandlinga av revidert budsjett 17.juni, støtta Frp at permitteringsreglane vart forlenga med 6 mnd - som det vart gjort 6 mnd tidlegare! Næringslivet treng førutsigbarheit - ikkje stadig nye omkampar!
Både Sp og Frp ynskjer å auke samferdslebudsjettet, men det er prinsipielle forskjeller mellom partia i bruken av pengane. Frp prioriterer vedlikehald og utbygging i sentrale strok framfor vegar i distrikta.
Sp vil ta heile landet i bruk. Distrikts-Norge skal ikkje bli taparen når budsjetta vert behandla og kronene vert fordelte. Vi ynskjer levande bygder, næringsutvikling og ein godt utbygd infrastruktur som skal kome heile landet til gode!
