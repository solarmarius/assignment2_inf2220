
31. mars 2004
Venstres stortingsgruppe
Trine Skei Grande (V)
- Regjeringen setter skolen fri!
- Dette er den største frihetsreformen for norsk skole i nyere tid, og et systemskifte fra en sosialdemokratisk enhetsskole til en sosialliberal frihets- og kvalitetsskole. Det sier Venstres parlamentariske leder og medlem i Stortingets utdanningskomité, Trine Skei Grande, etter at regjeringen i dag la fram stortingsmeldingen "Kultur for læring".
· For det første erstattes sentralstyringen av skolen med frihet, ansvar og tillit til den enkelte skole, til skoleledere, lærere og elever. Et systemskifte i styringsideologi.
· For det andre er dette tidenes kompetansereform for lærerne, med et historisk økonomisk løft.
· For det tredje gir meldingen klar beskjed om å ta bedre vare på elevenes talenter gjennom mer tilpasset opplæring og tydeligere krav til faglige resultater.
- I sum er dette et stort gjennomslag for Venstres skolepolitikk, sier Trine Skei Grande.
- De andre partiene i regjeringen vil sikkert si det samme, og det viser at regjeringen arbeider godt sammen i utarbeidelsen av politikken. Både Sem-erklæringen og de tre partienes programmer er i all hovedsak oppfylt med denne store frihetsreformen for norsk skole. Viktigst av alt er at vi med dette vil få en langt bedre skole, preget av kunnskap, mangfold og likeverd, sier Venstres skolepolitiker, Trine Skei Grande.
