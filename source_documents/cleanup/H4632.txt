
21. september 1999
Kvinnepolitiske styre
Støtter kostnadsmodell for barnebidrag
Kvinnepolitisk styre i Arbeiderpartiet har behandlet høring om endringer i bidragsreglene på styremøte 21.09.99 og har følgende overordnede kommentarer til høringsutkastet:
Utgangspunktet for et regelverk om barnebidrag, er at det må utformes med tanke på barnets beste. Regelverket må utformes i lys av samfunnsmessige utviklingstrekk- og forhold. Siden barnebidragsreglene først ble utformet, har flere kvinner kommet i arbeid, og familiestrukturene har endret seg. I dag er nær 50 prosent av alle barn født utenfor ekteskap. Om lag fire av 10 barn vil ikke bo sammen med begge foreldre i år 2008. Dermed er ikke regelverket om barnebidrag noe som gjelder de få, men noe som gjelder mange.
Prosentmodell eller kostnadsmodell?
Vi er i utgangspunktet positive til at fastsettelse av barnebidragets størrelse skal skje etter en kostnadsmodell, isteden for i dag hvor bidragets størrelse fastsetter etter en prosentmodell. Bakgrunnen for vår støtte til kostnadsmodellen kan oppsummeres i to hovedpunkter:
1. Kvinnepolitisk styre ønsker en modell for fastsettelse av barnebidrag hvor samvær skal ha betydning for bidragets størrelse. I dagens regelverk har samvær ikke betydning for bidragets størrelse. I realiteten betyr det å ha samvær med barnet at bidragspliktige betaler, i tillegg til bidraget, for en del av barnets løpende underhold. Vi ønsker et system som ikke er til hinder for samvær mellom barn og foreldre. Begge foreldrenes omsorg bør være viktig mål for bidragsordningen. Dermed støtter vi forslaget om at barnebidraget reduseres med de antatte utgiftene den bidragspliktige har til samvær med barn. Dette vil understreke den bidragspliktige som fortsatt omsorgsperson for barnet.
2. Et annet prinsipp som er viktig for Kvinnepolitisk styre, er at begge foreldres inntekt bør ha betydning for barnebidragets utmåling. Dette kan medvirke til å understreke begge foreldres likeverd i foreldrerollen. Prinspippet om at begge foreldrenes inntekt skal ha betydning for barnebidragets utmåling lar seg ikke forene med prosentreglene. Kvinnepolitisk styre støtter prinsippet om at begge foreldrenes inntekt skal ha betydning for bidragsfastsettelsen.
Kostnadsmodell for barnebidrag
Kvinnepolitisk styre ser at kostnadsmodellen særlig er egnet for de gruppene hvor begge foreldrene har tilnærmet lik inntekt eller har en såkalt middelinntekt. I situasjoner hvor det er store inntektsforskjeller mellom partene, kan det derimot være større problemer. Også i de gruppene hvor begge foreldrene har lav inntekt, må modellen utredes nærmere.
Når man utformer en konkret kostnadsmodell for barnebidrag, må man klarer å fange opp forskjellige levestandarder, slik at modellen ikke fører til at en bidragspliktig med høy inntekt ikke bare bidrar til forsørgelse i forhold til en nøktern levestandard, men at den pliktige også bidrar til at barna får del av en høy levestandard dersom den bidragspliktige har dette. Kvinnepolitisk styre mener at det kan fastsettes et tilleggsbidrag der bidragspliktige har høy inntekt.
Kostnadsmodellen bidrar til å få frem de faktiske kostnadene ved å ha barn, men vi er opptatt av at en omlegging av barnebidragsordningen ikke skal føre til en forverret situasjon for barn med enslige forsørgere som i utgangspunktet har en svak økonomi. Og mener at det offentlige skal ha støtteordninger som sikrer foreldrene et minimums barnebidrag i de tilfeller hvor det er nødvendig. Vi ønsker en sterkere fokus/avklaring på de tilfeller hvor bidragspliktige/mottakere har lav inntekt. Kvinnepolitisk styre er positive til at beregnet bidrag prøves mot bidragspliktiges betalingsevne slik at bidragspliktige gis rett til å beholde normert nøkterne beløp til eget underhold. Denne gruppen må ikke komme dårligere ut enn i dag ved innføring av kostnadsmodellen. Dette er en meget viktig forutsetning før innføring av en kostnadsmodell for barnebidrag.
Reiseutgifter
Kvinnepolitisk styre mener at reiseutgifter bør trekkes inn ved bidragsfastsettelsen. Selv om barnebidraget er ment til å dekke barnets grunnleggende forsørgelsesbehov, mener vi også at et av prinsippene for barnebidragsordningen også bør være samvær med foreldrene. Selv om man i de fleste barnebidragstilfeller ikke har høye utgifter til reiseutgifter, viser en undersøkelse som det er henvist til i høringsnotatet (s. 81) at 16% mente at samværet med barna fungerte dårlig eller middels grunnet høye reiseutgifter. Selv om det er ulike grunner til at reiseutgiftene blir høye, for eksempel gjennom frivillig eller tvungen flytting, så mener vi at det bør utredes nærmere hvordan man kan få en likere fordeling av reiseutgifter mellom foreldrene. Dette for å sikre at barnets beste blir satt i fokus i forhold til bidragsfastsettelsen.
Avslutning
Vår kommentar til forslaget til endringer i barnebidragsregelverket er at vi ønsker en kostnadsmodell for barnebidrag, at vi ønsker sterkere fokus på samvær mellom foreldre og barn, og at vi ønsker at regelverket skal ta for seg lavinntektsgruppenes mulighet for barnebidrag og forsørgelse slik at vi får et helhetlig system til barnets beste.
