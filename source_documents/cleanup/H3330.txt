
Torsdag 23. mars 2000
Stortingsrepresentant Jon Lilletun om privatskolesøknader:
-Ingen private grunnskoler godkjent i etterkant
-Ingen av de omtalte skolene i dagens utgave av Aftenposten var godkjent av politisk ledelse i etterkant av regjeringen Bondevik sitt kabinettspørsmål. Alle beslutningsnotat fra avdelingen i KUF var fra før 9. mars og som ledd i ordinær saksbehandling. Alle beslutninger var i samsvar med faglig anbefaling, sier Jon Lilletun.
Lilletun påpeker at alle de omtale skolene hadde fått påtegning fra politisk ledelse og var sendt avdelingen før regjeringen Bondevik stilte sitt kabinettspørsmål.
-Ingen av de innvilgede søknadene ble forsert eller tatt ut av behandlingskøen. Mengden søknader henger sammen med at departementet forberedte revidert nasjonalbudsjett der det skal justeres for nye privatskolesøknader som kommer i gang høsten 2000. Fortsatt er det mange privatskolesøknader under behandling, opplyser tidligere statsråd i KUF Jon Lilletun.
-Etter min mening har Regjeringen Bondevik opptrådt ryddig og konsekvent i denne saken, både i forhold til privatskoleloven og den politiske situasjonen, sier Jon Lilletun.
