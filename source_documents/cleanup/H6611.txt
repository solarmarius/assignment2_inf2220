
21.10.02
Vegard Martinsen, (DLF)
Legg ned Oslo-trikken!
Sporveisstyret har nå endelig vedtatt å legge ned noen av Oslos trikkelinjer. Det Liberale Folkepartiet ser meg glede på dette, og håper at dette er første skritt i en plan om å erstatte hele trikketilbudet med buss.
Buss er på alle vis et bedre alternativ enn trikk. Bussen er mer fleksibel; den trenger bare vei, ikke skinner, for å komme frem. Buss er dessuten langt billigere enn trikk, og mellomlegget er det selvsagt ikke bare de reisende selv, men skattebetalerne som må bidra med.
Hovedgrunnen til at trikken bør erstattes med buss er allikevel hensynet til miljøet. Når trikketilhengerne hevder at det er opplagt at buss forurenser mer enn trikk, så er dette feil.Trikkefantastene tar åpenbart ikke hensyn til at støy også er forurensning, trikkestøyen er forferdelig, også fra de minst bråkete trikkene. Dessuten skjer det ofte at trikken, siden den må holde seg på skinenne, lager lange køer av biler som går på tomgang, og forurensningen fra biler på tomgang er betydelig. Dessuten er en trikk så enormt tung at den krever langt større mengde energi til fremdrift enn tilsvarende for en buss.
Det er å håpe at de partiene i Oslo Bystyre som nå ser ut til å ville legge ned enkelte trikkelinjer - H, FrP og KrF - ikke lar seg skremme av en gjeng trikkefantaster, men våger å stå fast på forslaget om å redusere både støy og annen forurensning for Oslos befolkning, og at de også velger den løsningen som er billigst for skattebetalerne. I denne saken går altså økonomi og miljø hånd i hånd. DLF vil ihverfall stå fast på det standpunktet som er best for Oslos befolkning som helhet: trikken må legges ned.
