
14. 08, 2005
Stortingsrepresentant Harald Tom Nesvik, FrP
- Feigt av Gro
- Jeg synes det er feigt av Gro Harlem Brundtland å si nei til en debatt om eldreomsorg med Carl I Hagen. Det sier stortingsrepresentant for FrP, og medlem av Stortingets sosialkomité, Harald Tom Nesvik.
- Det sier jo litt om landets tidligere statsminister, og Aps troverdighet når det gjelder å løse utfordringene i eldreomsorgen, at hun drar til hjem med halen mellom bena straks noen minner henne - og utfordrer henne - om alle de brutte løftene hun selv kom med overfor eldre og vanskeligstilte i den tiden hun var statsminister, sier han.
Nesvik minner om at Gro i sin tid som statsminister avviste alle tanker om en statlig finansiert eldreomsorg, og avviste at andre enn det offentlige kunne gi god omsorg.
- FrP ønsker en statlig finansiert eldreomsorg der finansieringen skjer via folketrygden, og ikke er avhengig av den økonomiske prioriteringer i den enkelte kommune. På denne måten sikrer Stortinget seg verktøy til å løse problemene dersom omsorgen blir for dårlig, sier Harald Tom Nesvik.
"Flaut politisk comeback"
- Når Gro heller ikke tør å møte Carl I Hagen til debatt om landets eldreomsorg har hennes deltagelse på "Aps pr-stunt om eldreomsorg" denne uken kun bidratt til å vise landets velgere at selv ikke den tidligere "landsmoderen" er særlig lysten på å forsvare Aps manglende forslag til løsninger på problemene innenfor eldreomsorgen.
- Det var sikkert ikke dette som var hensikten med fredagens flaue politiske comeback, sier Nesvik.
