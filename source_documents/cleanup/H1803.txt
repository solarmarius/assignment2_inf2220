
Onsdag 5. februar 1992
Svein Alsaker om "sorenskriver-saken":
KRITIKKVERDIG HÅNDTERING - MANGLENDE ANTENNER
Stortingsrepresentant Svein Alsaker (KrF, Hordaland) mener justisminister Kari Gjesteby har håndtert den såkalte "sorenskriver-saken" fra Arendal på en kritikk-verdig måte. Han er forundret over at statsråden er så totalt uten antenner for den kritikken hun har møtt i saken. Alsaker er sitt partis justispolitiske talsmann i Stortinget.
Justisministeren svarte onsdag på spørsmål i Stortinget om hvorfor det ikke er reist avskjedssak mot den underslagssiktede sorenskriveren, og hvorfor han har fått tilbud om arbeid i justisdepartementet. Statsråd Kari Gjesteby svarte ved å vise til at sorenskriven selv hadde sagt opp sin stilling, og dermed "spart" staten for en avskjedssak som kunne blitt svært langvarig. I oppsigelsestiden, mens staten likevel må utbetale sorenskriven lønn, har man bedt ham utføre ikke nærmere definert arbeid for departementet, sa statsråden i Stortinget.
-Jeg tror ikke noe på at en avskjedssak ville blitt så lang som statsråden hevder. Det er snakk om et erkjent straffbart forhold. I så måte er dette en helt enestående sak, sier Svein Alsaker. Han mener det ville vært helt uangripelig om departementet hadde nektet å innvilge sorenskriverens avskjedssøknad og i stedet suspendert ham med krav om avskjed.
-Når man har valgt en fremgangsmåte som er mindre belastende for vedkommende dommer, burde i det minste arbeidsforholdet og lønnsutbetalingen vært stoppet. Å gi lønn i åtte måneder til en tidligere dommer som har fått avskjed etter å ha erkjent et underslag, og dertil gi ham uspesifiserte arbeidsoppgaver i justisdepartementet, krenker den alminnelige rettsfølelsen hos folk. Jeg synes hele ordningen virker lite gjennomtenkt, konkluderer Svein Alsaker.
