
22.8.2003
Stortingsrepresentant Morten Lund, Senterpartiet
KOSTBART ANBUDSBYRÅKRATI
Regjeringen sier den vil forenkle og fjerne unødig regelverk og byråkrati. Den sier den også vil gjøre det enklere for kommunene å drive effektivt ved å innføre større lokal frihet. Så leser vi i Nationen at Regjeringen har oppnevnt et utvalg som foreslår at det for alle kommunale innkjøp over 50.000 kroner skal innføres en nasjonal standardprosedyre. Det er allerede bestemt at alle anskaffelser over 200.000 kroner skal ut på anbud. Det foreslås nå at den ansatte som ikke følger reglene til punkt og prikke kan straffes med fengsel!
Reaksjonene fra kommunene viser at papirarbeidet med å følge de statlige innkjøpsregler for små innkjøp er kostbart og unødvendig. Dette uttales både fra små og middels store kommuner, og fra ordførere fra ulike partier.
Dette var også budskapet fra kommunesektoren da Stortinget i 2000 behandlet de reglene som nå gjelder. Likevel var det bare Senterpartiet som ikke ville innføre krav om anbud for lågere beløp enn de terskelverdiene som er fastsatt i EU-direktiv - 1.6 mill. kr. for kjøp av varer og tjenester.
Jeg mener det bør være opp til den enkelte kommune å fastsette innholdet i sitt innkjøpsreglement for anskaffelser under denne terskel. Beløpsgrenser ved krav om anbud vil da kunne bli forskjellig i ulike kommuner og også for ulike typer innkjøp. Man vil også kunne bestemme lokalt at rutiner må fravikes for eksempel når tidsnød tilsier det.
Senterpartiet deler synet til Ap-ordføreren i Årdal i Sogn og Fjordane som mener at et strengt anbudsbasert regelverk vil virke sentraliserende. På lengre sikt vil kommunen og kommunenes innbyggere kunne spare store beløp på at det finnes en lokal rørlegger eller bokhandel. Slike hensyn som handler om mer enn prisen på det enkelte innkjøp må det være lov å ta. For di det lønner seg på lang sikt.
Senterpartiet har tillit til at de i den enkelte kommune gjør det de kan for å få mest mulig ut av de tilgjengelige penger. Der tror vi både de styrende organer og de ansatte ledere er helt på linje. Pengemangelen føles på kroppen hver eneste dag i de aller fleste kommuner. Særlig i de mindre kommuner vil unødig pengebruk og eventuelt snusk lett bli oppdaget og slått ned på. Revisor, kontrollutvalg og kommunestyret utgjør til sammen en god kontroll.
Akkurat nå mener jeg det er viktigst for Storting og Regjering å befri kommunene fra regelverk som hindrer dem i å gjøre sin jobb på en smart og rasjonell måte ut fra de lokale forutsetninger. Unødvendig byråkrati må bort. Her kan mange milliarder spares. Å heve beløpsgrensa for krav om anbud er bare ett tiltak.
