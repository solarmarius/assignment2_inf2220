
lørdag 14. august 1999 20:49:56
Venstres nestleder Gunnar Kvassheim:
Hagen på nivå med Kleppe og Hedstrøm
Carl I. Hagen har lagt seg på samme usaklige og fremmedfiendtlige nivå som partikolegaene Øystein Hedstrøm og Vidar Kleppe med utspillet om at boligbroplemer i Oslo skyldes innvandrere, sier Venstres nestleder Gunnar Kvassheim.
- Boligproblemene i Oslo har helt andre årsaker enn at Oslo gjennom de siste tiårene har blitt en flerkulturell hovedstad, med innbyggere med ulik geografisk bakgrunn. Dette er et svært sammensatt problem som skyldes en rekke ulike faktorer.
- Uten innvandrere ville det være umulig å gjennomføre alle hovedstadens tjenestetilbud og oppgaver, sier Kvassheim.
Boligproblemene har også tiltatt kraftig i en periode hvor antallet personer som har fått asyl eller permanent opphold på humanitært grunnlag har vært svært lav.
Venstres nestleder oppfordrer sine stortingskollegaer i Fremskrittspartiet til en saklig debatt om hvordan man best mulig kan integrere flyktninger og asylsøkere i det norske samfunnet fremfor å reise landet rundt med showpregede utspill uten rot i virkeligheten.
Venstre har utfordret Fremskrittspartiet til saklig og lokal debatt om temaet i de 10 største byene.
