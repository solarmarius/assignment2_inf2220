
Dato: 16. juni 2004
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
Muslimer krever særordninger i skolen: Muslimske særkrav er baklengs integrering!
Lederen for Norges Muslimske Ungdom, Athar Akram, vil ha særordninger for muslimske elever. Den muslimske ungdomslederen vil at det skal legges til rette for bønnestund i skoletiden, bygge dører i dusjene og at det skal bli slutt på felles svømmetimer med gutter og jenter i skolen.
Helt uhørte krav
- Dette er noe av det verste jeg har hørt på lang tid. Dette er forslag fra en som har frekkhetens nådegave og kravene er helt uhørte, sier en sjokkert Arne Sortevik, som er skolepolitisk talsmann for FrP.
- Det kommer ikke på tale å innføre særordninger for etniske grupper i skolen, det skal fortsatt være full likebehandling av alle typer elever i skolen. Forslagene fra Akram går på tvers av hele poenget med integrering. Dette er baklengs integrering, og jeg skjønner ærlig talt ikke hvorfor man ikke selv skjønner hvilke gale signaler dette gir, sier Sortevik.
Muslimske elever må tilpasse seg
- Det skal ikke være slik at norsk skole skal tilpasse seg religiøse skikker fra andre land, det må fremdeles være slik at muslimske elever skal ta del i integreringen og tilpasse seg norske forhold, avslutter Sortevik.
