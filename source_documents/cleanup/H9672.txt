
14.10.2005
Arbeiderpartiet, Sosialistisk Venstreparti og Senterpartiet
- Et tydelig høyrebudsjett
Kommentar til Bondevik-regjeringens forslag til Statsbudsjett 2006 fra Hill-Marta Solberg, Øystein Djupedal og Magnhild Meltveit Kleppa
- Bondevik-regjeringens forslag til statsbudsjett for 2006 viser en tydelig høyreprofil. Den økte handlefriheten i norsk økonomi brukes på skattelettelser til dem med høye inntekter og formue. Budsjettforslaget er i tråd med Bondevik-regjeringens politiske profil de siste fire årene. Satsingen på skolen, eldreomsorgen og barnehager er altfor svak i Bondevik-regjeringens forslag, sier Solberg, Djupedal og Kleppa.
- Den nye regjeringen skal nå bruke noen uker til å omarbeide budsjettet på vesentlige områder. Den nye regjeringen vil legge fram et nytt skatteopplegg, men dette kan ikke kommenteres detaljert i dag. To ting er imidlertid klart: Den nye regjeringen vil styrke kommunenes økonomi med flere milliarder kroner slik at disse kan skape en god skole og en trygg eldreomsorg. I tillegg skal det satses på flere og billigere barnehager, sier Solberg, Djupedal og Kleppa.
- Den nye regjeringen vil også prioritere en mer aktiv nærings- og arbeidsmarkedspolitikk for å skape flere arbeidsplasser og få flere i arbeid, sier Solberg, Djupedal og Kleppa.
