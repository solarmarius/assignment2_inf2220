
16.4.2005
Venstres landsmøte 2005
Spleiselag for fast dekke på fylkesveger
Det norske fylkesvegnettet har en betraktelig dårligere standard enn riksvegnettet, på grunn av hull, sprekkdannelser, manglende fast dekke, dårlig bæreevne etc, og på grunn av generelt etterslep i vedlikeholdet. Det har vært en sterk trafikkøkning på de viktigste av disse vegene de siste åra, spesielt med tyngre kjøretøy. Dette gjør situasjonen verre.
Bedriftene er ofte lokalisert i "enden" av vegnettet, avhengige av at hele vegnettet fungerer godt. Dessverre har det innenfor fylkenes økonomiske rammer ikke vært mulig å holde en tilstrekkelig standard. Uten et velfungerende riks- og fylkesvegnett vil verdiskaping i distrikta bli skadelidende.
Venstre mener derfor at et krafttak for et tidsmessig lokalt og regionalt vegnett vil være svært viktig for arbeidsplasser og bosetting i distriktene.
Venstre vil arbeide aktivt for et storstilt spleiselag, der staten og fylkeskommunene med 50/50 prosent deling finansierer fast dekke på alle fylkesvegene som har vesentlig betydning for næringsliv og bosetting.
~
For informasjon om venstres landsmøte: www.venstre.no 
