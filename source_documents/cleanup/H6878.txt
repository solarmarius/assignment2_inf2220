
14.03.03
Åslaug Haga
Åslaug Haga til Sp-landsmøtet: - Sp prioriterer arbeidsplasser, lokal velferd og nei til EU
- Senterpartiet skal konsentrere innsatsen om arbeidsplasser, gode lokale velferdstenester og et tindrene klart nei til EU om framover. Vi skal plassere Senterpartiet trygt i sentrum av norsk politikk, sa den påtroppende Sp-lederen Åslaug Haga om sine prioriteringer for Senterpartiet framover i sitt innlegg i generaldebatten på Senterpartiets landsmøte på Røros i dag.
- Vi skal ta vare på og skape arbeidsplasser. Norge må bygge på våre fortrinn som bl a store naturressurser. Landet trenger en aktiv og målretta næringspolitikk. Mens arbeidsledigheten øker i landet, fører regjeringa en næringspolitikk basert på Doris Day-filosofien - que sera, sera - det som skjer det skjer. Norge er i dag et av den vestlige verdens fremste laboratorier for liberalistisk politikk med Per Kristian Foss som yppersteprest og med Dagens Næringsliv og Finansavisen som hellige skrift, sa Haga.
- Senterpartiet skal være garantisten for å gi folk gode lokale velferdstjenester. Livet leves lokalt! Uten barnehage, skole, omsorgsordninger og et aktivt kulturliv kan ikke lokalmiljøene leve. For å få dette til må kommunene må få beholde en større andel av egne skatteinntekter og få forhandlingsrett med staten - så ikke Stortinget kan vedta flotte reformer uten å ville sende med penger - vi må slette gjeld og gi kommunene mer inntekter.
- Senterpartiet skal være landets fremste kultur- og frivillighetsparti. Kultur skaper identitet, tilhørighet, kreativitet og gode møteplasser. Frivilligheten løser viktige oppgaver og ansvarliggjør oss overfor fellesskapet. Uten frivillighet slukner Norge. Kort sagt: Senterpartiet skal være best på å tilrettelegge for frivillighet og kultur, sa tidligere kulturminister Åslaug Haga.
- Senterpartiet skal si et tindrende klart nei til EU. Den nye EU-kampen er i gang. Vi har fulgt med i timen og veit hva et EU-medlemskap betyr. Derfor trenger ikke vi noen tenkeboks. Vi skal bygge kunnskap, men trenger ikke seminarere oss fram til en konklusjon. Vi skal snakke EU rundt kjøkkenbord og kafébord, vi skal ut på gater, streder og torg og fortelle folk hva et EU-medlemskap vil bety for. Nei-sida har vunnet før - vi kan gjøre det igjen, sa Åslaug Haga til Sp-landsmøtet.
[Hele talen følger:]
Innlegg i generaldebatten på Senterpartiets landsmøte 14. mars 2003 av Åslaug Haga
Kjære landsmøte!
La oss slå fast: Senterpartiet har mye ugjort i norsk politikk.
Vi skal opp og fram.
Det første vi nå må gjøre er å bygge sjøltillit.
Vi skal ikke la oss knekke av skjebnetro og ikke la oss bli herja med av penneknekter som mener at det urbane liv er det mest høyverdige.
Hvorfor omtales ikke folk som er ansatt i Akersgata som selvsentrerte, rusbefengte, maskerte mennesker uten sosiale evner? Sjølsagt fordi en slik grov generalisering er feil. Men hvorfor er det greit at Sissel Benneche Osvold i Dagbladet omtaler ethvert område utenfor Oslo som et sted der det kun finnes: "unge og halvgamle mannfolk med dyr på båsen, ny traktor, jordet fullt av plastpakka gras i rundballer og en trimma Toyota Corolla på tunet, menuten damer i en passende alder".
Vi kan le av beskrivelsen - en gang - men når folk på byga konstant tutes ørene fulle av nedverdigende generaliseringer, så gjør det noe med oss.
Fru Osvold sier videre "Unge kvinner..vil utdanne seg til lønnsarbeid, de ønsker seg et moderne liv og flytter til byer og tettsteder der framtida bor". Bare så dere vet det! Framtida bor i byen - et moderne liv kan bare leves i byen. Tøys!
Senterpartiets viktigste kamp er kampen om virkelighetsoppfatningen. Den virkelighetsoppfatningen som skapes i riksmedia, av filmer som 1732 Høtten, og som formidler at det mest harry du kan finne på er å bo på bygda.
Nå er vi lei av den sjølbestaltede trendsetterne i dette landet som lever som gullfisker i sin sjøltilfredse kulturelle glassbolle - helt uten kontakt med det virkelige liv.
Vi skal sprenge oss ut av den mentale tvangstrøya som innebærer at bygdas kultur og levemåte er mindreverdig.Vi skal bidra til å gi folk på bygda sjøltillit og kulturell stolthet!
De aller fleste i Norge ønsker et levende land - et velstelt land - med rom for variasjon og kulturelt mangfold. By og land skal gå hand i hand. De tjener bygda - det tjener byene.
Hva skal Senterpartiet konsentrere innsatsen om framover?
Vi skal for det første ta vare på og skape arbeidsplasser. Norge sliter med høye kostnader, men har to viktige konkurransefortrinn; kapitalstyrke og kunnskap. I tillegg er vi velsignet med store naturressurser.
Norge må bygge på sine fotrtrinn. Landet trenger en aktiv og målretta næringspolitikk. Mens arbeidsledigheten øker i landet, fører regjeringa en næringspolitikk basert på Doris Day-filosofien - que sera, sera - det som skjer det skjer. Norge er i dag et av den vestlige verdens fremste laboratorier for liberalistisk politikk med Per Kristian Foss som yppersteprest og med Dagens Nøringsliv og Finansavisen som hellige skrift.
Det må politisk styring til hvis vi skal greie å utnytte våre fortrinn. Vi må
sette inn ekstra innsats på de områdene hvor vi er og kan bli blant de beste; marine næringer, offshore, verftsindustri og treforedling.
sikre bedre kapitaltilgang - spesielt for småbedrifter - gjennom regionale fond, såkornfond og ulike SND-ordninger.
ruste opp veier, jernbane, sjøtransport og tilrettelegge for bredbånd.
Vi må gi muligheter for de som vil skape seget livsgrunnlag av de næringsmulighetene som naturlig gis i vårt langstrakte land - fiskeri og havbruk, jordbruk og skogbruk.
Senterpartiet vil ikke la landet forvitre og la nordmenn degenereres til rentenister.
Derfor skal vi også bruke statlig midler til å bygge gassrørledninger slik at gassen kan brukes offensivt til verdiskaping i ulike deler av landet. Men vi skal ikke bruke gass til elektrisk kraft før vi har teknologi til å fjerne CO2. Dette mener jeg er kompromisset i Senterpartiet, dette
mener jeg er kompromisset i norsk politikk.
Prioritering 2: Senterpartiet skal være garantisten for å gi folk gode lokale velferdstjenester. Livet leves lokalt! Uten barnehage, skole, omsorgsordninger og et aktivt kulturliv kan ikke lokalmiljøene leve. Vi skal gi folk trygghet i hverdagen.
Det er ikke så sexy å snakke om kommuneøkonomi, men det er kommunene som gir folk en god skole og en verdig eldreomsorg.
Vi har oppskriften på hvordan kommunene kan levere god velferd.
Kommunene må få en enklere og friere hverdag. I Sarpsborg har de beregnet at de minst kan spare 5% av kommunebudsjettet hvis de får bruke sunt folkevett i stedet for rigide forskrifter fra staten. Vi vil kunne spare milliarder på at det lokale vettet slippes til.
Vi må kvitte oss med en klåfingra staten.
Gamle folk blir ikke lykkeligere av at hele sjukehjemmet må bygges om fordi rommet i det gamle bygget er 10 cm for små for å tilfredsstille Erna Solbergs krav. I Skedsmo står 40 splitter nye sjukehjemsplasser tomme - kommunene har ikke råd til å ta dem i bruk. Gamle folk trenger omsorg ikke tomme nybygg.
Kommunene må få beholde en større andel av egne skatteinntekter, få forhandlingsrett med staten - så ikke John Alvheim kan vedta flotte reformer uten å ville sende med penger - vi må slette gjeld og gi kommunene mer inntekter.
- Og så et hjertebarn. Senterpartiet skal være landets fremste kultur- og frivillighetsparti. Kultur skaper identitet, tilhørighet, kreativitet og gode møteplasser. Frivilligheten løser viktige oppgaver og ansvarliggjør oss overfor fellesskapet. Uten frivillighet slukner Norge. Kort sagt: Senterpartiet skal være best på å tilrettelegge for frivillighet og kultur.
Og så godtfolk, prioritering 3:
Vi skal si et tindrende klart nei til EU. Den nye EU-kampen er i gang.
Vi har fulgt med i timen og veit hva et EU-medlemskap betyr. Derfor trenger ikke vi noen tenkeboks. Vi skal bygge kunnskap, men trenger ikke seminarere oss fram til en konklusjon.
Vi skal minne hverandre om hvilken fantastisk bragd det var både i '72 og '94 at folkemeninga seiret over makteliten.
Vi skal minne folk om hvor grunnleggende feil ja-sida tok i '94 da landet ble spådd den rene undergang om vi ikke ble EU-medlemmer. "Noe veldig galt kan skje med Norge" sa Thorbjørn Jagland.
Ja-sida tok feil. Vi hadde rett.
Nå er vår jobb å bygge allianser og mobilisere bredt igjen.
Vi skal snakke EU rundt kjøkkenbord og kafébord, vi skal ut på gater, streder og torg og fortelle folk hva et EU-medlemskap vil bety for folk - for folkestyre, for vår kontroll med naturressursene, for distriktene, for landbruk og fiskeri.
Det kan da ikke være slik at Norge skal meldes inn i EU på grunn av et sug, som er det eneste ja-sida er opptatt av. Er det ikke østutvidelsen-sug, så er det Island-sug, ØMU-sug eller alternativ til USA-sug.
Når ja-sida sier at vi skal inn i EU på grunn av østutvidelsen, da skal vi si at EU ikke bare utvides, men det blir også mer union. Økonomisk og monetær union, ambisjonen om en felles utenriks- og forsvarspolitikk, felles grunnlov og felles president. EU utvikler seg til Europas forente stater.
Når ja-sida sier at vi skal inn i EU for å påvirke, da skal vi si at Norge får 2 prosent av stemmene i minister-rådet - 11 av 720 plasser i EU-parlamentet. Og uansett er det byråkratiet som rår.
Når ja-sida sier at vi skal inn i EU fordi arbeidsledigheten øker i Norge, da skal vi si at det er fullt mulig å føre en mer aktiv næringspolitikk i dette landet , men vi må også at arbeidsledigheten er dobbelt så høy i EU som i Norge.
Når ja-sida sier at vi skal inn i EU fordi EU skal være en balanserende kraft overfor USA, da skal vi si at det finnes ikke noe slikt som en felles utenrikspolitikk i EU - det er Irak-situasjonen det beste eksempel på.
Når ja-sida sier at vi skal inn i EU fordi vi skal ha europeisk rentenivå, da skal vi forklare hva det vil bety i forhold til budsjettkutt eller skatteøkninger i Norge.
Slik kunne vi fortsette og vi har enda ikke snakket om vårt viktigste argument, nemlig folkestyret.
Godtfolk, vårt EU-standpunkt er solid festet i vårt verdigrunnlag.
Nei-sida har vunnet før - vi kan gjøre det igjen!
Og så til slutt:
Vi skal plassere Senterpartiet trygt i sentrum av norsk politikk. Der er det god plass for tida. KrF og Venstre har ikke bare gått i tenkeboksen når det gjelder EU, de har også gått i tenkeboksen når det gjelder sentrumspolitikk. Vi ønsker KrF og Venstre hjertelig velkommen tilbake til sentrum!
Aldri har det vært mer bruk for et parti som
- taler bygdenes og distriktenes sak, som forsvarer folkestyret og sier nei til EU
Et parti som ikke kompromisser på samhold og utjamning
- som vil ha en aktiv og målretta næringspolitikk
Aldri har det vært mer bruk for et parti som tar oppgjøret med forbrukerismen og setter livskvalitet i sentrum,
Vår jobb er å sette disse sakene på dagsorden. Vår jobb er å være et redskap for de som er opptatt av våre verdier. Om det er bruk for oss? Det har aldri vært mer bruk for oss.
