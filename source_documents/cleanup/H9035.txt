
1.3.2005
Hildur Larsen, stortingskandidat for Kystpartiet i Hordaland
Kystpartifolk lar seg ikke lure og H og Frp
I disse dager ramler regningen på veiavgiften ned i de fleste norske postkasser.
Nesten 3000 kroner pr. bil må hver eneste bileier betale, noe som gir Staten 50 milliarder kroner i inntekter.
For oss som bor i distriktene og er avhengig av to biler for å komme noe sted, og for å få kjørt våre barn til deres aktiviteter, koster fornøyelsen i underkant av 6000 kroner. Halvparten av denne månedens inntekter går altså til å dekke inn det som er en livsnødvendighet for oss som bor i distriktene.
Satsingen på kollektivtransport som noen av disse pengene burde gått til ser vi lite til.
I tillegg til de 50 milliardene som Staten tar inn på veiavgifter må norske trafikkanter betale milliarder for å få modernisert veinettet. Dette er politikernes mantra. - Nye og bedre veier, betyr mer i bompenger, noe jeg er glad for, sier for eksempel den tidligere lederen for Sunnhordland Bro - og Tunnelselskap, Øyvind Halleraker, som sitter på Stortinget for Høyre. Fremskrittspartiet ble lurt med på en ferd ved siste statsbudsjett som gjør dem ansvarlige for den rekordstore økningen i bøter. Disse to partiene lanserer seg som partiene mot økte skatter og avgifter fremfor hvert eneste valg. Nå må velgerne få øynene opp for usannhetene de benytter fremfor hvert valg. For vanlige folk betyr disse partienes politikk enorme skatte- og avgiftsøkninger. Rikfolk, med minst 30 til 50 millioner kroner i formue, får enorme gaver og skattelettelser i form av privatisering og et lovverk fagfolk kan benytte slik at de slipper å betale skatt.
Likevel stemmer folk på disse partiene, det er som om folk ikke vil sitt eget beste!
Et moderne veinett er helt nødvendig hvis vi i fremtiden skal kunne opprettholde bosetningen og næringsvirksomhet i distriktene. Det store flertall av den norske befolkning sier nei til denne dobbeltbeskatningen, men det er tydelig at de politikerne vi har valgt inn for å snakke vår sak, er likegyldige til hva velgerne deres mener. Det verste er at de klarer å føre velgerne bak lyset ved hvert eneste valg.
Kystpartiet er og vil være imot den form for ekstrabeskatning som bompengefinansiering er. Vi velger derimot å bruke noe av våre opptjente oljepenger til å bygge ut veinettet, for vi innser det faktum at et godt veinett er en absolutt nødvendighet for fortsatt bosetning i alle deler av landet vårt. Noe som er av største viktighet, hvis vi skal ha et moderne land, med et mangfold av moderne og fremtidsrettet virksomheter den dagen oljeinntektene tar slutt.
