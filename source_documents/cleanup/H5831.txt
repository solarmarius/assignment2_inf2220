
7/5-02
Odd Roger Enoksen (Sp):
Dramatisk skifte i distriktspolitikken
Opprettholdelse av bosettingsmønstret og å sikre likeverdige levekår i hele landet har lenge vært en av de sentrale målsettingene i norsk distriktspolitikk. Dette målet ble i Stortinget i dag kastet på båten av et Stortingsflertall bestående av FrP, Høyre, KrF og Venstre.
"Dette er svært dramatisk, og innleder en periode med forsterket sentralisering", sier odd Roger Enoksen.
Regjeringspartiene legger opp til en politikk hvor folketallet i landsdelene skal økes. Dette sammen med en dreining av distriktspolitikken mot mer sentrale strøk, vil få negative konsekvenser for de spredtbygde delene av landet. "Regionale konsentrasjoner og økt press mot regionsentre som for eksempel Tromsø, Trondheim, Bergen er konsekvensen av dette", sier Enoksen.
"Det mest oppsiktsvekkende er at KrF nå har snudd og forlatt den offensive distriktspolitikken de sto for under Sentrumsregjeringen. I den perioden greide vi å bremse sentraliseringa og skape optimisme i distriktene. Det forundrer meg at den distriktspolitiske linja KrF var stolte over for 3-4 år siden, og som gav resultater, i dag stemples som gammeldags og ubrukelig av KrFs stortingspolitikere"
