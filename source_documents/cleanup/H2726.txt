
Lørdag 11. mars 1995
KrF-leder Kjell Magne Bondevik utfordrer regjeringen:
OGSÅ NORGE BØR ETTERGI U-LANDSGJELD
-Jeg håper Norge vil følge Danmarks og Østerrikes eksempler fra FNs sosiale toppmøte i København, og ettergi gjeld som fattige utviklingsland har til Norge. Det vil være et positivt signal til land i den tredje verden, samtidig som vi vel må erkjenne at disse pengene er tapt likevel. Det sier Kristelig Folkepartis leder Kjell Magne Bondevik.
-Jeg vil utfordre den norske regjeringen til å komme til Stortinget med en sak der man går inn for slik gjelds-ettergivelse. Et slikt forslag kan påregne Kristelig Folkepartis støtte, sier Bondevik.
KrF-lederen sier at gjeldssanering fra Norges side bør utformes slik at tiltaket kommer de fattige og nødlidende til gode.
-Et slikt tiltak må først og fremst rette seg mot land som for eksempel ikke har uforholdsmessig store utgifter til sitt militærvesen, eller som ikke er beryktet for brudd på menneskerettighetene. Det er mange fattige land som viser en oppriktig vilje til demokrati og respekt for menneskerettigheter. En slik gest fra Norges side vil bety at arbeidet for demokrati blir styrket i disse landene. Gjeld til utlandet hemmer den sosiale og økonomiske utviklingen i mange land. Bidrag til å redusere denne gjelden, er viktig med tanke på å skape stabilie forhold i disse landene. Ved siden av å slette gjeld slike land har i Norge, må regjeringen også arbeide internasjonalt for å få til en gjeldssanering fra de virkelig store kreditorene. For norsk økonomi vil en slik stryking av u-landsgjeld ha minimal praktisk betydning - vi er alle inneforstått med at disse pengene er tapt uansett, sier Kjell Magne Bondevik. (KrF-Press/NPE)
