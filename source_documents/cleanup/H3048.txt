
Mandag 18. mai 1998
Stortingsrepresentant Åse Gunhild Woie Duesund (KrF):
BELASTNINGSLIDELSER ER OFTE YRKESSYKDOM
At det kan være vanskelig å skille ut de slitasje- og belastningssykdommene som er klart yrkesbetingede fra de som ikke er det, må ikke hindre oss i å finne fram til disse, og å vurdere muligheten for å utvide listen over yrkessykdommer. Dette spørsmålet har også et klart likestillingsperspektiv. Det sa stortingsrepresentant Åse Gunhild Woie Duesund (KrF, Aust-Agder) da Stortinget mandag behandlet et forslag fra SV om å endre folketrygdloven, forskriftene og kommentarene til denne, slik at slitasje- og belastningsskader som er yrkesbetingede, blir likestilt med øvrige yrkessykdommer.
Åse Gunhild Woie Duesund sa i Stortinget at hun i sitt arbeid som fysioterapeut har sett mange eksempler på yrkesrelaterte slitasje- og belastningssykdommer, og at mange av disse kan forebygges med forholdsvis enkle hjelpemidler. Hun var heller ikke villig til å sette et likhetstegn mellom slitasje- og belastningssykdommer generelt, og yrkesskader.
Samtidig ønsket hun å sette fokus på at man i listen over godkjente yrkessykdommer fant flere lidelser som er typiske for mannsdominerte yrker, enn for kvinnedominerte. Statistikken viser også at mens 42 prosent av kvinnene som får uføretrygd har slitasje- og belastningslidelser, er det samme tallet for menn 28 prosent. Den største gruppen nye uføre-pensjonister i 1997 var kvinner i 50-årsalderen som hadde arbeidet i omsorgsyrker, og som var rammet av muskel- og skjellettlidelser, understreket Woie Duesund.
KrF-representanten viste til at forskjellen mellom yrkessykdommer og yrkesskader, er at yrkessykdommer ikke oppstår ved en plutselig og uforutsett hendelse i en arbeidssituasjon, men ved en vedvarende sykdomsutløsende belastning i arbeidssituasjonen over tid. Mange av de kvinnene som i dag rammes av belastningslidelser, har vært dobbeltarbeidende i mange år. Det fritar ikke uten videre samfunnet fra å kunne godta at lidelsene deres også er yrkes-betingede, sa Åse Gunhild Woie Duesund i Stortinget mandag.
