
28.5.2004
Marit Arnstad, Parlamentarisk leder (Sp) og Ola D. Gløtvold, Helsepolitisk talsperson (Sp)
Leserinnlegg
KRF HAR IKKE MONOPOL PÅ ETISKE VURDERINGER OM BIOTEKNOLOGI
Partileder i KrF, Dagfinn Høybråten, prøver å så tvil om Senterpartiets motiv og holdninger når det gjelder Stortingets siste behandling av bioteknologiloven.
Dette er en vanskelig sak der en har ulike syn både på etikken og praktiseringen knyttet til bioteknologi og lovgivning. Senterpartiet ønsket å ha fokus på omsorgsetikken i forhold til å kunne hjelpe også de som er født til et liv med stor grad av smerte og nedsatt livsfunksjon. Det må være et legalt motiv for å forsøke å gjøre lovverket så riktig som mulig.
Senterpartiet har vært, og er, en motstander av en liberalisering av bioteknologiloven som åpner for et sorteringssamfunn. Men i forbindelse med alvorlig arvelig sykdom ser vi at bioteknologien på begrensede områder kan avhjelpe lidelser og helseproblemer som man tidligere ikke kunne avhjelpe.
Dette har også KrF vært opptatt av. KrF og Sp har stått sammen i det prinsipielle synet når det gjelder bioteknologi og lovverket vedrørende dette området. Begge partier åpnet imidlertid ved behandlingen av bioteknologiloven sist høst, for at man kunne bruke bioteknologiloven gjennom gentesting ved alvorlig arvelig kjønnsbundet sykdom. Her var altså KrF med på å innføre en type unntak de nå kritiserer Sp for å åpne for. Dersom KrF nå mener at SP er på glid i forhold til et konsekvent syn på gentesting, så bør KrF selv stille seg spørsmål om hvorfor man selv har åpnet for unntak i loven.
Skal man drive selvransakelse, og det må man av og til gjøre, så burde det heller være at man i november 2003 da man åpnet for unntak for arvelig kjønnsbundet sykdom, ikke så langt nok i forhold til behovet for en unntaksbestemmelse for annen alvorlig arvelig sykdom, slik Mehmet-saken anskueliggjorde kort tid senere.
Når Senterpartiet har åpnet for unntak for annen alvorlig arvelig sykdom, er dette ut i fra helt klare presiseringer og kriterier som er tatt inn i Odelstingsinnstillingen. Dette skal være en sikkerhetsventil, ikke noen alminnelig liberalisering av loven. Bruken av genteknologi i denne sammenhengen krever derfor meget strenge inngangsvilkår, og det settes klare grenser for når metoden skal kunne tas i bruk.
SP har gjort dette ut i fra en grundig vurdering både etisk og praktisk. Vi hadde også, med god bistand fra Bioteknologinemnda og fagfolk både fra Norge og Sverige, et fagseminar på saksområdet under behandlingen av saken. Dette er altså ingen faneflukt, men en nøye overveielse basert på den ydmykhet saken krever i forhold til vanskelighetsgrad og ulike syn. Beslutningen er vel overveid, selv om den ikke er etter Dagfinn Høybråtens ønske, og den har også sin forankring i Senterpartiets program der det bl.a. står følgende:
"Bio- og genteknologien må møtes ut fra den grunnholdningen at alle mennesker har rett til liv, uavhengig av utviklingsmuligheter og evner. Lovverket innenfor bio- og genteknologien må ivareta de positive mulighetene som ligger innenfor dette feltet, samtidig som det settes klare grenser for hva som er etisk, medisinsk og ressursmessig akseptabelt. Bruk av stamceller og terapeutisk kloning kan bli en ny måte å helbrede alvorlige sykdommer på. Det er nødvendig med klare grenser for hva som er etisk forsvarlig."
Det spørsmål KrF bør stille seg etter stortingsdebatten er om de virkelig er tjent med å tolke Senterpartiet og SV på den måten de nå gjør. Det er mange nok som ønsker en betydelig liberalisering av bioteknologiloven. SP ønsker ikke dette. Når Høybråten velger å tolke oss slik han gjør, så er det muligens et godt partipolitisk poeng, men det tjener neppe saken i den forstand at han skaper økt avstand til de som i framtiden skal stå sammen med KrF i forhold til bioteknologi. KrF kan rett og slett ikke hevde at alle som ikke til punkt og prikke deler KrFs syn, ikke er opptatt av etiske sider ved bioteknologi. Det kreves faktisk en viss respekt for andre syn, fra et parti som har behov for framtidige alliansepartnere i dette spørsmålet, og særlig dersom målet faktisk er flertall for en restriktiv bioteknologilov, ikke bare rene partimarkeringer.
