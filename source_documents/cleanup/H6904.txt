
20.03.03
Åslaug Haga
Trist og meningsløst
Angrepet på Irak er meningsløst fordi våpeninspektørene ikke ble gitt tilstrekkelig tid til å finne ut om det var mulig å avvæpne Saddam Hussein på fredelig vis. Våpeninspektørenes arbeid ble avbrutt på et tidspunkt hvor våpeninspeksjonene virket og hvor irakiske våpen ble ødelagt. Dette viser at avvæpning av Irak - slik FN har krevd - ikke var tilstrekkelig for USA og Storbritannia. De siste dagene har vist at bare et regimeskifte var godt nok for disse landene - for øvrig noe Senterpartiet lenge har påpekt.
Angrepet på Irak er svært trist. Først og fremst fordi de sivile lidelsene vil bli store og fordi det knytter seg stor usikkerhet til om stabiliteten i hele regionen vil bli truet. Men også fordi folkeretten er brutt av verdens eneste supermakt.
Statsminister Bondevik er prisverdig klar på at Norge ikke kan støtte angrepet. Norges begrunnelse må presenteres for USA og Storbritannia i klare ordelag. Spesielt Frankrike, men også Tyskland og Russland må gis honnør for at de har hindret verst tenkelige utfall for FN, nemlig at FNs sikkerhetsråd hadde gitt etter for det amerikanske og britiske ultimatum så lenge det fortsatt var håp om å finne en fredelig utgang på konflikten ved hjelp av FNs våpeninspektører.
