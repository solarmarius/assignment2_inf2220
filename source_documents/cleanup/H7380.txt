
Kristeleg Folkeparti
PROGRAM FOR FYLKESTINGSPERIODEN 2003 - 2007
EI FAST VERDIFORANKRING
VERDIGRUNNLAGET
Kristeleg Folkeparti byggjer politikken sin på det kristne verdigrunnlaget. Bibelen gjev klåre verdiar og normer som forpliktar og inspirerar oss som einskildmenneske og samfunnsborgarar.
Kristendommen er i seg sjølv ingen politisk ideologi, men inneheld grunnleggjande verdiar som vedkjem heile samfunnslivet. Dette inneber plikt til å forvalta skaparverket og til å tena våre medmenneske.
DET GODE SAMFUNN
Det gode samfunn vert skapt i eit nært samspel mellom det einskilde mennesket, offentlege styresmakter og privat verksemd i innsats for felles verdiar og med vilje til ansvar.
Kristeleg Folkeparti tek konsekvensane av at mennesket både har materielle og ikkje-materielle behov. Mangfald, vidsyn og kulturelle røter er viktig for oss. Familien og dei nære menneskelege fellesskapa er viktige for oppvekstmiljøet, og står sentralt i arbeidet med å byggja eit stabilt og trygt samfunn. Samstundes løftar me blikket og er opptekne av global rettferd.
Som eit kristendemokratisk parti byggjer Kristeleg Folkeparti sin politikk på dei kristne grunnverdiane. Desse kjem til uttrykk i Bibelen, gjennom det kristne menneskesynet, nestekjærleiksbodet, forvaltaransvaret og dei ti boda. Kristen etikk er grunnlaget for vår politikk.
Kristeleg Folkeparti møter det moderne samfunnet med forventning og tru på at det nyttar å påverka i ei positiv retning. Våre svar på utfordringane er i hovudsak basert på fem byggjesteinar:
§ einskildmennesket og menneskeverdet
§ familien og fellesskapet
§ nærleik og nestekjærleik
§ globalt ansvar
§ mangfald, vidsyn og kulturelle røter
I val av verkemiddel vil kristendemokratiet alltid søkja etter ein balanse mellom det offentlege sitt ansvar, ein ansvarleg marknad, og vektlegging av det personlege ansvaret. KrF vil til ei kvar tid vurdera den økonomiske gevinsten opp mot den kvalitet me ynskjer tenesta skal ha. Brukaren må stå sentralt i denne vurderinga.
OVERORDNA MÅL FOR KRF I HORDALAND FYLKESKOMMUNE
Hordaland Kristeleg Folkeparti vil arbeida for at alle innbyggjarane i Hordaland skal
ha gode tenestetilbod. Med tenestetilbod tenkjer me først og fremst på tenester innan vidaregåande opplæring, helse, samferdsle, næring og kultur.
Hordaland fylke er rikt på ressursar, menneskeleg, kulturelt og materielt. Desse må forvaltast til beste for alle. Det må førast ein politikk som tek tak i dei utfordringane me opplever i kvardagen, samstundes som dei politiske vedtaka er framtidsretta. Eit nærare samarbeid mellom dei ulike kommunane og Hordaland Fylkeskommune, er viktig for å få eit godt tenestetilbod til innbyggjarane.
Det er viktig med godt samarbeid med frivillige organisasjonar.
FOLKEVALD STYRING
KrF meiner at me treng eit folkevalt nivå mellom kommunalt og nasjonalt nivå. Nærleiksprinsippet(Subsidaritetsprinsippet ), er eit viktig ideologisk prinsipp i denne debatten. Avgjerder skal takast av folkevalde organ, og så nær den avgjera gjeld som mogeleg. Folket sjølv skal sikrast medverknad på eigen kvardag.. Alternativet til eit regionalt folkevalt nivå for slike oppgåver, vil vera sterkare sentral styring gjennom statlege organ, utan politiske vurderingar på det nivået der avgjerdene skal gjennomførast.
Fylkeskommunen skal og vera ein regional utviklingsaktør. og ein pådrivar både kommunar imellom, og i forhold til statlege styresmakter
KrF vil vera ein pådrivar for ein sterk Vestlandsregion, gjennom arbeidet i Vestlandsrådet.
SKULE OG UTDANNING
LÆRING FOR LIVET
SKULE OG UTDANNING
Samfunnet blir stadig meir avhengig av kunnskap og kompetanse. KrF i Hordaland vil arbeida for ein god skule som byggjer på det kristne menneske- og verdisynet, vår kulturarv og dei demokratiske tradisjonane. Fokus for all utdanning skal vera den enkelte elev.
Fylkeskommunen har først og fremst ansvar for dei vidaregåande skulane. Her har ein eit klart ansvar for å sikra eit godt læringsmiljø, god kontakt med næringslivet, og for ein skule som er innretta etter den enkelte elev. Samarbeid med universitet og høgskular må vidareutviklast
KRISTELEG FOLKEPARTI VIL ARBEIDA FOR:
VIDAREGÅANDE SKULE:
- ein god distriktsprofil på den vidaregåande skulen.
- at alder for skulestart i vidaregåande skule framleis skal vera 16 år. Det er eit mål at flest mogleg av dei skal kunna bu heime medan dei tek grunnkurs.
- at elever med særlege behov skal få den hjelpa dei treng på sin skule
- at innemiljøet på skulane blir utbetra
- ei skulehelseteneste som er lett tilgjengeleg for ungdom, også utanom dei normale opningstidene
- at arbeidet mot mobbing/rusgifter og tobakk blir styrkt
- at elevdemokratiet får gode arbeidsvilkår.
- at ordninga med elevinspektørar held frem.
- at rådgjevartenesta blir styrkt, eventuelt i samarbeid mellom skular
- at undervisningstilbodet vert vidareutvikla for dei som er lite teorimotiverte, der teori og arbeid/praksis blir integrert frå grunnkurs av
LÆRLINGAR:
- at det vert sikra nok lærlingplassar i den vidaregåande opplæringa.
- at det vert oppretta fleire lærlingplassar i offentleg sektor
- at oppfølginga vert styrkt
FRISKULAR:
- å sikra friskulane ein stabil, fri og uavhengig plass i utdanningssystemet
- at ein gjev støtte til private vidaregåande skular og folkehøgskular som eit viktig supplement til den offentlege skulen
FRÅ SKULE TIL NÆRINGSLIV:
- at det blir tilrettelagt for at elevane får innsikt i kva utdanning næringslivet har bruk for, gjennom tett samarbeid med lokalt næringsliv
- at det vert satsa på elevbedrifter i dei vidaregåande skulane
- å innføra entreprenørskap som valfag
- vidareutvikling av dei vidaregåande skulane som lokale kompetansesenter og partner i regional utvikling
EIT FLEIRKULTURELT HORDALAND
- at det vert sikra tilstrekkeleg opplæring i norsk språk og samfunnsliv for alle framandspråklege elevar
- at det føregår ei aktiv integrering i skulekvardagen for alle innvandrar
- å hindre rasisme og framandfrykt i skulen
HELSE- OG SOSIALE TENESTER
Helse- og sosialtenestene skal byggja på respekt for menneskeverdet og vern om livet frå livet startar til ein naturleg død. Nærleik, likeverd og rettferd er grunnverdiar i helsepolitikken, og skal sikra lik tilgang for alle til helsetenestene. Sjukehusa skal vera desentraliserte i Hordaland.
Frivillige organisasjonar må få styrkt sin rettmessige plass i omsorgsapparatet. Helseføretaka må ha forpliktande langsiktige samarbeidsavtalar med ideelle institusjonar, og sikra at desse får driva ut frå sin eigenart og sitt grunnsyn. Private helseinstitusjonar som har kvalitative gode tenester, må sikrast gode driftsvilkår på line med tilsvarande offentlege institusjonar. KrF føreset eit godt samarbeid mellom Fylkeskommunen og Helsevest.
Det er ein klår samanheng mellom livsstil og mange helseproblem. Det er difor naudsynt å satsa på eit breitt førebyggjande arbeid, frå auka fysisk aktivitet til målretta tiltak mot rusmiddelbruk og tobakk. Dette er god samfunnsøkonomi og vil gje eit betre liv for mange. Hordaland KrF vil arbeide for at heile sjukehusgjelda vert ettergjeve.
KRISTELEG FOLKEPARTI VIL ARBEIDA FOR
FØREBYGGJANDE HELSEARBEID
- at det førebyggjande helsearbeid vert styrkt i helseføretaka sitt arbeid
- at det gjennom aktiv samfunnsplanlegging og tiltak innan idrett og friluftsliv vert lagt til rette for auka fysisk aktivitet i heile befolkninga
- at luftforureininga vert redusert
- at bruk av rusmidlar og tobakk vert redusert monarleg
RESERVASJONSRETT
- å verne om helsepersonell sin rett til å reservera seg mot å delta i handlingar som strir mot deira etiske normer og livssyn.
SOMATISKE TENESTER
- at sjukehusa i Hordaland får like gode økonomiske rammer for dei somatiske tenester som i resten av landet
- at sjukehusa set pasienten i sentrum og organiserar tenestene sine med dette som overordna mål
- at sjukehustenester ikkje vert sentralisert til dei store sjukehusa utan av medisinske grunnar
- at sjukehusa utviklar eit betre samarbeid med helsetenestene i kommunane
- at fødeavdelingane i distrikta vert sikra
PSYKIATRISKE TENESTER
- at alle psykiatriske pasientar og familiane deira blir møtt med respekt og forståing
- at fylkeskommunen engasjerar seg i å rekruttera nødvendig fagpersonell.
- å styrkja dei psykiatriske tenestene i Hordaland gjennom samarbeid. .
REHABILITERING
- at aktiv rehabilitering etter sjukdom/skade blir styrkt.
- at det må bli betre samanheng mellom dei einskilde rehabiliteringstenestene i sjukehus, opptreningsinstitusjonar og det kommunale tenestetilbodet
AMBULANSETENESTA
- at ambulansetenesta både må ta omsyn til kravet om høg fagleg standard og nærleik til brukarane av tenesta
TANNHELSE
- at den offentlige tannhelsetenesta gjev eit tilbod til prioriterte grupper som born, eldre, funksjonshemma m.fl.
- ei desentralisert tannhelseteneste
- at rett til tannhelsetilbodet blir gjort kjent for dei aktuelle gruppene.
- at den offentlige tannhelsetenesta sikrar tilgang til spesialisttenester i regionane, også i privat regi.
- vurdera tiltak for å sikra personell til offentleg tannhelseteneste i distrikta.
RUSMIDDELPOLITIKK
- å føre ein aktiv og planmessig rusmiddelpolitikk.
- føra ein planmessig kamp mot bruk av tobakk.
- at arrangement og representasjon i fylkeskommunal regi skal være alkoholfrie.
- at støtte til ungdomsaktivitetar blir gitt under føresetnad av at aktiviteten skjer i rusgiftfritt miljø.
- å støtte ungdoms- og idrettsarbeid med bevisst rusfri miljøprofil.
- å gje eit godt og differensiert behandlingstilbod for rusgiftbrukarar, bl.a. gjennom frivillige og ideelle organisasjonar.
- behandlingskapasiteten må aukast, med tenlege vilkår for private og off. institusjonar.
- i større grad å bruka den nye sosialtenestelova sitt høve for tvangsbehandling av rusmisbrukarar.
- målretta haldningsarbeid med ungdom som særleg målgruppe og stimulera skule, kyrkje og frivillige organisasjonar til å vera aktive i dette arbeidet.
- å styrkja ANT- undervisninga i den vidaregåande skulen. Dei positive sidene ved ein rusfri livsstil må vektleggjast.
- at Kalfarkollektivet blir sikra vidare drift.
BARNE- OG FAMILIEVERN
- at det førebyggjande barne- og ungdomsvernet vert betra med større vekt på å utvikla gode oppvekstmiljø og eit godt samarbeid mellom dei kommunale og spesialiserte tenestene
- KrF meiner at beste plassen for barn og unge er i heimen..Vi vil difor arbeida for å leggja til rette for fosterforeldre slik at vi kan få nok fosterheimar og redusera institusjonsplassering.
- at fylkeskommunen sikrar eit tilstrekkeleg institusjonstilbod både for born og ungdom som treng det.
- at barnevernsarbeidet må byggja på ei reell rekkje av tiltak der det også kan setjast krav til klientane.
- at familierådgivingstenesta må styrkjast og utbyggjast i heile fylket
KRISESENTRA
- at det blir gitt støtte til krisesentra og Kirkens SOS-teneste og støttesenter mot incest i Hordaland.
- at det blir gitt støtte til Kirkens Bymisjon.
AAN
- at AAN-Hordaland (Alternativ til abort i Noreg) vert sikra økonomisk ansvarleg drift
KULTUR OG KRISTENLIV
Menneskeverd, fridom og ansvar er grunnleggjande verdiar som KrF vil byggja på for å fremja aktive, ansvarlege, skapande og kritisk tenkjande menneske. Kulturlivet må verta prega av den kristne arven og våre historiske og nasjonale tradisjonar.
Moderne teknologi, internasjonal påverknad og aukande kommersialisering gjer at det vert stadig viktigare å styrkja og vidareutvikla vår eigen kultur. Nye generasjonar vil elles stå i fare for å missa sine kulturelle røter. Fylkeskommunen må prioritera kulturtilbodet til born og unge.
Den norske kyrkja, frikyrkjesamfunn og dei frivillige organisasjonane utøver ein grunnleggjande og positiv innverknad på folkelivet gjennom forkynning og sjelesorg, undervisning, kulturelt og sosialt arbeid. Det frivillige arbeid må verte stimulert.
Kultursektoren gjev grunnlag for vekst i by og bygd og vert meir og meir viktig for samfunnsforminga. Som regional utviklingsaktør må fylkeskommunen i samarbeid med kommunane arbeida for ei god forming av samfunnet.
KRISTELEG FOLKEPARTI VIL ARBEIDA FOR
FRIVILLIGE ORGANISASJONAR
- å fremja tiltak som styrkjer samarbeidet med dei frivillige organisasjonane.
- å fremja den verdiskaping dei frivillige organisasjonane står for.
- at fylket sine tilskotsmidlar i første rekke skal rettast mot tilbod som kan aktivisere barn og unge, også tilskot til organisasjonseigde bygningar og lokale/anlegg som vert nytta i barne- og ungdomsarbeidet. Rusfrie arrangement vert særleg prioritert.
- tiltak som prioriterar lag og organisasjonar når fylket sine tilskotsmidlar vert fordelt, også til organisasjonseigde kulturhus; som bedehus.
- at fylkeskommunale bygg og anlegg blir stilt til disposisjon for alt byggjande lags- og kulturarbeid.
- at det ved utdeling av tilskotsmidlar til frivillige lag og organisasjonar vert stilt mindre krav til formalitet enn til aktivitet. Årsmelding og revidert rekneskap må vera grunnlag nok for søkja.
MEDIUM OG KULTUR
- styrkja lokalaviser og lokalradioar som viktige kulturinstitusjonar i lokalmiljøet.
- sikra likeverdige arbeidsvilkår for kristne medium regionalt og lokalt.
- styrkja medieutdanning og mediebevisstgjering i skulen og i familien.
- styrkja samarbeid som arbeider for å redusera vald, kriminalitet, pornografi og anna som undergrev menneskeverdet.
ARKIV, BIBLIOTEK OG MUSEUM (ABM)
- å styrkja samarbeidet mellom arkiv-, bibliotek- og museumstenestene i fylket
- å utvikla desse tenestene som kompetansesentra og kulturelle møtestader
- at arkivmateriale og anna minne frå arbeids-, nærings- og folkeliv vert sikra
- at bibliotektenesta vert betra for å styrkja bok- og mediekulturen.
- at biblioteka får utvikla seg i tråd med intensjonane i bibliotekplanen for fylket. I eit allsidig tilbod må også god kristen litteratur ha ein naturleg plass.
- ei vidareutvikling av Biblioteknett, Kulturnett og Nærinett i fylket
- å utvikla ein museumsstruktur som tek vare på nasjonale og regionale verdiar i eit samspel mellom nasjonale og regionale mål
- å gje større mynde til folkevalte organ regionalt og lokalt i spørsmål som gjeld ABM-saker
KULTURARV
- at fornminne og gamal bygningskultur vert sikra og gjort tilgjengeleg.
- at fylket tek eit særleg ansvar for å sikra at tradisjonsrike handverk frå vårt distrikt vert haldne i hevd, og at kunnskapen om dei ikkje går tapt.
- å styrkja Kystsogevekene som utviklar og formidlar av kystkulturen
BILETKUNST, MUSIKK, TEATER OG OPERA
- å skapa betre rammer for skapande og utøvande kunstnarar på Vestlandet
- å leggja til rette tilhøva for song- og musikklivet i fylket.
- at musikkundervisning får gode vekstvilkår.
- å vidareutvikla operatilbodet i Hordaland.
- å gje Hordaland Teater gode arbeidsvilkår
KULTURBY BERGEN
- å utvikla Bergen vidare som europeisk kulturby både med omsyn til kulturlivet i Bergen by og Bergen si oppgåve som kulturelt sentrum og motor for heile Vestlandet
IDRETT OG FRILUFTSLIV
- å styrkja idretts- og friluftslivet med omsyn til formidling av kulturelle og sosiale verdiar, til betre helse og høgare livskvalitet
- å rehabilitera og byggja ut idrettsanlegg med vekt på å gje et variert tilbod til flest mogeleg
- å stø regionale idrettsanlegg som også dekkjer konkurranseidretten sine behov.
- sikra tenlege område for eit rikt og variert friluftsliv og leggja til rette for at det kan nyttast av flest mogeleg
SAMFERDSEL
Geografi og busetnad i Hordaland utfordrar oss når det gjeld å vidareutvikla effektvie, trygge og miljømessig gode kommunikasjonsløysingar. God kommunikasjon er naudsynt for å skapa levedyktige distrikt.
Hordaland er eit av dei største eksportfylka, og det stiller krav til vegstandard og gode effektive samferdselsløysingar. Det er også store utfordringar innan trafikksikring, kollektivtrafikk, realisering av større og mindre vegprosjekt og å betra vedlikehaldet.
Fylkeskommunen har saman med Bergen eit felles ansvar for kollektivtilbodet i Bergen og omegnskommunane.
KRISTELEG FOLKEPARTI VIL ARBEIDA FOR:
KOLLEKTIVTRAFIKK:
- å sikra rask og god kollektivtrafikk internt i Bergen, og mellom Bergen og omlandskommunane
- kvalitet og frekvens som gjev fleire kollektivreisande
- fleire parkeringsanlegg utanfor bykjernen, med bussar inn til byen
- at distrikta blir sikra gode rutetilbod, både med buss og båt
- å sikra ei tenleg transportordning for funksjonshemma
- at ungdomskortet også vert utvida til å gjelda ferje og båt
VEG OG BRUPROSJEKT:
- at ikkje berre bedriftsøkonomiske, men også samfunnsøkonomiske omsyn blir lagt til grunn i vegutbygginga
- utbetring og betre vedlikehald av fylket sine vegar og ei aktiv rassikring
- auka midlar til riksvegar, ei fordeling som gjev meir lik standard i heile fylket
- gjennomføring av E39 gjennom heile Hordaland
- at det snarast blir bygd ei Hardangerbru
- at Jondalstunnelen blir bygd
- at Arnatunnelen blir bygd
- at Skansentunnelen blir bygd
- at det vert arbeidt med tilførselsvegane,
- at biltrafikken i indre bykjerne vert redusert
- at fylkeskommunen skal arbeida for auka midlar til det sekundære riksvegnettet i distrikta.
- utbetring og betre vedlikehald av fylkesvegar
- fullføring av programmet for 10-tonns akseltrykk på vegar som er viktig for næringslivet
- bybane i Bergen dersom det er samfunnsøkonomisk lønsamt
TRAFIKKTRYGGLEIK:
- at det vert teke større omsyn til tryggleik i trafikken på eksisterande vegar og ved planlegging av nye.
- at det vert arbeidd for utbygging av eige sykkelvegnett på større tettstader
- at aksjon skuleveg må førast vidare.
- at meir trafikkontroll vert nytta som ulukkesførebyggjande tiltak.
LUFTFART:
- at Bergen Lufthamn får ei meir sentral rolle i lufttrafikken til og frå utlandet
- at Stord Lufthamn kjem inn på kortbaneflyplassnettet.
SJØTRANSPORT OG FERJER
- at riskvegferjene i fylket vert gratis
- at snøggbåttilbodet må utviklast vidare
- å betra frekvens og kapasitet på riksvegsferjene
- at meir godstransport vert overført frå veg til sjø. For å få dette til må det utarbeidast ein plan for opprusting av hamner og kaianlegg
- at arbeidet med gassferjer vert intensivert.
- at siglingsleia til Bergen vert utbetra utan stengsler for sjøtrafikken.
- at Bergen Hamn får status som nasjonalhamn og permanent snuhamn for cruisetrafikk
JERNBANE :
- at Ringerikstunnelen vert bygd og Bergensbana opprusta for å få ned reisetida
- at meir av godstransporten blir overført til jernbanen
- at det blir bygd dobbeltspor mellom Indre Arna og Bergen
- at det blir bygd nytt jernbanespor mellom hamna og jernbanestasjonen
- at arbeidet med Intercitytog- løysing mellom Bergen og Voss vert intensivert
NÆRINGS- OG ARBEIDSLIV
Fylkeskommunen skal vera ein pådrivar for næringspolitikk i regionen og stimulera til auka produktivitet og lønsemd for verksemder i fylket. Her er forsking og utviklingsarbeid eit viktig verkemiddel.
Små og mellomstore verksemder er ryggraden i norsk næringsliv, og bør få betre vilkår. KrF vil stø eksisterande verksemder og leggja til rette for nyskaping gjennom å forenkla skjemaveldet og få ei meir oversiktleg rettleiingsteneste. Strategisk næringsplan er også eit viktig i verkemiddel i denne samanhengen.
FOR KRF ER DET VIKTIG Å SIKRA GRUNNLAGET FOR:
- ein heilskapleg by- og distriktspolitikk basert på samspel mellom byane og distrikta.
- petroleumsindustrien med basis i dei råvarene som vert ilandført i fylket
- ein aktiv og målretta landbrukspolitikk som berebjelke for nærings- og lokalsamfunnsstruktur i fylket.
- ein fiskeripolitikk som gjev dei tradisjonelle fiskeria både tryggleik for utnytting av fiskeressursane og utviklingshøve for vidareforedling av desse ressursane.
- ei oppdrettsnæringa som sikrar næringslivet i distrikta.
- at ordninga med lån og tilskot til verksemder i utkantstrok held fram.
- ei vidare satsing på reiselivsnæringa, basert på ei god forvaltning av fylket sine eineståande natur- og kulturkvalitetar.
- eit sterkt finansmiljø i Bergen.
KrF er oppteken av å satsa på auka vidareforedling av produkt frå fylket. Høg kvalitet skal vera eit kjenneteikn på produkt frå Hordaland. Med tanke på auka verdiskaping og sysselsetjing i åra som kjem, bør følgjande område få særskild merksemd: matproduksjon, bruk og vidareforedling av energiressursar, utnytting av olje og gass både på sjø og land, turisme og reiseliv.
Dei store olje- og gassfunna på den norske kontinentalsokkelen har ført til stor verdiskaping i Hordaland, sidan store deler av aktiviteten på denne sektoren er i fylket. Fylket sitt arbeids- og næringsliv må framleis få høve til å konkurrera om å få levera utstyr og tenester i petroleumsverksemda.
KRISTELEG FOLKEPARTI VIL ARBEIDA FOR:
- å leggja til rette for at Bergen kan vera eit sterkt næringspolitisk "lokomotiv" for verdiskaping og utvikling for hele fylket
- å utvikla vidare, og byggja ut datateknologi og telekommunikasjonar som næringslivet i alle regionar kan ha nytte av.
- å ta vare på den kompetansen og verdiskapinga som ligg i eksisterande industriverksemder inklusiv verftsindustrien.
- at SND vert tilført midlar til støtte for nyskapning og vidareutvikling av næringslivet i Hordaland
- at fleire statlege arbeidsplassar vert utflytta frå Oslo til Bergen eller andre lokalsamfunn i fylket
LANDBRUK, SKOGBRUK, HAGEBRUK, KULTURLANDSKAP
Noreg er eit av dei landa i verda som har lågast areal dyrka jord pr. innbyggjar. Likevel må me leggja vekt på at dei små jordressursane i Hordaland vert brukte på ein miljøvennleg måte. Husdyrhald er ein berebjelke i jordbruket. Hagebruk og
fruktdyrking er viktige delar av næringslivet. Kulturlandskapet er opparbeidd gjennom mange generasjonar og står for store verdiar. Etter mange år med sterk satsing på skogplanting, har me no god tilvekst i fylket. KrF vil at målsettinga for landbrukspolitikken skal vere matvaretryggleik og ein miljøretta produksjon. Dette skal baserast på lokale ressursar og det å ta vare på viktige verdiar i vår kulturarv.
KRISTELEG FOLKEPARTI VIL GÅ INN FOR:
JORDBRUK
- å betre bøndene sine rammevilkår så det igjen kan bli attraktivt å drive gardsbruk, også på Vestlandet.
- at areal som er ute av produksjon vert teke i bruk, eller i alle høve teke vare på for produksjon i framtida.
- at nye miljøvennlege driftsformer må verta utvikla og prøvde.
- at det i husdyrhaldet vert lagt til rette for nye driftsformer som til dømes fellesdrift eller kombinasjonsdrift
- å gjera det lettare for nyetablerarar i landbruket å ta over gardsbruk som er til sals.
- å medverka til auka vidareforedling av landbruksprodukt i Hordaland, og stimulera til satsing på nye produkt.
SKOGBRUK
- at det vert bygd skogsvegar og velteplassar, og at det vert utvikla teknisk utstyr som høver i skogane i fylket.
- at det vert lagt til rette for og auka uttak av skog/tømmer til vidare foredling
KULTURLANDSKAP
- at kulturlandskapet vert teke godt vare på gjennom tradisjonell bruk
- at kulturlandskapet vert sett på som ein viktig ressurs for reiselivet.
OPPLÆRING INNAN NÆRINGA
- at opplæringa innan næringa må haldast oppe på eit formålstenleg nivå.
- at det må verta endå betre etterutdanning innan kvalitetsstyring og miljøvennlege driftsformer.
- at rettleiingstenesta innan næringa vert sikra.
FISKE, FANGST, HAVBRUK OG SJØFART
Kristeleg Folkeparti i Hordaland ynskjer å ta vare på den spreidde busetnaden i fylket.
For kystkommunane vil det m.a. seia at fiskeri og oppdrettsnæring må få gode og varige rammevilkår. KrF ynskjer at desse næringane skal kunna tilpassa seg eit samfunn i utvikling.
KRISTELEG FOLKEPARTI VIL ARBEIDA FOR:
RAMMEVILKÅR
- at dei ulike fiskeria vert regulerte med basis i vitskaplege tilrådingar, med sikte på best mogeleg utnytting av førekomsten.
- Arbeida for å oppheva eksportforbodet for kvalprodukt med sikte på gode vekstvilkår for denne tradisjonsrike næringa langs kysten.
- å sikra fangstkvotar som gir fiskeflåten i Hordaland levedyktige vilkår med utsikter for fornying og standardauke.
- styrka samarbeidet med fiskerimyndigheter og fiskerinæringa rundt Nordsjøbassenget for å sikra eit bærekraftig fiske
- å ha ei sikker og godt utbygd sjøredningsteneste.
- å halda fram arbeidet med å utvikla fiskerihamnene.
OPPLÆRING OG FORSKING
- at styresmaktene aksepterar det ansvaret dei har for forsking, produktutvikling og kvalitetskontroll innan havbruk og fiske.
- å styrkja utdanninga innan sjøfart slik at sjøfartsnæringa vert ei sikker og attraktiv næring.
- at den vidaregåande opplæringa må ha utdanningstilbod / lærlingplassar som gjer at fiske, fangst og foredling kan vera ei god og framtidsretta næring.
OMSETNING
- at tilhøva vert lagde til rette slik at det vert auka ilandføring og tilverking av fiskeprodukt i Hordaland og Bergen.
- at førstehandsomsetnad av fisk vert forenkla på ein slik måte at kostnadene vert reduserte og prisen til forbrukaren vert lågare.
HAVBRUK
- at havbruket vert regulert ut frå miljøomsyn og ved konsesjonsordning som kjem næringssvake område med gode oppdrettstilhøve, til gode.
- at Hordaland får sin rettmessige del av fiskekonsesjonane ved dei ulike tildelingane innan næringa.
- å utvikla oppdrett av ulike slag kvitfisk, skaldyr og skjel i eit samarbeid mellom privat og offentleg innsats.
- at næringa får tilgang på lokalitetar slik at ho kan utvikla seg.
- auka vidareforedling av den oppdrettsfisken som vert produsert i fylket
- sportsfiske og friareal blir behandla slik at det også blir teke omsyn til utviklinga akvakultur
INDUSTRI OG HANDVERK
Kristeleg Folkeparti er ein aktiv støttespelar innan industriutvikling, og det må formast ut klåre målsetjingar for industripolitikken i fylket og i kommunane.
Kristeleg Folkeparti strekar under at ulike samferdsleprosjekt kan vera viktige
infrastrukturtiltak for næringsutvikling og sysselsetjing i distrikta.
KRISTELEG FOLKEPARTI VIL GÅ INN FOR:
- at det vert gjort eit systematisk arbeid med industriutvikling i fylket og i kommunane.
- at ENØK-tiltak vert intensivert også i industrien.
OLJE OG GASS INDUSTRIEN
Det er viktig at det vert jamn tilgang på nye leiteareal og at interessante olje- og gassfelt er tilgjengelige for selskapa samstundes som miljø og fiskeriinteressa vert ivaretekne. Utbygginga av olje og gassressursar må styrkjast slik at tilgangen på oppdrag vert så jamn som råd og tilpassa viktige miljøomsyn.
KRISTELEG FOLKEPARTI VIL ARBEIDA FOR:
BERGEN
- at Bergen vert ein sentralt stad i den samla olje- og gassverksemda.
- at Hordaland Olje- og Gass-senter får ei vesentleg rolle når det gjeld utnytting av naturressursane i fylket
- å styrkja Bergen som gass- og oljeby
DISTRIKTA
- at etablering i samband med oljeaktivitetane må komma distrikta til gode.
- at fylket arbeider aktivt for å få meir utbyggingsmidlar til distrikta.
- at Trollgassen som vert ført i land i Øygarden, må verta brukt som ressurs for utvikling av industri.
- at olje- og gassanlegga i Øygarden og på Mongstad vert utvikla vidare med tanke på ny produksjon. Fylket må vera ein pådrivar i dette arbeidet.
REISELIV
KRISTELEG FOLKEPARTI VIL ARBEIDA FOR:
REISELIV
Turistnæringa er framleis ein viktig del av næringslivet i Hordaland.
Hordaland Fylkeskommune og kommunane kan utvikla vidare reiseliv og turisme. Det er naudsynt at me satsar på dette feltet for å skapa arbeidsplassar og gi inntening. Men samstundes er det viktig å ha auga for ei utvikling som gjer at naturen vår og særpreget vårt i Hordaland - slik turistane ynskjer å sjå og oppleva det - ikkje får så hard bruk at det tek skade.
KRISTELEG FOLKEPARTI VIL ARBEIDA FOR:
- at det offentlege engasjementet innan reiselivet må ta utgangspunkt i det klåre forretningsmessige vekstpotensialet og den distriktspolitiske vekt næringa har.
- auka internasjonal marknadsføring av Hordaland som reisemål.
- at finansieringsordningar, fylkespolitiske verkemiddel og eventuelle andre rammevilkår vert samordna og effektiviserte for å kunna møta den sterke internasjonale konkurransen.
- å stimulera til betre samarbeid mellom Hordaland Reiselivsråd og regionale og lokale reiselivsorganisasjonar.
- støtte til drift og auka støtte til investeringar i reiselivsverksemder som satsar på alkoholfritt miljø.
- samordning av fylkeskommunal reiselivsutbygging og kulturtilbod, kurssentra etc.
- at det vert arbeidd for meir heilårsdrift i turistnæringa.
- å få bort sal av alkoholhaldige drikkevarer på ferjene og hurtigbåtane i fylket.
- at turistanlegg må tilpassast lokal byggeskikk og natur.
MILJØ OG RESSURSFORVALTNING
Miljø vil og må alltid vega tungt for dei vedtaka KrF skal fatta. Ein ansvarlig ressursbruk og respekt for samspelet i naturen må være utgangspunktet for all økonomisk aktivitet. Det er viktig å arbeida for eit føre var prinsipp når viktige vedtak skal fattast.
KrF vil halda fram kampen for vern av dyrka jord. Omsynet til komande generasjonar, underskot på ressursar og tålegrensa til naturen må vera overordna i den økonomiske politikken.
Fylkeskommunen må sjå på forvaltninga av sine energiressursar som ein del av arbeidet for å fremja eit betre miljø i Hordaland. Økonomisering med den energien vi har, er eit av dei viktigaste prinsippa i ei bærekraftig utvikling. I den grad fylkeskommunen kan påverka utviklinga av, og forskinga på alternative energikjelder, bør dette være eit prioritert mål.
KRISTELEG FOLKEPARTI ARBEIDA FOR:
PRAKTISK MILJØPOLITIKK
- ein aktiv miljøpolitikk, med prinsippet om at forureinar skal betala
- eige investeringssystem for dei som ønskjer varmepumpe
- at det vert gjennomført energiøkonomiserande tiltak i fylkeskommunale bygg.
- auka satsing på miljøovervaking
- støtte til kalking av fjellvatn, i samarbeid med kommune og stat.
PLANARBEID
- at Hordaland fylkeskommune i planarbeidet tek særskilt omsyn til vern om naturgrunnlaget.
- at ein ved planlegging av nye vegar legg vekt på miljøet.
OLJEVERN
- at oljevernet i Hordaland blir styrkt og samordna betre, og at staten i langt sterkare grad tek på seg ansvar i forbindelse med oljevernet.
- at Mongstad / Stureområdet får hovudbase for oljevern.
UTBYGGING
- at det blir arbeidd vidare med praktisk utvikling av alternative og naturvennlege energiformer.
- at det ved kraftutbygging og industrireising vert teke særskild omsyn til lokalsamfunnet sin kulturelle og naturmessige eigenart.
- at det vert lagt til rette for utbygging av "minikraftverk"
BERGEN - SOM TYNGDEPUNKT
Bergen har alltid vore det sentrale tyngdepunktet i Hordaland og på Vestlandet når det gjeld t.d. handel, næring, skipsfart, universitet, høgskular og kulturinstitusjonar. Skal byen kunna fylla plassen sin som fylkessenter og landsdelssenter, må tilhøva leggjast til rette for ei god utvikling. Ein triveleg og livsfrisk by er vesentleg for framveksten av nye næringar og arbeidsplassar. I denne samanhengen er god samferdsle til / frå distrikta og betre utnytting av Bergen Lufthamn av avgjerande verdi. Bergen Hamn er største cruisehamna i Nord-Europa.
Det er viktig å finna ein god balanse mellom satsinga på regionane på den eine sida, og omsynet til byen på den andre sida. For hard konkurranse mellom byen og regionane kan lett verta til skade for heile fylket.
KRISTELEG FOLKEPARTI VIL ARBEIDA FOR:
- å styrkja Bergen som landsdelssenter for høgskuleinstitusjonar, forsking og teknologi.
- at Bergen vert basesenter for verksemder som har heile landsdelen som arbeidsfelt, og organisasjonssenter for oljeretta verksemd i landsdelen.
- at regionane må få del i ringverknadene av desse aktivitetane.
- at nasjonale og internasjonale konferansar vert lagde til Bergen og Hordaland.
- å styrkja Bergen som kommunikasjonssenter
- å få oppretta eit formelt samarbeidsorgan mellom Bergen kommune, Hordaland fylkeskommune og Statens vegvesen, der ein tek opp vegutbygging, samferdsle m.m.
- at Bergen framleis får ei sentral rolle innan fiskerinæringa, både nasjonalt og internasjonalt.
- å styrkja og vidareutvikla hamnefunksjonen.
- at Bergen får status som transitthamn for fisk frå EU-flåten.
