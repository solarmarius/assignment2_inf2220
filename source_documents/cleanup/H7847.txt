
3.10.2003
Stortingsrepresentant Knut Storberget (A)
Leserinnlegg
- Rettssikkerhetsreform - lydbånd ved politiavhør
Justiskomiteen på Stortinget bør så raskt som mulig starte arbeid med ny lov som omfatter lydopptak av vitneforklaringer i rettsapparatet. Loven må gjelde både straffesaker og sivile saker. Erfaringene som er gjort under prøveperioden med lydbåndopptak under politiavhør er gode, og Arbeiderpartiets justisfraksjon vil derfor gå inn for at ordningen videreføres. Etter Ap's mening står vi foran en betydelig rettssikkerhetsreform ved å supplere tradisjonelle skriftlige avhøringsmetoder med lydopptak.
Prøveordningen med lydopptak under avhør startet i 1998 og har omfattet Økokrim, Narkotikaseksjonen ved Oslo politidistrikt og ett politidistrikt på Vestlandet. Fra 2000 er prøveordningen utvidet til også å omfatte Kriminalpolitisentralen. Bakgrunnen for å benytte seg av dette elektroniske hjelpemiddel var de mange problemene knyttet til gjennomføring, protokollering og senere bruk av avhør av den siktede. Lydopptak brukes allerede i enkelte land, og er tilrådd av Den europeiske komiteen mot bruk av tortur og inhuman eller nedverdigende behandlinger.
Styringsgruppen for prøveprosjektet har foreslått for Justisdepartementet å bruke lydopptak på permanent basis ved politiavhør. Ap er enig med gruppen om at avhøringsmetoden vil gjøre kvaliteten på selve avhøret bedre enn de tradisjonelle nedskrevne politiforklaringene. Lydbåndopptak vil være med på å styrke avhøret som bevis i straffesaker. Ap er også enig med styringsgruppen i at lydbånd som avhøringsmetode må tas i bruk av alle politidistriktene i landet. Dette fordi metoden bedrer sikkerheten for de impliserte og ikke skaper tvil om avhørsmetoder.
