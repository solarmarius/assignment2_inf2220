
Dato: 24. oktober 2003
Stortingsrepresentant John I. Alvheim, FrP
FrP aksepterer ikke sykehusoppsigelser
- FrP aksepterer ikke at det skal stilles krav om at sykehusene i løpet av ett år dekker underskuddet på 3 milliarder. FrP vil i høst fremme forslag om et økonomisk løft for å slette de store underskuddene, sier John Alvheim.
Helseforetakene befinner seg i en alvorlig økonomisk situasjon med et samlet underskudd på over 3 milliarder kroner kom det frem på en høring i Stortinget i går. Dette krever Helsedepartementet at sykehusene dekker inn i løpet av 2004. Det vil bety at ventelistene og ventetiden igjen vil øke og at bortimot 2000 sykehusansatte står i fare for å miste jobbene.
- Dersom sykehusene blir pålagt å dekke inn underskuddene på over 3 milliarder kroner i løpet av 2004, vil dette føre til at ventetiden igjen vil øke dramatisk og flere pasienter må stå på venteliste. I en høring i Stortinget i går kom det også frem at omkring 2000 ansatte i sykehusene kan bli sagt opp. Dette kommer FrP ikke til å akseptere, sier Sosialkomiteens leder, stortingsrepresentant John I. Alvheim.
- FrP kommer til å fremme forslag om at underskuddet i sykehusene skal dekkes i inneværende år og vi vil bevilge det beløpet som skal til allerede i 2003 når Stortinget i løpet av høsten skal behandle den såkalte omgrupperingsproposisjonen, sier Alvheim.
- Jeg forventer faktisk at Arbeiderpartiet, som sto sammen med FrP om sykehusreformen som helseminister Tore Tønne la fram, nå også går sammen med oss om å bevilge de nødvendige midler og sørger for at norske pasienter får et faglig førsteklasses sykehustilbud med trygge arbeidsplasser for fremtiden, sier Alvheim som ser med uro på situasjonen i de norske helseforetakene.
- Verken FrP eller jeg kan akseptere nedleggelse av fødeavdelinger og akuttavdelinger som fører til mindre eller faglig dårligere tilbud til pasientene enn i dag, avslutter Alvheim.
