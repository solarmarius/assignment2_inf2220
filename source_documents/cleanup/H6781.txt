
13.02.03
Erna Solberg
Forenkling og desentralisering i praksis!
Fra 2003 er størsteparten av de regional- og distriktspolitiske virkemidlene desentralisert til fylkeskommunene. Fylkeskommunene skal nå, i samarbeid med kommuner, næringsliv, utdanningssystem, forskningsmiljøer og offentlige etater (regionale partnerskap), bestemme hvordan den totale bevilgningen skal brukes til å utløse verdier i området.
- Tidligere var det slik at hvert formål Stortinget bevilget penger til, hadde sitt sett av retningslinjer fastsatt av KRD, sier statsråd Erna Solberg. - Syv rundskriv på til sammen 70 sider er nå erstattet med ett sett retningslinjer på syv sider. Søknadsbehandlingen blir enklere og raskere for brukerne. Mer penger kan benyttes til utvikling og mindre til byråkrati.
- Jeg håper at det regionale utviklingsarbeidet nå går inn i en fase hvor kommuner, næringsliv, utdannings- og forskningsmiljøer og offentlige etater kan enes om utfordringene og sammen arbeide for å skape fremtidsrettede arbeidsplasser i regionen, sier statsråden.
- Utgangspunkt for endringene er at fylkene har ulike utfordringer som løses på ulike måter. Nå er det fylkeskommunene og det regionale partnerskapet som selv skal finne ut hvor stor del av bevilgningen som skal benyttes til for eksempel etablererstipend, omstillingsarbeid og kommunale næringsfond. Overføring av oppgaver betyr også at fylkeskommunene i større grad har ansvaret for å oppnå resultater, sier Solberg.
- Jeg har tillit til at fylkeskommunene tar denne utfordringen og får resultater for regionen.
Fylkeskommunen som regional utvikingsaktør skal evalueres mot slutten av denne stortingsperioden.
