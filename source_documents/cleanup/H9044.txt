
16.2.2005
Stortingsrepresentant Steinar Bastesen, Kystpartiet
Sterke krefter står bak raseriet mot meg
Avisa Nordland har tidligere påpekt at fylkestingsrepresentant for Kystpartiet i Nordland, Benn Mikalsen, som driver den råeste sjikaneringen mot meg som partileder og stortingsrepresentant for Kystpartiet, får mesteparten av sin lønn fra Arbeiderpartiet og SV.
Jeg er mannen som klarte det kunststykket å komme inn på Stortinget via et ukjent politisk parti, som så startet Kystpartiet som et landsomfattende politisk parti, og kom inn på Stortinget for Kystpartiet. Jeg har satt sterkt fokus på bankenes rolle i fiskerinæringen. Vi har en tidligere banksjef som fiskeriminister. Jeg har ennå ikke satt fokus på at Avisa Nordland hentet sin sjefsredaktør fra banknæringen, og hvordan Avisa Nordlands utspill kan tolkes i forhold til den overgangen og rolleblandingen. Den som setter fokus på bankvesenet og kapitalkraftene, må forvente rå makt tilbake.
Anonyme innlegg
Det er også noe som ikke stemmer med avisas bruk av pseudonym og anonyme innlegg. Det er krefter som gjerne ser at både jeg og Kystpartiet forsvinner ut av Stortinget. Det beviser at jeg tar opp saker som utfordrer sterke krefter i samfunnet.
Jeg tar opp saker som ikke tåler dagens lys. Jeg må ta opp sakene under fullt navn. Steinar Bastesen må gå ut mot "ressurspiratene" og bankenes stille panttakelse av norske fiskeressurser, panttakelse av folkets eiendom, noe som strengt tatt skal være umulig. De som er uenige med meg, slipper til med anonyme innlegg i Avisa Nordland.
En avis lenger sørpå slapp til et pseudonym i avisen sin. Det viste seg da han ble avslørt at han var saksbehandler i den omdiskuterte saken som han skrev innlegg om. Han var ansatt hos Fylkesmannens miljøvernavdeling.
Plass til flere kniver i ryggen?
På Stortinget driver man med meningsbryting. Saker diskuteres, og enighet forsøkes oppnådd før vedtak fattes.
Jeg er kjent for å ha lett for å samarbeide med andre partier og for å ha en stor kontaktflate på Stortinget. Nå om dagen spør de spøkefullt om det er plass til flere kniver i ryggen min.
Spørretimen på Stortinget har en dyp forankring i det norske demokratiet. I slike saker blir statsråder stilt til ansvar, enten det gjelder Lofotoppsynet, en fiskerkone i Lofoten som kan miste oppholdstillatelsen, eller fiskere som mister mobildekningen sin til sjøs. Jeg har også stilt spørsmål om saker som angår landbruket, veiutbygging, blant annet i Torsken, og forurensning av Oslofjorden. Jeg har bidratt til å løse mange slike saker
Mange av sakene som blir løst, får stor omtale i aviser som Lofotposten, Fiskaren og andre lokalaviser. Å nedvurdere spørretimens funksjon ved å hevde at det ikke er kvantiteten, men kvaliteten på spørsmålene som er interessant, forteller at "Falkøye" kan retorikken, men mangler kunnskapen.
