
Tirsdag 11. mai 1993
Stortingsrepresentant Eleonore Bjartveit (KrF):
LIKESTILLING - ET SPØRSMÅL OM HOLDNINGER
-Likestilling har med holdninger å gjøre. Det ville være tragisk dersom kvinners yrkesdeltagelse og selvstendig inntekt var de eneste kriteriene for likestilling i samfunnet. Det er en svakhet ved likestillingsmeldingen at den ikke i større grad tar for seg det omfattende omsorgsarbeidet som hjemmearbeidende utfører. Dette arbeidet utføres stort sett av kvinner, som sparer det offentlige for betydelige beløp dersom innsatsen regnes i kroner og øre. Det sa stortingsrepresentant Eleornore Bjartveit (KrF, Oslo) da likestillingsmeldingen ble drøftet i Stortinget tirsdag.
Eleornore Bjartveit sa at Kristelig Folkeparti ønsker å hviske ut de sterke skillene som det er blitt mellom yrkesarbeid utenfor hjemmet, og omsorgsarbeid i hjemmet. Pensjonspoeng for omsorgsarbeid i hjemmet har vært ett riktig signal i den forbindelse, kontantstøtte til småbarnsforeldre vil være et annet. Hun berømmet også ordningen med at faren skal ta ut fire uker av foreldrepermisjonen, og mente dette vil kunne bidra til en bedre forståelse av og verdsetting av det omsorgsarbeid kvinner utfører i hjemmene.
Elenore Bjartveit viste også til at KrF sammen med SV i komitéinnstillingen har tatt til orde for en lavtlønnskommisjon, slik de politiske kvinneorganisasjonene gjorde våren 1991. At KrF går imot kvotering av menn i såkalte kvinneyrker, begrunnet Eleonore Bjartveit med at problemet ikke er at menn diskrimineres i disse yrkene, men at de rett og slett ikke søker seg inn i dem, og at de som gjør det, bare blir i dem en kort tid, så sant de ikke avenserer til lederstillinger.
Elenore Bjartveit konkluderte med at det ikke kan være tvil om at arbeidet for likestilling har gitt resultater, men at arbeidet må fortsettes, både ved endringer i lover og regelverk og tilrettelegging av praktiske ordninger, og ved at påvirkningen det enkelte barn får i det enkelte hjem, skaper inntrykk av at alle er like velkomne i familie, og at alle er like verdifulle, uansett kjønn.
