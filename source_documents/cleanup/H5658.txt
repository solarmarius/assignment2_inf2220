
9.3.2002
Norges Venstrekvinnelags Landsmøte
Rettigheter for alle!
Landsmøtet i Norges Venstrekvinnelag støtter forslaget om å forby arrangering av ekteskap mellom mindreårige, og mener at dette også må bli straffbart. Skal retten til å velge selv, og retten til frihet fra tvang oppfylles, er det nødvendig at man ikke tar slike avgjørelser på vegne av barn. Å sikre minoritetskvinnenes rettigheter er en av våre viktigste likestillingskamper i det nye årtusen.
Likestillingsarbeidet er kommet langt i Norge. Men ikke langt nok. Vi skal fortsatt være utålmodige i likestillingsarbeidet, og spesielt utålmodige skal vi være i kampen for minoritetskvinnenes rettigheter.
De siste månedene har modige kvinner fra minoritetsmiljøene stått frem og fortalt om tvangsekteskap. Norges Venstrekvinnelag vil gi honnør til disse kvinnene. De har gjennom sine vitnesbyrd tvunget oss alle til å ta denne debatten.
