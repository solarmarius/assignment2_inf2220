
Dato:4. mai 2001
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
KOMMUNENE MÅ FÅ DEKKET PRIS- OG LØNNSSTIGNINGEN I FORBINDELSE MED UTBYGGINGEN AV ELDREOMSORGEN!
I dagens Aftenposten kan vi lese at kommunene nå kommer i økonomisk klemme fordi de øremerkede tilskuddene fra Staten, til utbyggingen av omsorgsboliger og sykehjemsplasser, ikke lønns- og prisjusteres. Økningen av antall ansatte i eldreomsorgen og det store antall nye boliger har, siden reformen ble iverksatt for tre år siden, ført til en betydelig økning i kommunens utgifter. Nå vil ikke Staten indeksregulere de vedtatte satser for tilskudd til utbyggingen som Stortinget har vedtatt.
- Selvfølgelig må kommunene få kompensert lønns- og prisveksten på dette området, sier FrP's sosialpolitiske talsmann, stortingsrepresentant John I. Alvheim. - Det er ikke mulig for kommunene å dekke de økte utgiftene dersom de ikke får kompensasjon for prisstigningen. Stortinget vedtok i 1997 at kommunene skulle få øremerkede tilskudd til hver eneste sykehjemsplass og omsorgsbolig som ble bygget innenfor godkjente planer. Gjennom snart fire år er det klart at lønns- og prisnivået er blitt et annet og dette må kommunene få kompensert, sier Alvheim.
- Kommunene fikk et løfte om at Staten skulle dekke utgiftene til den såkalte eldrereformen gjennom en utbyggingsperiode på fire år. Det ville være et svik dersom dette ikke blir fulgt opp, sier Alvheim.
- Når Revidert budsjett behandles i Stortinget i løpet av første halvdel av juni vil FrP fremme forslag om at disse utgiftene skal dekkes, avslutter Alvheim som regner med å få støtte til et slikt forslag.
