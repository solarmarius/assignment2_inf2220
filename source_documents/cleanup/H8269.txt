
Dato: 29. mars 2004
Per Sandberg, innvandringspolitisk talsmann i FrP og Arne Sortevik, utdanningspolitisk talsmann i FrP
- Skremmende avsløringer om norsk-pakistanske barn
Opplysninger som kommer frem i dagens Aftenposten, tyder på at flere tusen norske barn i skolepliktig alder går på skole i Pakistan. Dette gjelder etniske pakistanere med norsk statsborgerskap der foreldrene velger skolegang i opprinnelig etnisk hjemland for sine barn fremfor skolegang i barnets nye hjemland Norge. - Jeg er sjokkert, sier stortingsrepresentant Arne Sortevik, skolepolitisk talsmann for FrP.
- Etter mitt syn innebærer dette brudd på Opplæringslovens § 2-1. Barn og unge i Norge har opplæringsplikt, og gjennom lovverk og forskrifter styres også opplæringen for de som ikke bruker retten til å gå i offentlig grunnskole. Gjennom skriftlig spørsmål har jeg bedt utdanningsministeren se nærmere på lovligheten, sier Arne Sortevik.
- Jeg blir provosert over den integreringsavisende holdningen som her demonstreres, sier stortingsrepresentant Per Sandberg, innvandringspolitisk talsmann for FrP.
- Når man først har fått lovlig opphold i Norge og senere også statsborgerskap både for seg selv og sine barn er det provoserende at man gjennom en handling som dette viser frem et tydelig ønske om at barn med norsk statsborgerskap ikke skal vokse opp i Norge og heller ikke gå på skole i Norge. Hvorfor vil man da bli statsborger i Norge, hva vil man med sitt statsborgerskap og betyr dette at det rett og slett er for lett å bli norsk statsborger, spør stortingsrepresentant Per Sandberg fra FrP som understreker at lovlighet og konsekvenser i forhold til en rekke andre lover også må sjekkes.
