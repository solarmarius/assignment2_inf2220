
onsdag 21. august 1996 13:14:54
Også storindustrien må få økte kraftpriser
Uttalelse fra Venstres sentralstyremøte på Fagernut ved Finse 17. august 1996:
Venstres sentralstyre mener storindustrien må betale sin del av økningene i kraftprisene. Det er urimelig at strømregningene økes for forbrukere og småbedrifter, mens storindustriens regninger forblir subsidierte og svært lave. Kraftkrevende industri forbruker om lag en tredel av norsk vannkraftproduksjon, og om lag halvparten av dette (17 Twh) er gitt storindustrien på rimelige vilkår fastsatt av Stortinget. Storindustrien slipper også å betale elektrisitets-avgift på sitt forbruk.
- Det kunstig lave prisnivået for kraft til storindustrien fører til at det sløses med kraft i Norge. Kostnadene vippes i disse dager over på private forbrukere, uttaler Venstres sentralstyre.
Flere politikere har tatt til orde for at man gjennom bruk av unntaksbestemmelser kan øke strømprisene til husholdninger som har inngått fastpriskontrakter med kraftleverandører.
- Stortinget bør først vurdere muligheten av å endre de kontraktene Stortinget selv har fastlagt vilkårene for, uttaler Venstres sentralstyre.
