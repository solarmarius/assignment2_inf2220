
Torsdag 10. juni 1993
Stortingsrepresentant Borghild Røyseland (KrF):
BIO-POLITIKK PÅ TEKNOLOGIENS PREMISSER
-Vi hadde ventet en grundig og bred etisk vurdering i Regjeringens melding om mennesker og bioteknologi. I stedet har vi fått en melding som i sterk grad legger opp til at teknologien skal styre utviklingen, og forslag som både opprettholdere, viderefører og utvider dagens liberale praksis for genetiske tjenester. Det sa Kristelig Folkepartis sosialpolitiske talskvinne Borghild Røyseland da Stortinget behandlet innstillingen til meldingen torsdag.
Borghild Røyseland sa at KrF er sterkt kritisk til store deler av meldingens innhold, ikke minst på det graderte synet på menneskeverdet som ligger til grunn for den. Hun mente det var selvmotsigende når meldingen på den ene siden taler om et solidarisk samfunn med plass til alle, og på den andre siden legger opp til en politikk der det ufødte barns verdi øker med utviklingen.
-Livet starter når sædcelle og eggcelle smelter sammen. Fosterets menneskeverd utvikles ikke gradvis. Fostertiden er et sammenhengende hele fra befruktningen til fødselen, sa Borghild Røyseland.
KrF-representanten beklaget at den medisinske og genetiske forskningen har åpnet for muligheten til å sortere ut menneskeliv på fosterstadiet, og at dette praktiseres i stort stil.
-Vi må ha en lov som beskytter livet. Teknologien må brukes til å berge liv, ikke til å sortere ut liv som ikke "holder mål", sa Borghild Røyseland.
Hun tok også opp meldingens signaler om kunstig befruktning. Dagens lovgivning og praksis ivaretar ikke respekten og vernet om menneskelivet i tilstrekkelig grad, og bør snarere strammes til, enn utvides. Hun understreket at prøverørsbefruktning etter KrFs syn bare bør gis til par som er gift, og at både egg og sæd må komme fra paret selv. Når regjeringen vil åpne for at prøverørsbefruktning også skal kunne foretas med sæd fra anonym giver, og for eggdonasjon, splitter man den biologiske samhørigheten mellom barn og foreldre, understreket hun. Hun sa også at det å frata et barn enhver mulighet til noen gang å få kjennskap til sitt genetiske opphav, er en så alvorlig krenkelse av barnets rettigheter at det er umulig å kunne forsvare dette utfra hensynet til de barnløse.
-Antakelig kan ingen stanse den utviklingen som er i gang, men vi kan bidra til å styre den i et positivt spor. Det er ikke forskningen som skal styre lovgivningen, men lovgivningen som skal ligge i forkant av forskningen og trekke opp grenser, konkluderte KrFs Borghild Røyseland i sitt innlegg i Stortinget torsdag.
