
Stortinget, 22. mai, 2000
FREMSKRITTSPARTIETS
STORTINGSGRUPPE
fra stortingsrepresentant Ursula Evje, FrPs utdanningspolitiske talsmann
Fredsfestivalen i Drammen er et godt tiltak, men:
Elever tvunget til demonstrasjon!
I Sovjetunionen ble folk utkommandert for å demonstrere. I Drammen er det skolebarn fra 1. klasse. - Dette er uhørt! sier stortingsrepresentant Ursula Evje (FrP).
- Hvordan mener Drammens politikere, med Bjørn Olav Kleppen i spissen, at barn skal lære om demokrati? Er det ved tvang og trusler om represalier, spør en opprørt Ursula Evje.
Hun setter videre spørsmålstegn ved om Hovedutvalg for undervisning kan pålegge barn fra 6 år å delta i politiske markeringer under dekke av obligatorisk statsskole.
- At skolen vil føre fravær dersom ikke barnet stilles til disposisjon til klokken 20.00 er opprørende. Hvilke ansvarsfulle foreldre lar sine 6-åringer løpe rundt alene uten tilsyn i Drammen sentrum? Det minste en må ha rett til å forlange er å ha reservasjonsrett for hvilke politiske demonstrasjoner en skal delta i. Har Drammens skolepolitiske ledelse hørt om menneskerettigheter, eller er dette noe som kun skal gjelde andre regimer enn deres, spør Evje.
- Det må være et krav at skolen garanterer barnas sikkerhet, både under obligatoriske tilstelninger og transporten til og fra. Det er verdt å merke seg at reglene om gratis skoleskyss er meget klare, og at disse naturligvis gjelder uavhengig av skoledagens begynnelse og slutt. Det kan være interessant å se en skole føre fravær fordi den ikke selv følger opp sitt lovpålagte ansvar, avslutter Ursula Evje.
