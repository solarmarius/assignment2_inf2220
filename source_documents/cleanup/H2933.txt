
Tirsdag 13. mai 1997
Finanspolitisk talsmann Odd Holten (KrF) om Revidert Nasjonalbudsjett:
REGJERING TAR SIGNALER - MEN HELLER IKKE MER
-Regjeringens melding om Revidert Nasjonalbudjsett viser at man har tatt signalene fra Stortinget, men heller ikke mer. I så måte er dette et "flatt" forslag. I flere av sakene der stortingsflertallet har instruert Regjeringen, kommer den tilbake med rene minimumsforslag. Det gjelder i forholdet til politiet, og det gjelder grunnskolereformen. Det sier Kristelig Folkepartis finanspolitiske talsmann Odd Holten. Regjeringen la fram meldingen om Revidert Nasjonalbudjsett tirsdag.
-Regjeringen har god grunn til å være fornøyd med utviklingen i sysselsettingen, og over at ledigheten er gått dramatisk ned. Men det er fremdeles en arbeidsledighet på fire prosent, og det må være lov å spørre om Regjeringen er tilfreds med dette. Det er først og fremst innvandrere, ungdom og langtidsledige som nå "henger igjen" i ledighetskøene, og disse gruppene har hele tiden vært dem det har vært vanskeligst å få sysselsatt, sier Odd Holten.
-Når det gjelder de 200 millioner som Regjeringen plusser på til politiet, må man være klar over at 150 av disse nærmest er som reperasjon på tidligere forsømmelser å regne. Økningen av aktivitetsnivået er derfor beskjeden. KrF mener det ikke er nok med en påplusning til grunnskolereformen med 150 millioner. Det samme gjelder påplusningen til drift av sykehusene. KrF kan ikke godta at Regjeringen ikke foretar seg noe med studielånsrenten. Vi vil arbeide for like bensinpriser over hele landet, og nødvendige midler til å opprettholde fergetilbudene, sier Odd Holten.
Odd Holten sier det er behov for studere Regjeringens forslag til inndekning av de økte utgiftene nøye. -Regjeringen gjør det lett for seg selv ved at den stort sett bruker den såkalte "ymse-posten", som vi andre ikke får lov til å røre når vi foreslår inndekning, sier han.
-Det er viktig at vi unngår en overoppheting av økonomien, og faren for at det kan skje er spesielt stor i boligmarkedet. Selv om igangsetting av boliger er gått noe opp, er det fremdeles fare for sterk prisøkning i pressområdene. Da er det viktig å stimulere til at det bygges eie- og leieboliger som gjør det mulig for unge mennesker å klare bokostnadene. Det kan jeg ikke se at Regjeringen har tatt tilstrekkelig høyde for, sier Odd Holten.
KrFs finanspolitiske talsmann mener det er naturlig å se Revidert Nasjonalbudsjett i sammenheng med Langtidsprogram, og sier at KrF ser dette som en naturlig arena for et sentrumssamarbeid. -Det at Regjeringen bare foreslår små justeringer i dette opplegget, bekrefter at den satsingen på helse og omsorg som sentrumspartiene fikk på plass i statsbudsjettet for 1997, var en riktig prioritering, sier Odd Holten.
