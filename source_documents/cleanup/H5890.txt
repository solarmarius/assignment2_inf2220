
16/5-02
Feministbrev 16. mai 2002
Ukens feministbrev er fra Lene Løken, tidligere nestleder i kvinnepolitisk styre, tidligere statssekretær ved Statsministerens kontor og i Kulturdepartementet, nå administrerende direktør i FILM & KINO. Følg kampanjen på www.feminist.no
Diskusjonen har gått livlig etter at næringsministeren gikk inn for å kvotere kvinner inn i styrerommene. For øvrig med et forslag han har overtatt etter Karita Bekkemellom Orheim! På rekke og rad har de stått frem, de unge karrierekvinnene, og bedyret at de ikke kunne tenke seg å bli kvotert inn i et styre. De vil velges på grunn av sin dyktighet. Det er et standpunkt jeg har liten forståelse for. Det er da ingen motsetning mellom kvotering og dyktighet! Hvem vil våge å påstå at ikke Gro Harlem Brundtland har raget himmelhøyt over de fleste av sine regjeringskolleger? For ikke å snakke om hvordan Kristin Halvorsen i enhver fjernsynsdebatt argumenterer de fleste av sine likemenn under teppet.
Det er ikke mulig, selv for den mest innbitte kvoteringsmotstander, å påstå at ikke disse kvinnene har erobret de posisjoner de nå har på grunn av sin dyktighet. Men de har begge vært kvotert inn. Ja, de hadde kanskje ikke vært i politikken i det hele tatt, men befunnet seg på helt andre arenaer, dersom det ikke hadde vært for kvoteringen.
Trygve Bratteli ønske en ung kvinne inn i sin regjering. Han lette, og fant Gro Harlem Brundtland. SV ønsket en ung kvinne på Oslo-lista. Partiet var tidlig ute med kvotering og ville demonstrere ord i gjerning. De valgte Kristin Halvorsen. Resten av historien kjenner vi.
Vi vet også, at det finnes ikke noe mer effektivt middel for å få unge kvinner opp og fram, enn kvotering. Selv er jeg kvotert inn i en rekke, styrer, utvalg og råd i de år jeg har vært politisk og yrkesmessig aktiv. Antagelig er jeg også satt inn i noen av dem på grunn av min dyktighet. Men det vet jeg altså ikke. Det eneste jeg vet er at jeg etter et tredvetalls styreverv gjennom et tyvetalls år, kan takke kvoteringen for at jeg er der jeg er.
Første gang jeg ble kvotert, var tidlig på åttitallet. Arbeiderpartiet skulle ha kvinner inn i Økonomisk-politisk utvalg, det store tunge og betydningsfulle utvalget der alle de tidligere finansministerne satt, sammen med LO-økonomer og professorer. De møttes på Arbeiderpartiets sentralstyrerom, benket seg rundt det enorme styrebordet under portrettene av tidligere statsministere og partiledere. Selv satte jeg meg nederst og holdt kjeft. Lenge. Inntil jeg en dag følte at min tur var kommet. På det tidspunktet holdt jeg på med en universitetseksamen i sosiologi og hadde 14 år bak meg som journalist i dagpressen. Men det var ikke nok til å styrke selvbildet i denne forsamling. Jeg klamret meg derfor fast til en NOU (Norsk offentlig utredning) av min daværende guru, Gudmund Hernes, som jeg hadde tenkt legge til grunn for mitt innlegg.
Jeg kan fortsatt huske øyeblikket da den kvoterte tok ordet. Alle de alvorlige mannsansiktene langs bordsiden som plutselig snudde seg og så på meg som om noe uventet hadde skjedd. Og det hadde det kanskje?
Min inntreden på arenaen betydde neppe stort i Økonomisk-politisk utvalgs historie. Men den betydde noe i min, slik de mange kvinner som kom før meg og som fulgte etter meg har betydd noe for Arbeiderpartiets politikk. Kvinneforskeren Hege Scheie har vurdert resultatene etter Gro Harlem Brundtlands kvinneregjeringer. Hennes konklusjon er klar, det har hatt en betydning at et stort antall kvinner kom inn i regjering og politikk. Det har betydd noe for samfunnet, for barns og kvinners hverdag. Det har betydd noe for forståelsen av hva som er viktig, hva som skal prioriteres. Dyktige kvinner har gjennom sitt virke og sine holdninger påvirket samfunnet og endret kursen fremover. Spiller det så noen rolle om de første gang ble kvotert inn?
Ja, det gjør det. For ellers ville de kanskje ikke vært der og vi hadde ikke sett resultatet av deres arbeid.
Så bare lukk opp døren til styrerommene du, Ansgar, så skal vi nok vite å komme!
Vennlig hilsen Lene
