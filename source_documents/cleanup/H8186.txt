
9.3.2004
Sp
Ap og regjeringa hindrar utvikling
- Arbeidarpartiet og regjeringa stikk kjeppar i hjula for utviklinga av landet, seier ein skuffa stortingsrepresentant Rune J. Skjælaaen frå Senterpartiet.
I dag debatterer Stortinget breibandsmeldinga. Senterpartiet har saman med SV og Frp arbeidd for å få ei nasjonal breibandsutbygging der staten tek eit samordnande ansvar for å sikre alle breiband innan 2006 og der 3 mrd vert nytta over tre år for å sikre utbygginga. Dette fekk ikkje fleirtal. Arbeidarpartiet sikra fleirtal for regjeringa sitt syn som går på å la marknaden i stor grad styre breibandsutbygginga.
- Her hadde Arbeidarpartiet sjansen til å vere med på eit tiltak som kunne lagt betre til rette for næringsliv, utdanning, helsetilbod og kultur over heile landet. Og dermed sikre busetnaden og utvikling i heile landet. I staden vel dei å gå med ryggen inn i framtida, seier Skjælaaen.
Senterpartiet meiner at utbygginga av breiband er så viktig at staten må inn og sikre at dette er eit tilbod som vert bygd ut over heile landet, og utan store prisforskjellar. Senterpartiet vil halde fram med å kjempe for å nå dette målet.
