
søndag 14. juni 1998 15:45:46
Venstres landsstyre:
Regjeringsdeltakelse gir Venstre-gjennomslag
Venstres landsstyre konstaterer at Venstre gjennom regjeringsdeltakelse langt på veg har fått gjennomslag for hovedområdene Venstre gikk til valg på.
 En næringspolitikk som premierer skaperkraft og innsatsvilje, og som spesielt retter seg mot de små bedriftene gjennom stortingsmeldinger om næringsliv, eierskap og IT.
 En miljøpolitikk med et prinsipielt skatteskifte fra rød til grønn skatt som innebærer at forurensende handling og produksjon tillegges ekstra miljøskatt. Dessuten har regjeringen fulgt opp vedtaket fra Venstres landsmøte i 1997 og sagt nei til en utbygging av Øvre Otta-vassdraget.
 Åpenhet og demokrati gjennom bl.a. en ny og offensiv offentlighetsmelding som gir økt innsyn i den offentlige forvaltning.
 Servicereformer og modernisering av offentlig sektor, hvor brukerens behov står i fokus.
I tillegg har Regjeringen fått gjennomslag for andre saker som er viktige for Venstre:
 Større fleksibilitet for barnefamiliene bl.a. gjennom kontantstøtte
 Sterkere satsing på psykiatrien
 En utbygging av IT-Fornebu som skjer i samarbeid med våre universiteter og høyskoler og en styrking av IT-satsingen gjennom oppretting av 310 nye IT-studieplasser fra høsten av.
 Sterkere krav til luftkvalitet i storbyene.
 En mer human flyktninge- og asylpolitikk.
 Klare miljøkrav for åpningen av «Romeriksporten».
Gjennom regjeringsdeltakelsen er Venstre tilbake i det politiske landskapet der Venstre skal være. Midt i sentrum av politikken, med klare sosiale og liberale prinsipper og vilje og evne til å utøve makt.
Dannelsen av sentrumsregjeringen har endret norsk politikk. Regjeringsarbeidet har ført til en sammensveising av de tre regjeringspartiene som gjør at makten ikke lenger vil veksle mellom to blokker. De andre partiene må forholde seg til et samlet sentrum i spørsmål om regjeringskonstellasjoner.
Asker, 14. juni kl. 14:00
Venstres landsstyre er samlet på Sem Gjestegård i Asker 13.-14. juni 1998
