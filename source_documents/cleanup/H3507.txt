
Tirsdag 17. desember 1996
Parlamentarisk leder Kjell Magne Bondevik (KrF):
PARTNERSKAPSLOVEN BØR OPPHEVES NÅ
-Årene som er gått siden partnerskapsloven ble innført, har bekreftet at lov skaper holdninger. Kravene om at begrensningene i loven den gang Stortinget vedtok den med knappest mulig flertall skal oppheves, blir sterkere og sterkere, og det er et tidsspørsmål før de også kommer til Stortinget. Jo lenger en lov får virke, jo vanske-ligere blir det å endre den igjen. Det rette tidspunktet for å oppheve partnerskaps-loven er derfor nå. Det sa Kristelig Folkepartis parlamentariske leder Kjell Magne Bondevik da Stortinget tirsdag behandlet et forslag om å oppheve partnerskapsloven.
Kjell Magne Bondevik viste i innlegget sitt til at partnerskapsloven representerer et brudd med norsk lovtradisjon. Der har ekteskapet alltid blitt satt i en positiv særstilling.
-Partnerskapsloven sidestiller homofilt samliv med ekteskapet på de aller fleste punkter, sa Bondevik, og viste til at man måtte endre mer enn 800 paragrafer i 120 forskjellige lover da partnerskapsloven ble vedtatt.
Bondevik sa han var skuffet over at både Høyre eller Senterpartiet, som begge vil gjelde for å være verdikonservative partier, ikke har noe partistandpunkt til en såpass alvorlig sak, men velger å fristille sine representanter. Han avviste komitéflertallets argumentasjon i innstillingen til forslaget om at også andre land har innført liknende lover etter at Norge gjorde det.
-Dette er ikke noe selvstendig argument. Juridisk rett og moralsk rett er ikke alltid samme sak, slo Kjell Magne Bondevik fast. Bondevik avviste også argumentasjonen om at en opphevelse av partnerskapsloven vil få tilbakevirkende kraft.
-Vi har tvert om presisert at inngåtte partnerskap skal kunne bestå til de eventuelt oppløses, men at det ikke skal bli mulig å inngå nye partnerskap, sa han. Ved voteringen i Odelstinget falt Kristelig Folkepartis forslag om å oppheve partnerskapsloven mot 24 stemmer. Foruten KrFs gruppe, stemte representanter fra Senterpartiet, Høyre og Fremskrittspartiet for forslaget.
