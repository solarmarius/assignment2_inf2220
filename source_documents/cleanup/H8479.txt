
Stortinget, 15. juni 2004
Stortingsrepresentantene Hill-Marta Solberg, Øystein Djupedal, Siv Jensen og Morten Lund
- Tråleren Gudrun Gisladottir skal heves
Arbeiderpartiet, Fremskrittspartiet, Sosialistisk Venstreparti og Senterpartiet vil på fredag foreslå at tråleren Gudrun Gisladottir, som ligger sunket i Nappstraumen, skal heves.
- Båten representerer en forurensningsfare i et viktig fiskeriområde, og hevingen må derfor gjennomføres slik Stortinget tidligere har forutsatt. Flertallet vil gjøre dette klart gjennom et vedtak i Stortinget, sier Hill-Marta Solberg, Øystein Djupedal, Siv Jensen og Morten Lund.
- Statens Forurensningstilsyn har tidligere anmodet om at tråleren skal heves på grunn av forurensningsfaren den utgjør. Når fiskeriministeren ut fra økonomiske begrunnelser likevel bestemmer at den ikke skal heves, må stortingsflertallet sørge for at hensynet til miljøet skal veie tyngst, sier forslagsstillerne.
