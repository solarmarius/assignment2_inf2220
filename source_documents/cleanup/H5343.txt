
15.11.2001
Carl I. Hagen, parlamentarisk leder FrP
- Ingen hensikt å fortsette forhandlingene
Fremskrittspartiets stortingsgruppe ser ingen hensikt i å fortsette forhandlingene med regjeringspartiene.
- Det er ingen hensikt i å fortsette bestrebelsene på å få til endringer i regjeringspartienes budsjett, som ville gjøre det mulig for FrP å varsle en frivillig, subsidiær tilslutning til finansinnstillingen. Med mindre regjeringspartiene blir enige med andre partier enn FrP, vil således finansinnstillingen ikke avklare noe flertall for rammene i statsbudsjettet, sier Carl I. Hagen, som har fått godkjenning fra Fremskrittspartiets stortingsgruppe om ikke å fortsette forhandlingene.
- Jeg synes det er fantastisk at det i et statsbudsjett, med om lag 173 milliarder i overskudd, ikke kan gis til sammen 6 milliarder kroner til skatte- og avgiftslettelser og til å styrke de svakest stilte i samfunnet deriblant uførepensjonister og andre lavinntektsgrupper, uttaler Hagen,
- Jeg forstår ikke at regjeringspartiene ikke kunne akseptere FrPs ønsker. En innfrielse av våre skatte- og avgiftslettekrav ville blant annet lagt grunn for en rentenedgang, fortsetter Hagen.
- Vi fikk ikke engang svar på kravlisten vi overrekte dem i går. Tilbudet vi fikk var identisk med hva vår finansfraksjon fikk for noen dager siden, bortsett fra to nye tilbud vi ikke engang hadde bedt om. Det var en enorm avstand mellom oss, og det var ingen bevegelser hos regjeringspartiene, avslutter en skuffet Carl I. Hagen.
