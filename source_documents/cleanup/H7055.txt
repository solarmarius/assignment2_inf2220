
06.05.03
Marit Arnstad, parlamentarisk leder i Senterpartiet
STRATEGI FOR NASJONALT EIERSKAP I KRAFTSEKTOREN
Senterpartiet lanserer nå en løsning med et eierfond begrenset til energisektoren, som kan demme opp for utenlandske oppkjøp i kraftsektoren. - Situasjonen med Hafslund er svært bekymringsfull, sier Marit Arnstad. - Derfor foreslår vi dette kompromisset, som kan være en modell som er akseptabel for et flertall på Stortinget. Nå må alle som er opptatt av nasjonalt eierskap av grunnleggende infrastruktur finne sammen og være løsningsorienterte -.
Marit Arnstad sendte i går et brev til de øvrige parlamentariske lederne der de ble bedt om å vurdere en slik løsning. Innspillet er et forsøk på å imøtekomme ulike interesser mellom partiene.
Senterpartiet har tidligere støttet opp om muligheten for et større strukturfond som kan sikre norsk eierskap i næringslivet. Dette er det dessverre ikke flertall for i Stortinget. Derfor lanseres modellen med et mindre fond rettet spesifikt mot energisektoren. Fondet bør anslagsvis være i størrelsesorden på inntil 10 mrd. kroner, og det kan eksempelsvis organiseres etter modell av Petoro som forvalter statens eierinteresser i olkesektoren. Det innebærer at fondet forvalter statens eierinteresser men uten å fungere som et ordinært selskap.
- Det er grunn til å frykte at Hafslund er en prøvestein. Dersom kontrollen over Hafslund går til utenlandske hender, vil antakeligvis andre utenlandske oppkjøpere merke seg dette, og et titalls norske selskaper vil stå i faresonen. Det er viktig at vi finner en løsning for å holde Hafslund på norske hender, avslutter Marit Arnstad.
