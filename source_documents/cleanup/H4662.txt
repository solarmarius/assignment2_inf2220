
26. november 1999
Gunnar Breimo
Fagbevegelsen har æren for lav ledighet
- Når regjeringen framhever at Norge i dag har en god økonomi, med lav prisstigning, så godt som ingen inflasjon og lav ledighet, så er ikke viljen til å dele æren med andre akkurat påfallende. Derfor er det på sin plass å trekke fram fagbevegelsens rolle. Uten den solidariske holdningen og moderasjonen fagbevegelsen har lagt for dagen, ville vi ikke hatt Europas laveste ledighet.
Dette sa Arbeiderpartiets Gunnar Breimo i en replikk til arbeids- og administrasjonsministeren i finansdebatten torsdag.
Breimo hevdet at det er urovekkende og betenkelig at regjeringen stadig opptrer slik at den støter fagbevegelsen fra seg, og han trakk fram angrepet på AFP-ordningen som eksempel på et slikt framstøt. Han oppfordret derfor statsråd Dåvøy til å spille på lag med fagbevegelsen i tiden som kommer og å respektere inngåtte avtaler mellom partene i arbeidslivet.
- Selvsagt er det ønskelig at eldre arbeidsføre arbeidstakere står lenger i jobb. Men det finnes da bedre måter å oppnå det på enn å angripe velferdsordninger som er kommet i stand etter konstruktivt samarbeid med en ansvarlig fagbevegelse, sa Gunnar Breimo.
