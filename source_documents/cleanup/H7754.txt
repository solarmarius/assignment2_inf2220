
Miljøpartiet De Grønne - Rogaland
Fylkesprogram 2003
Vi - De Grønne - står for en praktisk, menneskevennlig fylkespolitikk med kommuner som knyttes sammen i et nettverk av miljøvennlige kommunikasjonsmidler. Vi vil vil gå inn for en systematisk fjerning av gjennomgangstrafikk i boligstrøk og sikre støy- og giftfrie miljøer. Vi vil prioritere en opprydding og fjerning av giftstoffer i gamle landdeponier og i kyst- og fjordområdene og vi vil innskjerpe tilsynet med alle mulige forurensningskilder.
Vi - Miljøpartiet De Grønne ønsker å:
1. Verne alle gjenværende større vassdrag og utvide verne- og friluftsområdene i fylket. I stedet for videre utbygging vil vi satse på forbedring av overføringsnettene, modernisering av gamle kraftverk samt tillate utbygging av minikraftverk der det er miljømessig forsvarlig.
2. Styrke fylkets miljøvernavdeling for å føre effektivt tilsyn med at kommuner, bedrifter og private ikke forurenser miljøet eller bryter vedtatte regulerings- eller verneplaner.
3. Beholde, utvide og viderutvikle fylkeskommunal eiendom til beste for befolkningen. Fersk- vannsresursene tilhører folket og skal ikke gjøres til gjenstand for profitt og spekulasjon.
4. Støtte prosjektet med høyfartsbane fra Oslo over Haukeli til Haugesund og Stavanger med sikte på å redusere - helst eliminere- fly- og lastebiltrafikken mellom disse byene.
5. Planlegge og gradvis innføre nytt miljøvennlig kollektivt transportsystem som effektivt knytter sammen alle kommuner i fylket. Forbedre og sikre mot ras alle fylkesveiene i Rogaland. Ungdom mellom 12 og 18 år skal reise gratis med kollektivtransport i hele fylket.
6. Arbeide for innføring av økologisk forsvarlig drift i landbruks- og oppdrettsvirksomhet.
7. Innskjerpe omsetting og bruk av gift i alle næringer. Giftsprøyting i private og kommunale områder og langs veier skal forbys. Salting av veier skal erstattes med sandstrøing.
8. Forby vask og rens av kjøretøy, båter og fly på område uten mulighet for å skille ut og samle opp forurensninger. Manuell bilvask skal være gratis på bensinstasjoner i hele fylket.
9. Styrke vernet av dyrket jord, men samtidig tillate tomtesalg og boligbygging på utmarks- områder i landkommunene.
10. Styrke dyrevernet med oppsøkende virksomhet og arbeide for forbud mot pelsdyrhold, burhøns og båsdrift. Arbeide for å styrke det økologisk bærekraftige næringslivet i Rogaland.
11. Opprette direkte kontakt med andre fylker/regioner globalt for gjensidig å styrke næringsliv og kultur i fredelig og miljøvennlig retning, hjemme og ute.
12. Iverksette systematiske tiltak for å bedre helse, miljø og sikkerhet generelt i Rogaland.
13. Motarbeide profesjonalisering innen og profittering på kultur og idrett.
14. Støtte «grundere», oppfinnere og videreutvikling av utdanningsinstitusjoner i fylket samt sikre deres uavhengighet i forhold til offentlige og private næringsinteresser.
