
03.10.02
Øystein Djupedal, SV
Et budsjett for større forskjeller og offentlig fattigdom
Statsbudsjettet innebærer store kutt for de arbeidsløse, og økt egenbetaling for offentlige tjenester, mens skattelettelsene går til næringslivet, og de med midlere og høye inntekter. Privat forbruk øker sju ganger så mye som offentlig forbruk.
Dette budsjettet gir økte forskjeller og fortsatt offentlig fattigdom, fastslår Øystein Djupedal, finanspolitisk talsmann for Sosialistisk Venstreparti
Skatt på sykdom økes med over 600 millioner kroner netto. Effekten av et meget begrenset "tak 2" for helseutgifter, som i dag ikke er omfattet av frikortsgrensen, spises opp av økt frikortsgrense, innføring av egenandeler på blå resept for eldre og uføre, samt tak på skattefradrag for utgifter til sykdom.
Budsjettet har klart preg av Høyres ideologiske stempel. De smale fattigdomstiltakene finansieres for eksempel av de nest-fattigste.
Regjeringen overser Stortingsflertallets vedtak om innføring av maksimalsatser for barnehager, men øker bevilgningene til barnehager med 1,7 mrd.
Barnehagereformen er vedtatt, og vil bli en viktig forbedring for landets småbarnsfamilier, uttaler Djupedal. - Jeg skjønner ikke at Regjeringen ser seg tjent med omkamp på dette. At de foreslår å la andre barn betale barnehagereformen, bidrar til å feste inntrykket av at dette er en barnefiendtlig regjering.
De private skolene er en budsjettvinner med økning på 34 prosent. For den offentlige skolen er det lite å se til løftene fra fjorårets valgkamp.
Tvert i mot så vil skolen bli skadelidende fordi regjeringen reduserer de frie inntektene til kommunene. I tillegg blir ordningen med gunstige lån til opprustning av ungdomsskolene halvert. Det er i den offentlige skolen grunnlaget for framtidas verdiskapning legges, påpeker Djupedal.
Bevilgningene til kollektivtrafikken ligger langt etter vedtakene i Nasjonal Transportplan. Økningen på 58 millioner til jernbane er 550 millioner mindre enn forutsatt. Dette innebærer utsettelse av alle jernbaneinvesteringer unntatt dobbeltsporet mellom Oslo og Asker.
- Med de utfordringene vi har i forhold til miljø og samferdsel, er det utrolig å se Regjeringens passive holdning. For å si det enkelt så betyr dette fortsatt forsinka og smekkfulle tog, og økt forurensing fra biltrafikken, sier Djupedal
