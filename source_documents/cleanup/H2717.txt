
Pressemelding mandag 10.juli 1995
KrFs forsvarspolitiske talsmann Are Næss:
Norske initiativ i fokus på
OSSEs parlamentarikerforsamling
Parlamentarikerforsamlingen i Organisasjonen for Sikkerhet og Samarbeid i Europa (OSSE) vedtok i helgen en skarp protest mot det franske vedtaket om å gjenoppta atomprøvesprengningene.
Initiativet til protesten kom fra den norske delegasjonen.
-Jeg er svært glad for at parlamentarikerne i OSSE valgte å ta så klar avstand fra det franske vedtaket. En gjenopptagelse av atomprøvesprengningene vil være et til-bakeskritt i arbeidet for nedrustning. Det vil også føre til miljøskader og til at andre land vil fristes til å gjenoppta prøvesprengninger. Slik innebærer franske prøve-sprengninger en fare både for prøvestansavtalen og for ikke-sprednings-avtalen. Dette sier medlem av den norske delegasjonen, KrFs forsvarspolitiske talsmann, Are Næss.
Under møtet i OSSEs parlamentarikerforsamling ba Norge også om at OSSE måtte kreve grunnleggende reformer i tyrkisk lovgivning, spesielt i anti-terrorloven, og at alle som er fengslet på grunn av sine meninger (blant annet parlamentsmedlemmer), må settes fri.
-Dessverre ble resultatet en kompromissuttalelse fra Komiteen for demokrati og menneskerettigheter som er svakere i form enn det norske forslaget. Uttalelsen er også svakere enn den OSSE kom med for et år siden, sier Are Næss.
I solidaritet med folket i Bosnia-Herzegovina ønsker parlamentarikerne i OSSE å få til et møte i Sarajevo innen utgangen av 1995. Her vil blant annet 20-års jubileet for Helsingforserklæringen bli markert.
-Medlemslandene må imidlertid gjøre sitt for at sikkerheten kan tillate et slikt møte, sier Are Næss. (KrF-Press/MMH)
