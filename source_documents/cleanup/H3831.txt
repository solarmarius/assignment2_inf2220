
4.3.99
Marit Tingelstad,
Pressemelding fra
REGJERINGEN FÅR GJENNOMSLAG FOR MER MÅLRETTET MORS­MÅLS­OPPLÆRING
I dag avgis St.meld 25 om morsmålsundervisning i grunnskolen, og saksordfører Marit Tingelstad er godt fornøyd med at de økonomiske rammene opprettholdes på dagens nivå :
- Regjeringa har fått solid støtte til at kommunene skal være forpliktet (gjennom forskrift) til å gi elever fra språklige minoriteter morsmålsopplæring og tospråklig undervisning, dersom de har behov for det, sier Marit Tingelstad. - Men det er i stor grad opp til hver enkelt kommune hvordan de vil organisere denne opplæringen.
Morsmålsmeldinga legger opp til at opplæringa i første rekke skal legges til de første fire åra i grunnskolen, med mulighet for mer eller mindre undervisning etter den enkelte elevs behov.
- Lærerne skal vurdere om elevene trenger slik undervisning, og det skal være den enkelte eleves behov som skal være utgangspunktet for en slik vurdering. Det er en kjent sak at begrepsutvikling og språklig forståelse er avhengig av trening i eget morsmål, sier Tingelstad.
- Jeg synes også det er viktig å understreke morsmålsundervisninga ikke bare skal være et redskap for å lære norsk, men at den også har en verdi i seg selv for å gi trygghet på egen identitet og ståsted, tilføyer Marit Tingelstad.
- Jeg vil i tillegg understreke betydningen av å beherske språket som en absolutt forutsetning for en vellykket integreringspolitikk. Og med dagens innstilling til st.meld 25 er et godt grunnlag lagt for å lykkes med dette målet, avslutter Tingelstad.
