
4. oktober 2000
Fra May Helen Molvær Grimstad (KrF), leder i familie- kultur og administrasjonskomiteen:
- Kraftig kutt i adopsjonsstøtten
-Jeg reagerer svært negativt på at det i budsjettet fra BFD er gjort et kraftig kutt i adopsjonsstøtten. Støtten til foreldre som adopterte barn fra utlandet var på kr 22 000 fra januar 1999 til 15. juli 1999. Da ble stønaden redusert av Ap og Høyre i forbindelse med revidert nasjonalbudsjett. Nå har AP redusert den dramatisk til kr. 15 000. Det er alvorlig når vi vet at adopsjon fra utlandet har kostnader knyttet til seg fra 80 000- 120 000, sier Molvær Grimstad.
-Gjennomsnittstallet for de tre siste årene er 605 adopsjoner pr år. Arbeiderpartiet kunne ha prioritert adopssjonsstøtten, hvis de hadde villet. Dette dreier seg om relativt små summer totalt sett, men mye penger for den enkelte familie. Det koster mye å adoptere fra utlandet. Dette tilskuddet er ment å bidra til å motvirke en skjev fordeling av adopsjon knyttet til foreldrenes økonomi, opplyser Molvær Grimstad.
-Da Arbeiderpartiet var i opposisjon mente de at Sentrum sin satsing på 6000 nye barnehageplasser i året var alt for dårlig Nå er det plutselig blitt offensiv barnehagepolitikk. Jeg registrerer at Arbeiderpartiet arbeider med å følge opp Stortingets behandling av barnehagemeldingen som sentrumsregjeringen la fram. Vi står nå som da sammen om full barnehagedekning for barn over tre år i løpet av 2000, og full dekning for barn under tre år i løpet av 2003, uttaler Molvær Grimstad.
-Jeg er glad for at AP ikke vil røre kontantstøtten. Det er det heller ikke grunnlag for. Det er flertall for kontantstøtten på Stortinget. Dessuten er det grunn til å minne om at 75 prosent av familier med 1 og 2 åringer benytter seg av kontantstøtten. Av disse er det 2 av 3 som passer barna sine selv. Kontantstøtten er en vellykket reform, understreker May Helen Molvær Grimstad.
