
Onsdag 22. desember 1993
Odeltingspresident Dag Jostein Fjærvoll:
Pressestoff fra Kristelig Folkeparti
FORNYET KONTRAKT SOM KrFs NORD-NORGE-REPRESENTANT
Høstens stortingsvalg førte til at Dag Jostein Fjærvoll nå har begynt på sin tredje periode som KrFs Nord-Norge-representant, og på sin andre periode i president-skapet. Selv om han er valgt fra Nordland, ønsker han å ivareta hele landsdelens interesser, sier han. I presidentskapet er han den eneste som ikke kommer fra det sentrale østlandsområdet. Men ved forrige årsskifte forberedte han seg mentalt på å gå tilbake til jobben som rektor for barne- og ungdomsskolen i Melbu.
-Jeg skulle selvfølgelig ønske vi hadde vært flere KrF-ere på Stortinget til å "dele" Nord-Norge mellom oss. KrF har jo hatt et mandat fra Troms en gang, og etter at Svein Alsaker ble tilsatt som fylkesmann i forrige periode, ble han resten av perioden i all gemyttelighet, kalt "Finnmarks-representanten" av resten av gruppa. Men for et år siden var meningsmålingene i Nordland nokså dystre, sett med KrF-øyne, og mandatet var ute på mange målinger. Rent mentalt var jeg forberedt på å ta fatt som skolemann igjen, men samtidig ville jeg stå løpet ut, og overfor de tillitsvalgte og partivennene i fylket måtte jeg gi uttrykk for en større sikkerhet og trygghet enn jeg innerst inne følte, sier Dag Jostein Fjærvoll idag.
-Fryktet du "konkurenten" Ny Fremtid?
-Ikke at de skulle vinne mandatet, for det visste vi de ikke ville klare, men marginene var så små, så noen få hundre KrF-stemmer til dem, eller til andre partier, kunne vært det som avgjorde saken i KrFs disfavør. Så syltynn var tråden, sier Fjærvoll, og antyder millimetre mellom to kraftige fingre. Han legger til at det først og fremst var all turbulensen rundt Europa-politikken, også internt i KrF, som skapte denne usikkerheten.
Sikkerhetspolitisk høyttenking
Om det ikke ble turbulens, ble det litt forundring rundt omkring da Dag Jostein Fjærvoll, kanskje den mest kompromissløse nei-mannen i Kristelig Folkeparti, tidligere i høst etterlyste en sikkerhetspolitisk debatt på nei-sida. Kommer ikke den, risikerer vi at nei-folk som er for NATO likevel stemmer ja til EF, tenkte han høyt. Noen oppfattet det dithen at Dag Jostein Fjærvoll selv kunne bli en av disse.
-Poenget mitt er: Nei-sida må tenke gjennom og diskutere de sikkerhetspolitiske konsekvensene av at Norge blir stående utenfor EF. Her spriker nemlig nei-sida. For min egen del går ikke jeg god for de sikkerhetspolitiske tankene man gjør seg i SV og RV. Det er sikkerhetspolitikken som er ja-sidas beste angrepskort overfor nei-sida, og de kan komme til å splitte nei-sida på denne saken. Jeg aksepterer ikke at ja-sidas løsning er den rette, og at et EF-medlemskap er den beste garantien for norsk sikkerhet. Men dette argumentet må nei-sida være forberedt på å imøtegå, og ha et alternativ til, sier Dag Jostein Fjærvoll.
Forsvarsvennen Fjærvoll betrakter ikke Vestunionen som noe forsvarspolitisk alternativ til NATO, og sier at verken NATO-tilhengere eller -motstandere oppfatter Vestunionen slik.
-Jeg mente det var nødvendig med en slik debatt på nei-sida, og den bør være unnagjort før folkeavstemmingsdebatten setter inn for fullt, konkluderer Dag Jostein Fjærvoll.
Ikke nasjonalisme å være norsk
Dag Jostein Fjærvoll medgir at det kan være elementer av nasjonalisme i deler av den norske EF-motstanden, men avviser at nei-siden kan beskrives som nasjonalistisk.
-Det er ikke nasjonalisme å gå i bunad, eller å se at det norske samfunnet har verdier og ressurser som vi ønsker å ta vare på. Når det gjelder de toneangivende kreftene på nei-sida, er disse sterkt internasjonalt orientert, med kontakter over hele verden. Det er ikke på noen måte aktuelt å bryte båndene til Europa. Nasjonalisme, slik man har sett det blant annet i forbindelse med valget i Russland, er et marginalt fenomen i Norge, og på nei-sida i norsk EF-debatt, understreker han.
Presidentskapet
En tidligere stortingsrepresentant skrev seg inn i ordtakenes historie ved å si om Stortingets presidentskap at det "skvalper over av verdighet".
Visepresidenten i Odelstinget, Dag Jostein Fjærvoll, mener den tiden er forbi da en slik beskrivelse kunne passe.
-Presidentskapets viktigste oppgave er å tilrettelegge Stortingets arbeid, ikke å passe på sin egen verdighet, og jeg oppfatter ikke presidentskapet som noe pompøst organ. Samtidig kan det være situasjoner der det er nødvendig å understreke at Stortinget er ikke noe varemagasin. Presidentskapet skal også ivareta de konstitusjonelle tingene i forhold til lovverket, og ikke minst grunnloven, sier han.
-Men det er noen presidenter som har vært mer pompøse enn andre?
-Mye avhenger selvfølgelig av hva den enkelte person gjør i funksjonen, men min erfaring er at presidentskapet er et greitt kollegium å arbeide i, sier Dag Jostein Fjærvoll, ikke helt uten verdighet selv. Presidentskapet spiller ellers en nøkkelrolle i det som har vært den viktigste politiske saken denne høsten, nemlig det som har knyttet til bruk, og eventuelt misbruk, av rikets hemmelige tjenester.
-Dersom offentlige organer har opptrådt ulovlig gjennom store deler av etterkrigs-tiden, og har vært brukt i en intern partipolitisk prosess, er det en alvorlig sak, uansett. Man kan se en slik sak i en historisk sammenheng, og i lyset fra den kalde krigen, men det forandrer ikke realiteten. Men utover dette, vil jeg avvente hva den parlamentariske granskingskommisjonen kommer fram til. I øyeblikket føler jeg vel at det er litt for mange som er på den samme banen samtidig. I et land med fire millioner innbyggere går det en grense for hvor mange granskingskommisjoner som kan være i arbeid samtidig, uten at ender opp med at den ene halvparten skal granske den andre - og omvendt. Men det er viktig å komme til bunns i dette. Det er tydelig at denne saken har forsuret det politiske miljøet betraktelig, sier Dag Jostein Fjærvoll, som ellers har en galgen-humoristisk kommentar til det hele: -Det er jo fortærende å tenke på at jeg år etter år har stått på ulike talerstoler og forsøkt å nå ut med et politisk budskap, og så kunne jeg nådde like langt, om ikke lenger, bare ved å sitte på Stortinget og snakke i telefonen! (KrF-Press)
