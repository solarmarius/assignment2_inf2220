
3. desember 2004
Stortingsrepresentant Rune J. Skjælaaen (Sp)
Senterpartiet vil stå på for landslinjene
- Det er skuffende at regjeringspartiene og Frp skaper fortsatt usikkerhet omkring framtida for en rekke landslinjetilbud, sier Stortingsrepresentant Rune J. Skjælaaen (Sp). Konkret dreier det seg om populære tilbud innen skiidrett, økologisk landbruk, folkemusikk og halvårlige kurs i yrkessjåførfaget
- Ved kun å legge inn midler til drift ut skoleåret, skaper disse partiene usikkerhet hos elever og lærere som må leve i usikkerhet om hvorvidt tilbudene kan fortsette neste skoleår eller ei. - Regjeringspartiene og Frp forteller kun halve sannheten når de gir inntrykk av å ha reddet landslinjene, sier Skjælaaen som dessverre har liten tro på at fylkeskommunene har mulighet til å ta hele det økonomiske ansvaret for disse linjene innenfor allerede sprengte rammer.
Senterpartiet er opptatt av å bevare disse utdanningene og la derfor inn penger til å opprettholde tilbudene i partiets alternative budsjett. - Det brenner et blått lys for disse landslinjene, men Senterpartiet vil ikke gi opp kampen for å beholde tilbudene, sier Skjælaaen og varsler omkamp i revidert nasjonalbudsjett.
