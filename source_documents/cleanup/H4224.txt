
onsdag 25. juni 1997 13:37:51
av Gunnar Kvassheim, stortingskandidat for Venstre
Kvalmende å hjelpe de som har minst?
I mange år har Arbeiderpartiet lovet et krafttak for de eldre som trenger en håndsrekning. Stadig nye og kostbare reformer har imidlertid gjort at vi har måttet vente på både enerom og hjerterom. Nå står etterutdanningsreformen for tur. I følge Arbeiderpartiets finanspolitiske talsmann skal den gjennomføres koste hva det koste vil.
Det er kanskje fordi Arbeiderpartiet ønsker å ha penger i bakhånd til sine mange reformer at statsminister Thorbjørn Jagland reagerte så sterkt på forslaget om å gi de som har minstepensjon en lønnsvekst på 12.000 kroner. Kvalmende var betegnelsen landets statsminister brukte da han skulle betegne forslaget. Det er en formulering Thorbjørn Jagland skal få slite med i valgkampen. For den rammer ikke først og fremst Venstre og de andre partiene som ville gi et skikkelig løft til de som har minst. Det er de med dårligst økonomi som føler seg hardest truffet av statsministeren. For et sosialdemokratisk parti kan det vise seg å være meget alvorlig ved inngangen til valgkampinnspurten.
Vi har gjennomført et lønnsoppgjør, som har gitt betydelige tillegg for mange grupper. Statens merutgifter for sine ansatte er automatisk dekket over statsbudsjettet. I denne situasjonen fant vi i Venstre at det var rett å støtte et krafttak mange har snakket om lenge. Vi ønsket å medvirke til at minstepensjonistene, som har en inntekt på 68.000 kroner, fikk en økning på 1,000 kroner måneden. Flertallet, Arbeiderpartiet og Høyre, fant det passende med et tillegg på snaue 60 kroner måneden.
Jeg forstår at det kan være ulike oppfatninger av hva norsk økonomi tåler av påplusninger. Men dersom vi noen gang skulle klare å ta ett løft for de som har minst, så må det være nå. Dette vil gi mye mindre problemer for økonomien enn utslag vi ser både i privat og offentlig sektor.
stod i Stavanger Aftenblad 24.06.97
