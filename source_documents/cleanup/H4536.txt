
12. august 1997
Kvinnepolitisk styre
Seksuallovbruddutvalgets innstilling
Uttalelse fra Kvinnepolitisk styre 12. august 1997 om seksuallovutvalgets innstilling
Justisdepartementet nedsatte i desember 1995 et utvalg ("Seksuallovbruddutvalget") som fikk i oppdrag å gjennomgå og legge fram forslag til endringer i straffelovens regler om forbrytelser og forseelser mot sedeligheten. Dette utvalget la 11. juli i år fram sin innstilling.
Etter at utvalgets innstilling ble lagt fram, har noen punkter fått stor oppmerksomhet:
· utvalget går inn for å kriminalisere all praktisk befatning med barnepornografi
· et flertall i utvalget foreslår å senke den seksuelle lavalderen fra 16 til 15 år
· et mindretall i utvalget går inn for kriminalisering av uaktsom voldtekt
· utvalget går inn for en liberalisering av pornografibestemmelsen, noe som blant annet innebærer at kjønnslige skildringer av såkalt alminnelig seksuell aktivitet ikke lenger skal anses som ulovlig pornografi som må sladdes.
Særlig dette siste punktet om liberalisering av pornografibestemmelsen har vært omdiskutert i media, og politikere fra ulike partier har uttalt seg om "mykporno" på norsk TV, og sladding av disse filmene eller ikke.
Arbeiderpartiets kvinnebevegelse er kjent med at Seksuallovbruddutvalgets innstilling omhandler mange viktige problemstillinger.
Seksuallovbruddutvalgets innstilling har ennå ikke vært på høring, og alle konsekvenser av utvalgets ulike flertalls- og mindretallsforslag er ikke klargjort. Arbeiderpartiets kvinnebevegelse mener derfor det på dette tidspunktet ikke vil være riktig å ta endelig stilling til enkeltforslag i utvalgets innstilling.
Selv om noen forslag, som for eksempel kriminalisering av all befatning med barnepornografi, åpenbart bør få bred støtte, så er konsekvensene av andre av utvalgets forslag ikke like innlysende.
Dersom en liberalisering av straffelovens paragraf 211 ("pornografibestemmelsen") bare fikk konsekvenser for sladdingen av pornofilmer på TV, ville det ikke være så vanskelig å ta stilling til forslaget. Men en endring av paragraf 211 vil blant annet kunne få konsekvenser for paragraf 7 i Lov om film og videogram som bygger på paragraf 211. Det vil igjen få som følge at pornofilmer kan vises på norske kinoer og leies ut i norske videoforretninger, foruten at denne type filmer og trykkede bilder fritt kan omsettes i alle kiosker, forretninger og på bensinstasjoner over hele landet. En liberalisering som får slike konsekvenser, er Arbeiderpartiets kvinnebevegelse i utgangspunktet skeptisk til.
Arbeiderpartiets kvinnebevegelse ønsker derfor å få disse og andre mulige konsekvenser skikkelig utredet før vi tar stilling for eller imot forslagene.
