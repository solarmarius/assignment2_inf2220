
20.11.02
Finanspolitisk talsmann Morten Lund (Sp):
Statsbudsjettet 2003: Bred enighet mellom Arbeiderpartiet, SV og Senterpartiet i innstillingen
Det er et gjennomgående trekk i årets Finansinnstilling at disse tre partier utgjør den største fraksjon i de aller fleste hovedmerknader. Det gjelder under følgende overskrifter:
Hovedtrekkene i den økonomiske politikken og utviklingen (2.1)
Hovedtrekkene i forslag til Statsbudsjett (3.1)
Kommuneforvaltningens økonomi (2.2)
Sysselsettings- og inntektspolitikken (2.5)
Skattekommisjonens foreløpige rapport (2.6)
Tiltak for å bedre økonomiens virkemåte (2.7)
Enigheten gjelder også i høyeste grad skatte- og avgiftspolitikken (gjeninnføre utbytteskatt, høgere toppskatt, økte bunnfradrag), selv om dette ikke framkommer som felles hovedmerknad.
Disse merknader inneholder felles virkelighetsbeskrivelse, felles og skarp kritikk av Regjeringens politikk og Frp-samarbeid, og beskrivelse av partienes tiltak og bevilgninger som går i samme retning når det gjelder hovedutfordringene:
- mer til skole og eldreomsorg
- forbedringer for næringslivet inkl. samferdsel
- oppretting av usosiale endringer i egenandeler, dagpenger m.v.
De tre partiene beskriver en ønsket samfunnsutvikling som ikke kan oppnås om Fremskrittspartiet får en fortsatt stor og økende innflytelse i norsk politikk.
Dette viser at om Regjeringen ønsker det, bør de ha mulighet til løsning med andre enn Frp.
