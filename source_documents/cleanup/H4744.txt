
12. november 2000
Landsmøtet
1. Internasjonal politikk
Vedtak fra Arbeiderpartiets landsmøte 12. november 2000
Norsk utenrikspolitikk favner meget vidt. Vi har interesser overfor de fleste land som spenner over et bredt økonomisk og politisk spekter. Arbeiderpartiet setter kampen mot fattigdom og for fred øverst på dagsordenen. En viktig del av norsk utenrikspolitikk må være å arbeide mot undertrykkelse og nød rundt om i verden.
For Arbeiderpartiet er trygging av sivile og sosiale menneskerettigheter viktig. Det viktigste tiltaket for å redusere antallet menneskerettighetsbrudd vil være demokratisering, rettferdig fordeling og internasjonal fattigdomsbekjempelse. Videre er det viktig å støtte frigjøringsbevegelser og organisasjoner som kjemper mot totalitære regimer og for elementære menneskerettigheter. Vi ønsker en offensiv utenrikspolitikk, som tar utgangspunkt i vern av menneskerettigheter på alle nivåer.
Balkan
Norge har gjennom flere år gitt betydelige bidrag til fred og utvikling på Balkan. Vi har stilt med både diplomatiske, militære, humanitære og finansielle ressurser. Vårt engasjement har hatt som hovedsiktemål å støtte opp om politiske prosesser. Dette har betinget fleksibilitet og evne til omprioriteringer i takt med den politiske utviklingen i regionen. Våre bidrag har støttet opp om arbeidet til FN og andre sentrale multilaterale samarbeidsorganisasjoner som NATO og OSSE. Vi har etter hvert også søkt å samarbeide tettere med EU på Balkan, både når det gjelder prosjektsamarbeid og utenrikspolitisk tilnærming. Det er viktig å markere klart og tydelig at vi tar ansvar, sammen med andre europeiske land, for utviklingen på vårt eget kontinent.
Vi hilser de demokratiske endringene i Den føderale republikken Jugoslavia velkommen. Det gledelige utfallet av en svært spent situasjon følger tidligere demokratiske prosesser blant annet i Kroatia, som ble fulgt opp ved president- og parlamentsvalget tidligere i år. Vi kan også med tilfredshet registrere utfallet av lokalvalgene i Kosovo. Dette bør gi grunnlag for at de mange gjenstående konfliktene og uoverensstemmelsene i området framover kan løses med politiske midler. Arbeiderpartiet vil samtidig fastholde at det fortsatt er behov for aktiv norsk støtte i området. Blant de viktigste tiltakene vil være å støtte opp om demokratiutviklingen, anti-korrupsjonsarbeid og den økonomiske utviklingen. Konflikter må heretter finne sin løsning gjennom politisk arbeid.
Midtøsten
Urolighetene på Vestbredden og Gaza startet etter fredagsbønnen på Tempelhøyden 29. september 2000. Det er liten tvil om at Likud-lederen Ariel Sharons provoserende besøk på et av muslimenes aller helligste steder var den direkte årsak til urolighetene. Dette er nok et eksempel på at ekstreme krefter er i stand til å gjøre hva som helst for å stoppe fredsprosessen. Dette har vekket sterke reaksjoner i den palestinske befolkningen, samtidig som ekstremister på den palestinske siden også utnytter det Sharon satte i gang.
Raseriet over det israelske militærets framferd er betydelig i den palestinske befolkningen. Det reageres spesielt på skyting på sivile og ambulanser fra Røde Halvmåne, foruten bruk av antitankraketter, væpnede helikoptre og skarp ammunisjon. På palenstinsk side har en stilt krav om en internasjonal granskingskommisjon til å undersøke årsakene til volden de siste ukene. Norge er nå valgt til å delta i dette granskingsarbeidet. Dette bør bli et viktig grunnlag for fredsarbeidet videre.
Situasjonen i Midtøsten etter de siste ukers hendelser er meget urovekkende. Ennå kjenner vi ikke de konsekvenser uroen og opptøyene vil få for fredsprosessen. Hovedutfordringen nå er å hindre fullt kaos i Midtøsten. Norge må så langt det er mulig, bidra til at fredsprosessen igjen kan komme på sporet. Vi må fordømme all bruk av vold og oppfordre partene til å avstå fra ytterligere voldsbruk. Vi må oppfordre partene til å gjøre sitt ytterste for å komme i en dialog som gjør at fredsdrøftelsene kan fortsette. Freden må få en sjanse. Norge må gjennom alle tilgjengelige kanaler formidle dette budskapet til myndigheter, organisasjoner og enkeltpersoner i regionen.
FN-resolusjonene 242 fra 1962 og 338 fra 1973 om at Israel må trekke seg tilbake fra de okkuperte områdene, ligger til grunn for fredsprosessen, men er fortsatt ikke blitt fulgt opp av Israel. I disse resolusjonene blir også Øst-Jerusalem ansett som et av de okkuperte områdene. Overgrepene de siste ukene stiller hele fredsprosessen overfor den største krisen siden Oslo-avtalen ble inngått.
Palestinerne har i følge Oslo-avtalen rett til en palestinsk stat, og Israel har rett til sikkerhet innenfor klart definerte grenser. Flyktningespørsmålet må løses, derfor må forhandlingene på grunnlag av Oslo-avtalen fortsette. Palestinerne må fritt kunne reise mellom Vestbredden og Gaza gjennom Israel.
Arbeiderpartiet mener det må bli en umiddelbar stans i all våpenbruk og at israelske militærstyrker må trekke seg tilbake fra palestinske områder.
Norges samarbeid med Russland - Barentssamarbeidet
Norges samarbeid med Russland skal være en prioritert oppgave. Ubåttragedien i høst i Barentshavet viser med all tydelighet de enorme koordineringsproblemer det russiske samfunnet står overfor. Konsekvensene av ustabilitet og sosial nød i Russland merkes først og fremst i Nord-Norge. Knapt noe sted i verden finner vi en velstandskløft maken til den over grensen mellom våre to land. Dette kan vi ikke slå oss til ro med. Samtidig må vi innse at nedbyggingen av skillet mellom velstand og fattigdom i nord vil kreve systematisk innsats over lang tid.
Hvis Russland skal klare å løse sine sosiale og økonomiske problemer, er det nødvendig at de klarer å få fart i den økonomiske reformprosessen og næringsutviklingen. Dette er helt sentralt om Russland skal lykkes.
Norge har mye å bidra med i forbindelse med næringsutvikling - det gjelder spesielt på områder som fiskeri/marine, enregi/petroleum, maritim sektor/skipsbygging, Gjennom garantiordninger og investeringsfond kan staten og næringslivet gå sammen med næringslivet i Russland for å utvikle et industrielt og teknologisk samarbeid med langsiktig perspektiv.
Miljøutfordringene i Nord-Russland er enorme. Dette gjelder utslipp av miljøfarlige stoffer fra industri, farlig atomkraftverk og ikke minst faren for atomforurensning fra den store konsentrasjonen av atomvåpen og utrangerte atomubåter. Norge skal fortsatt være en pådriver for miljøsatsning i Barentsregionen, og arbeide for at EU, USA og resten av det internasjonale samfunn bidrar med ressurser.
Særlig EU trapper opp sitt samarbeid med Russland og har vedtatt en nordlig dimensjon. Vi må være aktive overfor EU for å sikre at de norske prioriteringene kommer med. Det er svært gledelig at Sverige vil sette miljøspørsmålene i Barentsregionen høyt på dagsordenen når de overtar formannskapet i EU fra nyttår. Hittil har det gått altfor sakte med å rydde opp i det russiske atomavfallet på Kola.
Det er også i nord vi har det viktigste uløste spørsmålet i vårt bilaterale forhold til Russland, nemlig avgrensningen i Barentshavet. Samtidig er det kanskje her vi finner de største uutnyttede mulighetene for et nærmere samarbeid med vårt store naboland. Vi må holde fast ved bærekraftig ressursforvaltning som en av hovedmålsettingene for Barentssamarbeidet, ikke minst i forhold til de store fiskeriressursene i området. Arbeiderpartiet vil legge økte ressurser inn i samarbeidsprosjektene overfor Øst- og Sentral-Europa. Det vil være investeringer for framtida.
Sanksjoner må gjøres mer målrettet
Sanksjoner er et av de tiltak som i henhold til FN-pakten er tilgjengelig for det internasjonale samfunn for å svare på trusler mot internasjonal fred og sikkerhet. Bruk av ikke-militære tvangstiltak vil i praksis dreie seg om innføring av forskjellige former for økonomiske sanksjoner. Bruken av slike tiltak kan være et effektivt virkemiddel for å bringe de stater og regimer som bryter grensene for akseptabel opptreden inn på rett spor.
Anvendelse av tvangstiltak vil likevel alltid være omstridt. Derfor er det viktig at man i størst mulig grad unngår uheldige ringvirkninger som rammer uskyldige. Ikke minst gjelder dette sanksjonene mot diktaturet i Irak, hvor Saddam Hussein kan bruke sanksjonene til å ramme tredjepersoner eller uskyldige i landet. Den siste tiden har det vært gjort lettelser i sanksjonene overfor Irak, noe som kynisk har blitt utnyttet av Saddam Hussein og ikke kommet sivilbefolkningen til gode.
Som medlem av Sikkerhetsrådet vil Norge ha mulighet til å bidra aktivt til arbeidet med å gjøre sanksjoner mer målrettede og effektive. Sanksjoner skal ramme de reelle beslutningstakerne og ikke sivilbefolkningen. Dette må bli et prioritert område for Norge i Sikkerhetsrådet i tiden som kommer. Norge må arbeide for å erstatte dagens økonomiske sanksjoner mot Irak med tiltak som mer effektivt rammer Saddam Husseins regime. Norge må bidra til at FN-tiltakene tar mer hensyn til de sivile og ikke rammer blindt og urettferdig.
Norges rolle i Sikkerhetsrådet
Norge ble 11. oktober i år valgt inn som et av femten land i FNs Sikkerhetsråd. Det stiller krav til Norge om å kunne ta stilling i viktige og kontroversielle spørsmål. Mange land har tillit til Norge. Det er derfor en stor og ansvarsfull oppgave Norge nå står overfor. Arbeiderpartiet vil gi denne oppgaven meget høy prioritet. Gjennom hardt arbeid og dyktig håndverk har vi muligheter til å vinne gehør for våre synspunkter.
Norges plass i Sikkerhetsrådet gir en unik mulighet til å rette søkelyset mot uløste konflikter verden over. Norge har gjennom sin meglerrolle i ulike konflikter, blant annet Midtøsten og Balkan, vist at et lite land kan spille en sentral rolle i forsøk på å oppnå fred. Norge bør fortsette dette fredsengasjementet.
Det finnes mange uløste konflikter i verden i dag, noen med større sprengkraft enn andre. Disse bør vies spesiell oppmerksomhet da de ofte har vart i flere år, og krever en varig løsning. For mange konflikter finnes det allerede vedtatte FN-resolusjoner. Norges rolle kan være å arbeide for at disse resolusjonene blir iverksatt.
Mye av Sikkerhetsrådets arbeid er knyttet til politisk krisehåndtering, hvor dagsorden styres av internasjonale begivenheter. Arbeiderpartiet vil også gi det langsiktige arbeidet høy prioritet. FN og Sikkerhetsrådets arbeid for fred, sikkerhet og utvikling må få en sentral plass. Det er også nødvendig å styrke FNs evne til å planlegge og gjennomføre fredsoperasjoner. FN må arbeide for å styrke samarbeidet med andre internasjonale organisasjoner og det sivile samfunn. Videre må det fokuseres spesielt på utfordringene som Afrika står overfor. På dette kontinentet har vi fortsatt mange store og uløste oppgaver.
Norge må gi høyeste prioritet til arbeidet for å fjerne de underliggende årsakene til konflikt og krig, som fattigdom og underutvikling, ulikheter og undertrykkelse. Samordningen av militær innsats, humanitær nødhjelp, utviklingsbistand og arbeidet med forsoning og fred, må styrkes.
Arbeiderpartiet vil at Norge i Sikkerhetsrådet skal fremme utviklingslandenes interesser med hensyn til fattigdomsbekjempelse og sosiale forhold. Vi vil også jobbe for at Sikkerhetsrådet skal arbeide etter et utvidet sikkerhetsbegrep, som ikke bare fokuserer på militær sikkerhet. Norge må sette fokus på miljø, fattigdomsbekjempelse samt økonomiske og sosiale forhold, som trussel mot menneskers sikkerhet.
Norge bør lede an i arbeidet for å reformere Sikkerhetsrådet slik at sammensetningen bedre gjenspeiler dagens verdensbilde. Det er spesielt viktig at utviklingslandenes representasjon styrkes.
Norge må benytte sin plass i Sikkerhetsrådet til å bedre kvinner og barns kår i krigs- og krisesituasjoner. Vi bør følge vår humanitære og menneskerettslige tradisjon og gi likestilling et hovedfokus også innenfor FN. Menneskerettigheter er en viktig del av de sosialdemokratiske verdier, og disse har alltid spilt en vesentlig rolle i norsk utenrikspolitikk. Dette bør også være retningsgivende for Norges arbeid i Sikkerhetsrådet. Spesielt bør Norge sette søkelys på land der menneskerettighetsbrudd har blitt dokumentert av Amnesty Inter-national og andre menneskerettighetsorganisasjoner. Det bør være Norges overordnede målsetting å alltid tale de undertryktes sak.
Håndvåpen
Håndvåpen står for det altoverskyggende antall drepte og sårede i væpnede konflikter. Mens masseødeleggelsesvåpen er gjenstand for omfattende ikke-sprednings- og nedrustnings-regimer, er det først i den senere tid at det internasjonale samfunn har satt håndvåpen på agendaen. Store lagre er blitt overflødige etter den kalde krigens slutt. Dette gjør at håndvåpen er billige og lett tilgjengelige på verdensmarkedet. Håndvåpen gjør konflikter mer blodige og vanskeliggjør stabilisering og gjenoppbygging etter en konflikt.
Tiden er nå inne for å vedta internasjonale regelverk og handlingsplaner for hvordan vi skal komme illegal handel med håndvåpen til livs, og å gjennomføre konkrete tiltak for å begrense det store omfanget av håndvåpen i områder med konfliktpotensiale. Norge må arbeide aktivt med begge disse spørsmålene. FNs sikkerhetsråd har økt sin oppmerksomhet knyttet til håndvåpenspørsmål. FNs rolle knyttes i økende grad til forebygging av konflikter, tillit-skapende tiltak og gjenoppbygging etter konflikter. Norge må gjennom sin medlemskaps-periode i Sikkerhetsrådet legge betydelig vekt på å støtte opp under FNs arbeid på dette feltet.
