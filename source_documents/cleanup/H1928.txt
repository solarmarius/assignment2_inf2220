
Fredag 15. mai 1992
Foran nominasjonsprosessen i KrF:
ARBEIDSUTVALGET ØNSKER BEDRE ALDERS- OG KJØNNSFORDELING PÅ LISTENE
Arbeidsutvalget i KrF er opptatt av å få en bedre alders- og kjønnsfordeling av kandidatene til stortingsvalget. Det bør være et mål for KrFs fylkeslag at det er en kvinne og en mann på de to første plassene på listene til stortingsvalget i 1993. Noen av de fylkeslagene som er sikre på mandat, bør sette en kvinne på førsteplassen, heter det i et brev Arbeidsutvalget har sendt nominasjonskomiteen i fylkene.
På partiets landsmøte i 1991 ble det foreslått å innføre kjønnskvotering i KrF, men dette
ble nedstemt. Det ble imidlertid understreket av mange at det skulle sikres en bedre fordeleing av kvinner og menn på ulike nivå i arbeidet. I fylkestingene ligger KrF godt an når det gjelder kjønnsfordelingen med en kvinneandel på 40,2 prosent. Dette er høyere enn landsgjennomsnittet. Denne gode fordelingen ønsker Arbeidsutvalget at man også skal se i KrFs stortingsgruppe i neste periode.
Utvalget er også opptatt av en bedre aldersfordelingen på kandidatene til stortingsvalget. Det er ønskelig å få inn representanter for ungdom på Stortinget, og det bør derfor nomineres slike på valgbare plasser. Man ser det også som viktig med representasjon fra pensjonistene, skriver Arbeidsutvalget til fylkenes nominasjons-komiteer.
