
Dato: 27. juni 2005
Innvandringspolitisk talsmann i FrP, Per Sandberg
- Premierer falske asylsøkere
Oppimot 1000 avviste irakiske asylsøkere kan få fast opphold i Norge. Årsaken er at UDi ikke klarer å sende dem ut. - Dette er helt uakseptabelt og i strid med gjeldende praksis, mener FrPs Per Sandberg.
Det er en ny forskrift som gir de nesten 1000 irakiske asylsøkerne mulighet til å få arbeidstillatelse og dermed fast bosettingstillatelse i Norge. - Samtlige skulle vært sendt tilbake til Irak for lengst, mener Sandberg.
- Ingen av asylsøkerne har rett til opphold i Norge, det er bare fordi de ikke har blitt tvangsreturnert at de nå gis arbeidstillatelse. Begrunnelsen er ikke noe annet enn at asylsøkerne er et ubehagelig bevis på hvor naiv innvandringspolitikk Norge har, og har hatt.
- Det er et helt klart brudd med gjeldende praksis at avviste asylsøkere gis mulighet for fast bosetting i Norge. Dette ikke bare galt, men også urettferdig mot de Norge i dag sender ut helt uten videre. Signalet er at så lenge du blir værende, får du til slutt bli, mener Sandberg.
Per Sandberg viser til at de asylsøkerne det gjelder i lang tid har hatt tilbud om sjenerøse returprogram. - Ingen asylsøkere har blitt tilbudt så gunstige betingelser for frivillig retur. Det er rett og slett trenering som har ført til at de nå gis rett til opphold.
- At de ikke er sendt ut med tvang er mangel på handlekeraft fra regjeringens side, mener Sandberg.
Gruppen irakere det gjelder kom til Norge som asylsøkere rundt 1999. De aller fleste var asylsøkere helt uten beskyttelsesbehov, og ble derfor avvist. Svært få valgte de frivillige returprogrammene som ble iverksatt. Samtidig ble de ikke tvangsreturnert, selv om det gjentatte ganger ble satt endelig frist for utsendelse.
