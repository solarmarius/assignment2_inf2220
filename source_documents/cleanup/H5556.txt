
08.02.2002
- Regelendring og budsjettkutt skaper problemer
Dei nye reglane for attføring og rehabiliteringspengar som vart innførte frå nyttår ser ut til å gje mange uheldige utslag. Dette i kombinasjon med nedbemanning og budsjettkutt for Aetat har ført til at mange som går på attføring og rehabilitering, no opplever å havne i ein vanskeleg situasjon. Denne problemstillinga vil stortingsrepresentant Sigvald Oppebøen Hansen ta opp med arbeids- og administrasjonsministeren i ein interpellasjon, heiter det i denne pressemeldingen fra 8. februar 2002.
- Nye attføringsreglar og Aetat-kutt skapar store problem
- Etter at dei nye reglane for attføring og rehabiliteringspengar vart innførte, har vi fått ein storm av telefonar og brev frå fortvilte menneske.
Dei fortel mellom anna om dårlege erfaringar med meldekort som skal sendast inn og om forseinkingar i utbetalingane. Nokre grupper har fått stor reduksjon i ytingane. Fleire opplyser at dei no har så store økonomiske problem ved overgang til den nye ordninga at dei vurderer å avbryte
attføringsopplegget og heller søke uføretrygd. Andre har sett seg nøydde til å oppsøkje sosialkontoret for å få hjelp. Desse signala må vi ta på alvor, seier Sigvald Oppebøen Hansen.
Oppebøen Hansen peikar på at dei nye reglane krev stor ekstra innsats frå arbeidsmarknadsetaten. Samstundes har regjeringa svekkja etaten sitt budsjett monaleg og krev effektivisering og nedbemanning av etaten. Dette gjer det vanskelegare å gje brukarane hjelp og rettleiing. - Vi ser at attføringssakene auker og arbeidsløysa stig. Brukarane står lenger i kø, og saksmengda veks for pressa saksbehandlarar, seier han.
Då dei nye reglane vart vedtekne av Stortinget, understreka kommunalkomiteen at målet var å få fleire i arbeid og i størst mogleg grad å få folk til å velje rehabilitering og yrkesretta attføring framfor uføretrygd.
- No ser det ut til at resultata av omlegginga går i motsett retning. Derfor er det behov for ein rask gjennomgang av utslaga for ulike grupper. Når målet er å få til eit meir inkluderande arbeidsliv, må ein ikkje føre ein politikk som i praksis støyter folk ut av arbeidslivet. Dersom regjeringa meiner alvor med si satsing på fattigdomsførebyggjande tiltak, er det underleg om den vil svekke dei verkemidla vi har. Derfor vil eg be om å få arbeids- og administrasjonsministeren si vurdering av utslaga av dei nye reglane og om personelltilhøva i arbeidsmarknadsetaten, seier Sigvald Oppebøen Hansen.
