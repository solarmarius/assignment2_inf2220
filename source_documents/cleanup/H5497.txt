
24/1 2002
Stortingsrepresentant Kenneth Svendsen, FrP
FrP sier JA til konkurranse på jernbanesporet
- FrP gir samferdselsminister Torild Skogsholm full støtte hvis hun vil tillate utenlandske selskaper å trafikkere norske jernbanestrekninger, sier FrPs samferdselspolitiske talsmann, Kenneth Svendsen.
Onsdag 23/1 ble det kjent at to danske togselskaper er interesserte i det norske markedet. Dette gjelder det privateide Arriva, og det statlige DSB i Danmark.
- At togdrift er ulønnsomt i Norge spiller ingen rolle. Anbudsordningen kan benyttes ved at staten definerer hvilke tjenester som ønskes, hvor hyppige avganger, hvor mange passasjerer det skal være plass til og hvilke stasjoner togene skal stoppe ved. Deretter må staten sette kvalitetskriterier for å oppnå regularitet, service og komfort. Så må de interesserte togselskapene komme med tilbud overfor staten om hvor stort tilskudd de skal ha for å gjøre jobben. Slik har de gjort det i Danmark, og har gode erfaringer med ordningen, sier Svendsen.
- Meningen med konkurranse er å få mest mulig samferdsel og best mulig tilbud for togpassasjerene for de kronene staten bevilger, sier Svendsen.
- FrP fremmet forslag i Stortinget om dette i fjor høst, men fikk ikke flertall for dette. Derfor er det spesielt gledelig at samferdselsminister Skogsholm nå åpner for konkurranse, avslutter han.
