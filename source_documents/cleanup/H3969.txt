
8.5.2001
Odd Roger Enoksen,
Pressemelding fra
SP VIL FLYTTE 2000 STATSANSATTE UT AV OSLO NÅ
Hvordan vil regjeringen følge opp rapporten Desentralisering og IKT, spør Senterpartiets leder. Rapporten viser at 1000 - 1500 statlige arbeidsplasser enkelt og med økonomisk gevinst kan flyttes ut av Oslo. Rapporten ble lagt frem i februar 2000, men regjeringen har så langt ikke fulgt opp forslagene fra embetsmannsgruppen som har laget rapporten.
Folk rundt i landet, blant annet i Finnmarksopprøret, etterlyser konkrete forslag fra regjeringen på hva de vil gjøre for å stoppe sentraliseringen, og skape vekst i distriktene.
-Nå er det nok prat, nå må vi politikere vise handlekraft, sier Enoksen. I tillegg til å gjennomføre planen som er beskrevet i Desentralisering og IKT, krever Enoksen at regjeringen går gjennom hele direktoratsstrukturen med tanke på flytting fra Oslo. Utflytting av SND og Arbeidstilsynet må vurderes snarest. På kort sikt kan dermed 2000 arbeidsplasser flyttes til andre deler av landet. Det er et langsiktig mål for Senterpartiet å flytte halvparten av de statlige arbeidsplassene ut av hovedstaden.
Flytting av statlige arbeidsplasser vil gi besparelser på offentlige budsjetter fordi lønn og kontorleie er lavere, i tillegg til at turnover normalt er lavere utenfor Oslo. Det er en enkel måte å få frigjort dyre lokaler i landets mest pressede område. I tillegg vil mange oppleve det som positivt at staten rykker nærmere sine oppdragsgivere, vanlige folk.
Til sammen utgjør departementene og sentraladministrative organer 13 457 tilsatte pr 1999. Bare ca 900 er lokalisert utenfor Oslo. I Oslo er det til sammen 35 000 statlige tilsatte, altså 10 av befolkningen.
Enoksen sender i dag skriftlig spørsmål til Kommunal - og regionalminister Sylvia Brustad om saken.
