
Tysdag 30. mars 1993
KrF-nestleiar Valgerd Svarstad Haugland:
SKAL VI FRAMLEIS BYGGJA BARNEHAGAR?
-Eg føler trang til å rydda opp i kva kontantstøtte er eller var meint til å vera før Høgre stal ideen frå KrF og maltraktrete heile forslaget vårt, sa KrF-nestleiar Valgerd Svarstad Haugland då ho tysdag møtte barneminister Grete Berget til debatt på ein barnehagekonferanse i regi av LO og Norsk Lærerlag.
Valgerd Svartstad Haugland avviste at motivet for KrF sitt kontantstøtteforslag er å gjere alle mødre underdanige, "lenka til senga og/eller kjøkkenbenken", og synte til at då Stortinget våren 1988 handsama stortingsmeldinga om barnehagar mot år 2000 støtta Kristeleg Folkeparti planane om full barnehagedekning for alle born der foreldra ynskte ein barnehageplass, og til at KrF har støtta ein ekspansiv barnehageutbygging både for 1992 og 1993.
-Men som KrFar kan eg ikkje snakka om barnehagetilbod utan å nevna det overordna i familiepolitikken, nemleg valfridom. Kva med valfridomen til også å vera heima med borna? I sist valkampen vart det sagt frå regjeringshald at dei ville prioritera borna og gi born og foreldre meir tid for kvarandre. Kva løysing gav dei så på det? Heildagsskulen, full barnehagedekning og begge foreldre i full jobb. I tillegg har vi no fått ein tidskonto. Alle tilbod er retta mot dei utearbeidande. Om regjeringa vil gje lengre fødselspermisjon, vert det bare gjevne smular i fødselspengar. For meg gir dette ikkje meir tid til foreldre og born, slo Valgerd Svarstad Haugland fast.
Ho var og overtydd om at kontantstøtte har blitt og kjem til å bli eit viktig tema i tida framover.
-Høgre er på banen med sin modell som vart vedtatt på landsmøtet deira i helga. Det er sagt at i det nye programmet dei vedtok var det ingen nye saker bortsett frå kontantstøtta. Det er jo litt pussig for oss i KrF å konstatera at det einaste nye i Høgre sitt program har dei stole frå oss. Dei om det! Høgre sitt opplegg er eit godt grunnlag for ein vidare diskusjon med KrF, men eg ynskjer at dei skal gå over på vår modell, sa KrF-nestleiaren, og ga ei kort innføring i denne: Alle born får eit statleg "driftstilskot" enten det går direkte til barnehagen eller til "drifta" heime, til dømes til praktikant eller dagmamma.
-Vi ynskjer ikkje å gripa inn i staten sine overføringar til drifta slik Høgre vil. Det er fleire grunnar til det. For det fyrste trur eg det vil virka understimulerande for vidare utbygging av nye plassar. For det andre, og kanskje det viktigaste, vil det ikkje sikra dei borna som treng eit barnehagetilbod som eit ledd i barnevernet. For det tredje så trur eg at prisen på barnehagetilbodet blir alt for høg, slik at berre høgtløna foreldre vil ha råd til å nytta seg av tilbodet. Dette vil, kombinert med at Høgre vil ta vekk frådragsrettane, føra til ei bløming av "svarte" dagmammaer og praktikantar. For meg blir dette valfridom kun for dei ressurssterke, og det ynskjer ikkje KrF å stå for, konkluderte Valgerd Svarstad Haugland, som utfordra statsråden til å vere med på eit samarbeid der ein fann løysingar som sikra valfridommen for småbornsforeldra.
