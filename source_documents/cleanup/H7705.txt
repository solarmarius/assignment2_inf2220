
2003
Kongsberg Arbeiderparti
Trygghet og trivsel i Kongsberg
Kongsberg Arbeiderpartis visjon for Kongsbergsamfunnet :
Kongsberg skal være et sted det er TRYGT, SPENNENDE og ATTRAKTIVT å bo og arbeide.
Slik ønsker vi at kommunens skal arbeide for å nå dette målet :
Med utgangspunkt i Kongsbergsamfunnets stolte tradisjon og historie skal et sterkt fellesskap og en aktiv kommune bidra til høy livskvalitet for den enkelte.
Kommunens arbeidsform skal være åpen og utadvendt. Folkelig engasjement og medvirkning skal kjennetegne kommunens virksomhet. Samspillet mellom innbyggere, folkevalgte og kommunens ansatte skal preges av gjensidig respekt og åpenhet.
Gjennom fremtidsrettet utvikling av kommunale tjenester i vårt unike og særpregede lokalsamfunn skal kommunen bidra til at det er attraktivt å etablere og drive næringsvirksomhet i Kongsberg.
Kommunens ressurser skal forvaltes slik at brukerne har trygghet i forhold til tjenestenes kvalitet og stabilitet.
Kongsberg Arbeiderspartis kommunestyregruppe vil legge til grunn Det norske Arbeiderpartis prinsipprogram, Det norske Arbeiderpartis kommunevalgplattform og Kongsberg Arbeiderpartis kommunevalgprogram for sitt arbeid. Viktige saker der det ikke foreligger programvedtak vil bli tatt opp til behandling i Kongsberg Arbeiderpartis medlemsmøter.
Vårt politiske mål for perioden er:
Trygghet og trivsel i Kongsberg
Kongsberg Arbeiderparti ønsker at flest mulig skal engasjere seg i lokalpolitiske spørsmål.
Vi vil:
at kommunen skal velge de løsninger som er best for folk flest.
ta styringen tilbake til de folkevalgte, tilrettelegge for at folk flest kan delta i lokalpolitikken og legge til rette for at beslutningsprosesser i kommunen skal være åpne
satse på gode oppvekstvilkår for barn og unge
satse på et godt kulturtilbud for alle innbyggere
SKOLE OG BARNEHAGE
Kongsberg Arbeiderparti vil bidra til en trygg oppvekst for barn og unge slik at alle får like muligheter til å utvikle sine evner og interesser. De som ønsker det, skal få tilbud om barnehageplass og skolefritidsordning. For å sikre god kvalitet i skolen, er det viktig å utvikle de menneskelige ressursene. Vi vil arbeide for :
Å gjøre barnehagene mer fleksible vedrørende åpningstid og størrelse på deltidsplasser for å gi et bedre tilbud til foreldre med skiftarbeid.
Fokusere på god kvalitet i skoler og barnehagers innhold, et godt fysisk ute- og innemiljø, flerbruksskoler.
Å gjøre skoleveiene tryggere gjennom trafikksikkerhetstiltak og skoleskyssordninger.
Få en mest mulig praktisk og virkelighetsnær skole som bruker egne nærmiljø som gode læringsarenaer.
Videreutvikle SFO - ordningen i tråd med brukernes ønsker og behov. Samarbeide med lokale lag og organisasjoner om å få inn i SFO aktiviteter som tradisjonelt foregår på kveldstid. F. eks. musikk, idrett og øvrige kulturaktiviteter.
Utrede ny ungdomsskole - Kongsberg Øst.
Styrke støttetiltakene for de svakest stilte elevene.
Etablering av varige samarbeidsordninger mellom skolen og idrettsbevegelsen etter "Bunkeflomodellen" for å styrke barn og ungdoms fysiske aktivitet.
Styrke IT-tilbudet i grunnskolen. Alle klasser på alle klassetrinn skal, ha tilgang til www i undervisningen.
Styrke skole - hjem kommunikasjonen. All relevant informasjon fra skolene skal gjøres tilgjengelig på www. Lærere og skoleledelse gjøres tilgjengelige for kommunikasjon via e-post.
Satse på "Vestsiden - modellen for skolemåltider.
Styrke samarbeidet mellom ungdomsskolen og videregående skole for å gi elevene bedre grunnlag for yrkesvalg.
Få mest mulig ut av ressursene som brukes på videregående opplæring i Kongsberg ved å stimulere til økt samarbeid mellom de videregående skolene og mellom de videregående skolene og kommunen.
Sikre fortsatt samarbeid mellom næringsliv og fylkeskommune om et bredt og attraktivt tilbud om videregående opplæring i Kongsberg.
Få flere studieplasser og studietilbud til HIBU - Kongsberg.
Skolen og idretten skal stimuleres til samarbeid om aktivitetstilbud knyttet til skolefritidsordningene.
KULTUR, IDRETT OG FRILUFTSLIV
Kongsberg Arbeiderparti vil føre en kulturpolitikk for folk flest. Deltagelse og opplevelse skal gå hånd i hånd. Tiltak ovenfor barn og unge vil bli prioritert. Kommunens unike kvaliteter som frilufts- og aktivitetsarena må tas vare på, synliggjøres og videreutvikles. Vi vil arbeide for :
Videreføring kommunens positive holdning og økonomiske støtte til Kongsberg Jazzfestival.
At Bibliotekene settes i stand til å fylle sin rolle som garantist for folk flests adgang til kunnskap og informasjon. Herunder sørge for nødvendig teknisk og kunnskapsmessig opprustning i tråd med de krav dagens informasjons- og kommunikasjonssamfunn stiller.
Den tredje sektor (alle frivillige lag og organisasjoner) bør tas med på råd når kommunale beslutninger skal fattes og brukes som en aktiv samarbeidspartner.
Praktisk støtte til lag og foreninger gjennom gratis husleie, rådgivning og lignende. Økte tilskudd til barne og ungdomsaktiviteter.
Det viktige arbeidet med å inspirere fremmedspråklige til deltagelse i det lokale kulturliv må videreføres.
Kommunal støtte til vedlikehold og drift av idrettsanlegg (kommunale og private)
Kommunen og Kongsberghallen bør samarbeide om en best mulig utnyttelse av felles hallkapasitet til beste for idretten. Kostnadene ved en slik ordning må fordeles rettferdig på brukerne. Barn og unge under 19 år må sikres gratis halleie.
Øking av fotballbanekapasiteten. Ferdigstillelse av Kunstgressbanen i Idrettsparken, Eilertsløkka, fotballbane(r) på Kongsgårdmoen og Skavanger flyplassområde. Nye 7`er baner og løkker i nærmiljøene.
At Kongsberg skal bli landets beste kommune for tilrettelegging av fysisk aktivitet i nærmiljøene. Tilrettelegging av permanent sentrumsnær skateboardpark.
Å sikre støtte til initiativ forl tilrettelegging av idretts- og friluftsanlegg på Skavanger flyplassområde.
Øvrig anleggsutvikling i nært samarbeid med idrettsbevegelsen i henhold til prioriteringene i "Kulturanleggsplanen".
Sikre driften av Musikkhuset EnergiMølla.
Riksteateret tilbake til Kongsberg.
Å fylle den "Kulturelle skolesekken" og den "kulturelle barnehagesekken" med gode innslag fra Kongsbergs stolte tradisjon, historie og kraftfulle lokale kulturliv.
Sikre trinnvis videre utbygging av Kulturskoletilbudet
Styrke de kommunale ungdomstiltakene og gi støtte til frivilliges innsats for rusfrie aktivitetsarenaer.
Frivillighetssentralen må gis ressurser til å etablere flere sosiale møteplasser der mennesker kan møtes til hyggelig prat og mulighet for å yte en innsats for sine medmennesker.
Etablere "plaskedam" for barn og friluftsbad på Flåtalandet.
Utvikle Magasinparken som grønn lunge ved å legge bedre til rette for barnefamilier / fysisk aktivitet for barn.
Allmennhetens tilgang til Gruveåsen og de unike kulturminnene sikres og tilrettelegges.
Lågastien må opparbeides slik at det blir mulig å gå langs Lågen fra Liahengslet til Golfbanen
HELSE OG SOSIAL
Arbeiderpartiet mener at alle skal ha trygghet for at de får den hjelp og omsorg som de trenger. Brukerne av helse og sosialtjenester må gis mer innflytelse, og større styring over egen hverdag. All helse og sosial politikk må ta utgangspunkt i den enkeltes situasjon, ressurser og behov Det offentlige må tilby tjenester av høy kvalitet som er tilpasset den enkelte. Vi vil arbeide for :
Gjennom institusjons- og hjemmebaserte tjenester skal pleie og omsorgstjenesten tilby differensierte tiltak som skal favne den enkelte brukers behov for pleie og omsorg.
Sosialtjenesten skal gjennom ubyråkratiske og rettferdige støttetiltak hjelpe de som har behov for sosialhjelp.
Kommunens tilbud til mennesker med psykiske lidelser må bygges ut videre i henhold til vedtatt "psykiatriplan". Følge opp "plan for utvikling av psykisk helsevern for barn og unge.
Etablering av et råd for funksjonshemmede i Kongsberg.
Satsing på "friskvern" og aktivisering. Etablering av sosiale møteplasser med rom for hyggelig samvær og fysisk aktivitet.
Rettferdige egenandelssystemer som skjermer de med lavest inntekt.
Rehab-habiliteringsplanen skal følges opp for å sikre gode og godt koordinerte tjenester.
Antallet sykehjemsplasser og kapasiteten på hjemmebasert omsorg må videreutvikles i takt med brukernes ønsker og behov. Kontinuerlig kvalitetssikring av tjenestene.
Bygging og kommunaldrift av nytt sykehjem på Tislegård.
Ta i bruk "lindrende enhet" ved Skavangertun.
Tilrettelegging av nye omsorgsboliger, bofellesskap og tilrettelagte boliger i kommunal og privat regi.
Etablering av et dagsenter for rusmisbrukere lokalisert i byens sentrum.
Sikre driften og trygge omgivelser for driften av Åpent verksted i Røde Kors-huset
Gjeninnføre "utekontakten" med to miljøarbeidere til oppsøkende virksomhet.
Sikre Krisesenterets drift.
Tilbud om samlivskurs for unge familier.
UTVIKLING
Kongsberg Arbeiderparti vil bidra til en positiv utvikling av kommunen. Med utgangspunkt i vår målsettingen om å være en attraktiv kommune å bo og arbeide i, samt kommunens stolte tradisjon og historie vil vi sikre en forsvarlig utvikling av nødvendige fellesskapsfunksjoner. Vi vil arbeide for :
Folk flest og fellesskapets interesser i utbyggingssaker.
At industrien sikres best mulig rammevilkår for å trygge arbeidsplasser og bedriftens fremtid i Kongsberg.
At ordningen med gjenkjøpsavtaler ved forsvarsanskaffelser fra utlandet opprettholdes som industripolitisk virkemiddel.
At Vestsiden utvikles til en attraktiv møteplass og en livskraftig bydel hvor historie, handel og offentlige tjenester skaper en særpreget atmosfære.
Innføring av differensiert feieavgift.
At kommunen skal ha en ryddig personalpolitikk som inspirerer medarbeiderne.
Kommunen må bidra til at det bygges rimelige gjennomgangsboliger for ungdom.
Snarlig videreføring av E134 - gjennom Kongsberg. Det forutsettes at dette skjer på en måte som gir avkjøringsmuligheter på begge sider av Lågen. Ved trasevalg, i størst mulig grad unngå å ødelegge og redusere livskvaliteten i eksisterende bomiljøer.
At de som er avhengige av kommunale tjenester skal ha trygghet for tjenestenes stabilitet og kvalitet. Eksisterende tjenestetilbud skal ikke privatiseres og konkurranseutsettes.
Gangvei Gomsrud - Rudsmoen.
At busstilbudet mellom Gamlegrendåsen og Kongsberg Næringspark styrkes.
Tilrettelegging for boligbygging i Jondalen, Efteløt og deler av Bevergrenda.
Styrking av Hvittingfoss som regionsenter for Ytre Sandsvær, Lardal og Hof. Satse på interkommunalt samarbeid.
At Kongsberg skal ha en pragmatisk holdning til justeringer av gjeldende kommunegrenser. Folk flests interesser skal stå i fokus fremfor kommunal "prestisje" knyttet til gamle grenser.
Tilrettelegging for desentralisert offentlig og privat tjenesteyting i bomiljøene m.v.
Naturvern, friluftsliv og kulturverninteresser må belyses og tas hensyn til i utbyggingssaker.
Nybrufossen skal ikke bygges ut.
At kommunen legger til rette for nødvendig modernisering og utvikling av Kongsberg sykehus.
Endestasjonen for lokaltog flyttes til/nær Næringsparken slik at tog blir et reelt alternativ for reisende til/fra Næringsparken.
Kongsberg skal fortsatt skal være en god bosettingskommune for flyktninger, en kommune som gir gode muligheter for integrering gjennom bl.a. krav til deltaking og egenutvikling fra den enkelte flyktning.
ANDRE VIKTIGE SAKER KONGSBERG ARBEIDERPARTI VIL ARBEIDE MED FOR Å SKAPE TRYGGHET OG TRIVSEL I KONGSBERG :
Fortsatt akuttfunksjon og fødeavdeling ved sykehuset.
En moderne og godt tilgjengelig ambulansetjeneste for hele kommunen.
Kongsbergsamfunnet må sikres trygghet gjennom en bedre tilgjengelig og synlig polititjeneste.
