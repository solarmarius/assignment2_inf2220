
Fredag 4. juni 1993
Stortingsrepresentant Dag Jostein Fjærvoll (KrF):
BEHOV FOR BEMANNING PÅ FYRSTASJONENE
-Det er ikke alle funksjoner som kan overtas av maskiner og automatikk. Når det gjelder automatiseringen av fyrstasjonene langs kysten vår, er jeg overbevist om at vi er rett ved grensen for det forsvarlige, ja, kanskje har vi allerede krysset den. Derfor bør Regjeringen legge fram en samlet plan med sikte på å opprettholde flere bemannede fyrstasjoner. Det sier stortingsrepresentant Dag Jostein Fjærvoll (KrF, Nordland. Fjærvoll er saksordfører i sjøfarts- og fiskerikomiteen for innstillingen om et forslag fra SP-representantene Peter Angelsen, Tove Kari Viken og Ole Gabriel Ueland om å ta arbeidet med automatisering og avfolking av fyrstasjoner langs kysten opp til ny vurdering.
-Når jeg på KrFs vegne har gått inn for en slik vurdering, er det ut fra de nye behov for overvåking av skipsfart, sikkerhet og miljø som er blitt påvist. Jeg ikke bare frykter at sikkerheten for de sjøfarende kan reduseres, jeg er redd det alt har skjedd. Dessuten kan bemannede fyrstasjoner tillegges oppgaver som overvåking av skipstrafikken, miljøovervåking og værtjeneste, sier Dag Jostein Fjærvoll.
KrF-representanten fra Nordland legger til hans parti har hatt "minst ett øye" på denne saken i lang tid, blant annet tok partileder Kjell Magne Bondevik opp spørsmålet med fiskeriministeren i Spørretimen i vinter. KrF var også med på en komitémerknad i budsjettinnstillingen til statsbudsjettet for 1992, der man aksepterte en reduksjon i bevilgningene til fyrvesenet under forutsetning av at framdriften i automatiserings-programmet for fyr ble redusert. KrF var også med da flertallet i sjøfarts- og fiskeri-komiteen ba Regjeringen vurdere å opprettholde Utsira fyr som bemannet stasjon.
-Stortinget har ved flere anledninger gitt uttrykk for at man bør vise varsomhet med avfolking av fyrstasjonene. Fra min side er dette er verken nostalgi eller motvilje mot modernisering, men rene og skjære sikkerhets- og nyttebetraktninger, konkluderer Dag Jostein Fjærvoll.
