
10.2.2006
Dagfinn Sundsbø, SP
Dagfinn Sundsbøs tale til fylkesårsmøtet i Akershus Senterparti på Vettre Hotell fredag 10. februar 2006.
· Senterpartiets trives i regjering. Jeg trives på Stortinget. Men det at vi trives betyr jo ikke at vi har mistet evnen til øyeblikkets irritasjon, behovet for å få våre saker i fokus og evnen til å slåss for noen særstandpunkt. Vi trives, men er ikke alltid fornøyd. Sånn tror jeg også det skal være.
· Regjeringsposisjon gir oss mulighet til å få gjennomslag for viktige Akershussaker. Vi veit jo at det finnes krefter som ikke deler våre prioriteringer, derfor må vi fokusere på noen saker som betyr mye for Akershus. La meg nevne noen som jeg synes er spesielt viktige:
- Flytting av Veterinærhøgskolen til Ås. Det forrige Stortinget la grunnlaget, nå må vi se til at "vår" regjering følger opp! En veldig viktig sak for oss.
- Framdrift i jernbaneutbyggingen, hvor 4-spor mot Vest og Syd er viktigst, men hvor det også må være fokus på opprustning av Gjøvikbanen og Kongsvingerbanen.
- Stoppe planene for en tredje rullebane på Gardermoen, både av hensyn til Øvre Romerike og fordi det er feil luftfartspolitikk
- Framdrift og Stortingsvedtak på Oslopakke 3. Det trengs penger til vei og til kollektivtrafikk i Akershus, mye penger! Her må Oslo og Akershus først bli engige og så må Stortinget følge opp.
- En forvaltningsreform hvor Oslo og Akershus blir en regional enhet for å løse fylkesovergripende saker innen arbeid, kompetanse og samferdsel. Samtidig som vi skal forhindre press mot uønskede kommunesammenslutninger. Heldigvis har vi Åslaug!
- Helsepolitisk utvikling hvor psykiatrien gis bedre plass, hvor vi ikke glemmer Follos spesielle situasjon og at vi har ei utmerket sykehustomt på Ski. Dessuten en rehabiliteringspolitikk som tar hensyn til eldres behov og nærhet til tilbudene.
· Jeg er blitt arbeids- sosialpolitiker og må nok vedgå at jeg fortsatt er på opplæring innenfor politikkområdet. Jeg kunne ikke mye om trygd, pensjon, arbeidsmarked, funksjonshemmedes levekår, fattigdomsbekjempelse - for å nevne noe av det vi driver med - da jeg startet opp i oktober. Det kommer seg gradvis. Vi går mot en stor pensjonsreform som kommer til å berøre oss alle. Vi går også mot en kjempereform gjennom etablering av en ny arbeids- og velferdsforvaltning hvor de statlige trygde- og arbeidsetatene og den kommunale sosialhjelpen skal samordnes gjennom et velferdskontor i hver kommune. Det er en stor og , mener jeg, riktig reform. Fra mitt ståsted er det viktig å ta vare på kommunenes og lokalpolitikernes velferdspolitiske rolle i det hele.
· Jeg har alleredde tatt opp ett element innenfor velferdsforvaltningen. Rett over jul gikk NRK ut og sa at kommuenene sviktet regjeringens fattigdomssatsing gjennom at 90% av kommunene reduserte eller frøs sosialhjelpsatsene på tross av økning i satsene i regjeringens rådgivende satser. TV 2 har fulgt opp senere og de som ønsker rettighetsbaserte, statlige tiltak, fikk nytt vann på mølla. Jeg vet, og antagelig også NRK vet, at sist den kommunale sosialhjelpen ble vurdert, var satsene i 90% av kommunene på nivå med statens veiledende satser eller høyere. Rundskrivet om reviderte satser for 2006 ble sendt ut fra Departementet 22. desember. Kommunene hadde rett og slett ikke hatt anledning til å tilpasse seg nye satser før NRK gjorde sin undersøkelse.
· Verdens rikeste land har fortsatt mye ugjort når det gjelder å sikre alle levekår vi kan være bekjent av. Sosialhjelpen trenger et løft for å gi en minstreinntektssikring for de som faller utenfor arbeidsliv, trygdeytelser eller pensjon. 4.200 kroner i måneden er ikke all verden til livsopphold sjøl om boligkostnader skal komme utenfor dette. Men skal vi forvente at kommunene skal bidra til fattigdomssatsingen, må vi også kompensere for kostnadene. Sånn er det, og heldigvis med større opplagthet når SP sitter i regjering.
· Akershus Senterparti har en stolt tradisjon når det gjelder å ha sin stortingsrepresentant i partiledelsen. Vi går jo faktisk Nord Trøndelag en høy gang når det gjelder å bekle toppvervene i partiet - tenk det! Så har også Akershus Senterparti måttet leve med å dele sin representant med hele partiet i større grad enn andre fylker. Det har gått bra, det manglet for eksempel ikke på Akershus-fokus fra Åslag i forrige periode. Men jeg er fullstendig klar over at jeg som stortingsrepresentant må klare å vise at det blir Akershus-effekt av mitt arbeid. Jeg har en annen muligheten enn Anne og Åslaug hadde til å bruke tid på Akershus saker. Dere synes kanskje starten har vært relativt beskjeden? Jo da, men noen saker er da fulgt opp:
· Det at alle de tre rehabiliteringsinstitusjonene i Akershus mistet sine avtaler da Helse Øst satte tilbudet ut på anbud er ikke mulig å godta. Nærhet til plassene og tilbudet til de eldre pasientgruppene ivaretas ikke gjennom de rundene Bondevik-regjeringen, det forrige stortingsflertallet og Helse Øst er ansvarlige for. Jeg stilte på møtet i Sandvika Teater for kort tid tilbake. 600 mennesker var der sammen med meg i en rasende protest mot å miste tilbudene fra Godthaap og Sjømennenes. Telefonene og e-postene fra Romerike viser at veldig mange også er opprørt over at Hurdal Rehab. mistet avtalen. Folk som fått hjelp til å komme seg i aktivitet igjen etter sykdom skjønner ikke hva det snakkes om når det sies at plassene blir nedlagt fordi de ikke fyller kvalitetskravene. Jeg vet det jobbes med en uttalelse om saken. Det er godt!
· For kort tid tilbake kunne Romerikes Blad fortelle at frakten av flybensin er planlagt flyttet over fra jernbanen til E6. Det er ikke så lenge siden vi bygget Gardermoen og den gang var sikkerheten knyttet til transport av flybensin et problem som ble foreslått løst gjennom egen rørledning. Vi endte med transport i spesialvogner på tog. Heldivis har vi samferdselsministeren. Jeg stilte spørsmål om hva hun ville gjøre og fikk positivt svar tilbake denne uken. Hun deler våre bekymringer og bevirker nå at Vegdirektoratet går inn i saken. Den saken tror jeg løser seg.
· Heldigivs har vi samferdselsministern. Liv Signe og hennes våpendragere i den politiske ledelsen har allerede hatt flere besøk hvor jeg har kunnet "åpne vei" for Akershus-interesser. Vår rød-grønne Akershus fraksjon har vært i departementet og understreket nødvendigheten av å få på plass penger til Lysaker stasjon og Ski stasjon. Vi har vært der for å orientere om og søke støtte til Oslopakke 3-satsingen og vi skal dit snart igjen for å drøfte situasjonen for Gjøvikbanen. Sammen med Eidsvoll har vi også inne en bestilling for å medvirke til løsninger på trasevalg for E6 og ny jernebane langs Mjøsa. Det er urimelig å låse hele strandlinjen fra Minnesund og opp mot Hedmark inne med vei og bane.
· Det er mange saker på venteliste, men la meg også få understreke lokallagenes ansvar for å holde meg beskjeftiget med de gode Akershus-sakene.
· Til slutt litt om rovdyr. Jeg er fortsatt medlem av rovviltnemnda for Østfold, Akershus og Oslo. I ulveforvaltningen danner vi felles nemnd med Hedmark og førstkommende onsdag skal vi behandle forvaltningsplanen for ulv. Vi kommer ikke utenfor Stortingets vedtak om at vår region skal ha tre familiegrupper av ulv. En hovedutfordring er grenseflokkene. Vi har nå to familiegrupper i Norge, men det er syv grupper i vår nærhet om vi teller med grenseflokkene og de som er rett over grensen til Sverige. Grenseflokkene må før eller senere inn i beregningsgrunnlaget for den norske ulvestammen. Vi lyktes ikke med å få det med i Soria-Moria erklæringen, men jeg mener vi må arbeide videre med den saken. Vi har imidlertid høstet anerkjennelse for andre elementer i rovdyrkompromisset på Soria Moria , ikke minst når det gjelder erstatningsordningen og gjennomgang av nødvergeparagrafen.
