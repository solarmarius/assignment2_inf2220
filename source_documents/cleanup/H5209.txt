
11.10.01
Øystein Djupedal, Finanspolitisk talsmann:
- Skolen forsømmes fortsatt!
- Etter en valgkamp hvor det ble lovet så mye på skole, og hvor så mange velgerne ga så klar beskjed om at dette var viktig, er det rett og slett skammelig at skolen fortsatt forsømmes, sier Øystein Djupedal.
SV har pekt på behovet for en massiv satsning på skolen generelt, og opprustning av ungdomsskolene spesielt. Regjeringens viktigste tiltak i denne sammenheng er å etablere en låneordning for kommunene.
- Dette blir for puslete! Når økonomien er så presset i mange kommuner vil virkeligheten også til neste år være at skolene fortsatt forsømmes, mener Djupedal.
Han mener at den manglende innsatsen for kommuneøkonomien betyr at regjeringens "skolesatsing" i beste fall betyr at vi blir stående på stedet hvil.
- SV vil gjøre alt som står i vår makt for å få rettet opp dette ved høstens budsjettrunder. Et av verdens rikeste land kan ikke være bekjent av at vi har en skole i forfall, sier Djupedal.
Enkelte områder som SV har fokusert på, som for eksempel barnehager, er ambisjonene omsider hevet til et forsvarlig nivå.
- Det er en stor seier for oss når man endelig fastslår at en individuell rett til barnehageplass er et mål. Ambisjonene om å sørge for 10.000 nye plasser er også et skritt i riktig retning. Det er likevel skuffende at ikke regjeringen tør forplikte seg til en maksimalsats for barnehagene. Man snakket fortsatt om å redusere den gjennomsnittlig foreldrebetalingen, uten noen klare løfter om hva det innebærer for den enkelte, forklarer SVs finanspolitiske talsmann.
Djupedal påpeker at det som nå er lagt fram kan være en god begynnelse, men at det krever en systematisk satsing i hele stortingsperioden for å få kvalitet og kvantitet opp - og prisen ned på et anstendig nivå.
Fattigdom
Omsider kommer det enkelte tiltak for de svakest stilte i samfunnet, men de området som virker mest urimelig på de som har minst gjøres det ikke noe med.
- Det skal ikke så mye rettferdighetssans til for å se hvor urimelig det er at alle i dette landet, millionærer og milliardærer for den saks skyld, mottar barnetrygden uavkortet mens trygdemottakere ikke gjør det. Jeg er skuffet over at sosialdemokratisk regjering ikke ser dette, sier Djupedal.
Et annet omstridt området er sosialhjelpssatsene, som i dag varierer uforholdsmessig mye, avhengig av den enkelte kommunes økonomi.
- Erfaringen med veiledende sosialhjelpssatser viser
med all tydelighet at dette ikke fungerer. Hvis man ønsker å ta dette problemet på alvor må det fastsettes rimelige minstesatser, men det har regjeringa fortsatt ikke tatt inn over seg, sier Djupedal.
Miljø
Det framlagte statsbudsjettet vil medføre en stor belastning på miljøet. Regjeringa setter av 50 millioner kroner til å subsidiere framtidige CO2-utslipp ved å starte opp investeringer i gassrørledninger.
- I den andre enden av disse ledningene ligger det bokstavelig talt sterkt forurensende gasskraft. Dette er å gå baklengs inn i framtida. Økt energibruk, og medfølgende enorme utslipp av klimagasser, har tydeligvis fått en tilnærmet religiøs betydning for denne regjeringa, sier Djupedal.
