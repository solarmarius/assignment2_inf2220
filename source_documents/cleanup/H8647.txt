
06.10.2004
ARBEIDERPARTIETS STORTINGSGRUPPE
Jens Stoltenberg, parlamentarisk leder og Tore Nordtun, finanspolitisk talsmann (Ap)
Et usosialt budsjett
-Dette budsjettet gir mer Høyrepolitikk: De som har høye inntekter, får mest i skattelette. De som har lave inntekter får skatte- og avgiftsøkninger. Mange med lav inntekt vil i tillegg rammes hardt av økte egenandeler på helse. Arbeidsledigheten biter seg fast. Forskjellene i Norge har økt under Bondevik-regjeringen. De øker enda mer med dette budsjettet. Budsjettet er urettferdig, usosialt og uklokt, sier Jens Stoltenberg.
Budsjettet innebærer blant annet:
· At en som tjener 100 000 kroner får en skatteøkning på 361 kroner, mens en som tjener 1 million kroner får en skattelette på nesten 20 000 kroner.
· At egenandelene på helse øker, noe som rammer de med lave inntekter hardest.
· Kutt i arbeidsmarkedstiltakene, noe som rammer ungdom, langtidsledige og minoriteter spesielt.
Fellesgodene svekkes
Budsjettet gir ikke bedre tilbud i kommunene. Tvert imot øker kommunesektorens utgifter mer enn inntektene. Årsaken er flere skoleelever og flere eldre med pleiebehov. Forfallet i offentlig sektor fortsetter. Det betyr kutt i velferdstilbudet i landets kommuner også i 2005, noe som kommer på toppen av mange år med innstramminger. Alle rammes, særlig dem som ikke har råd til private løsninger.
- Det er ingen grunn til at staten skal kutte i viktige velferdsgoder for å stimulere kjøpefesten. Dette budsjettet går på tvers av en sosialdemokratisk politikk hvor arbeid til alle, en god skole og omsorg for de svakeste er viktigst, sier Tore Nordtun.
