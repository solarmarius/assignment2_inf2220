
Onsdag 5. oktober 1994
Justispolitisk talskvinne Anita Apelthun Sæle (KrF):
JUSTISPOLITISK "SNIKARGUMENTASJON" FOR EU
-Det er justispolitisk "snikargumentasjon" for EU når Regjeringen i forslaget til budsjett for justisdepartementet sier at landegrensene ikke er noen hindring for de kriminelle, mens de derimot er det for politiet. Opprettholder vi grensevernet vårt, vil dette nettopp være en hindring for de kriminelle. Det sier stortingsrepresentant Anita Apelthun Sæle, som er Kristelig Folkepartis justispolitiske talskvinne.
Anita Apelthun Sæle sier at etter hennes syn taler det mot et norsk EU-medlemskap at man vil begrense muligheten for kriminelle til å komme inn i Norge. -Det er lite som tilsier at det vil bli noen stor politimessig gevinst av et EU-medlemskap, all den tid det finnes en rekke andre former for internasjonalt politisamarbeid, sier hun.
Apelthun Sæle mener at bekjempelsen av narkotikakriminalitet, som Regjeringen nevner som et spesielt prioritert område, tilsier at man beholder grensekontrollen.
-Det er en kjent sak at det er der den største delen av narkotikabeslag skjer. Selv om EU vil skjerpe kontrollen ved EUs ytre grenser, er det en kjent sak at det florerer mye narkotika EU-landene i mellom. Mesteparten av den narkotikaen som innføres til Norge, kommer fra EU-området, sier Anita Apelthun Sæle.
