
Onsdag 11. juli
KrF med tiltakspakke for næringslivet:
-Det satses for lite på nyskaping og teknologi
- Det er flaut at Norge nå ligger på jumboplass i Norden når det gjelder teknologisk utvikling, sier nestleder i KrF Einar Steensnæs. Dette kommer fram i en ny rapport fra FNs utviklingsprogram.
På en pressekonferanse i Oslo onsdag presenterte han KrFs tiltakspakke for nyskaping der satsing på IKT-næringene skal være motoren for kraftfull teknologisatsing og bidra til å skyve Norge oppover på rankinglista.
- Det er ingen rimelig grunn til at Norge skal ligge så langt bak de øvrige nordiske landene når det gjelder teknologisatsing. Selv om næringsminister Grete Knudsen har holdt en høy profil når det gjelder prosjektet eNorge, ser det ut til at de konkrete resultatene uteblir. Kristelig Folkeparti har utarbeidet sin egen handlingsplan for teknologiutvikling for å hjelpe gründere og ungdom med interessante forretningsideer med å sette ideene ut i livet og etablere egen virksomhet, sier Einar Steensnæs.
Tiltakspakken inneholder flere konkrete forslag, bl.a.:
·ny "gründersparing med skattefradrag" etter modell fra BSU-ordningen
·lovfeste rett til 25 pst. offentlig støtte til FoU-prosjekter begrenset til 4 mill. kr. pr. år. For prosjekter som gjennomføres i samarbeid med forskningsinstitusjoner, universiteter og høgskoler settes rammen til 8 mill. kr. pr. år.
·Sikre hele landet tilgang til høyhastighets telekommunikasjon til likeverdige priser.
·styrke entreprenørskap i skolen gjennom sterkere satsing på elev/ungdomsbedrifter
·fjerne formueskatten på arbeidende kapital (næringsformue)
·myke opp og forenkle reglene for arbeidsinnvandring for å sikre bedriftene relevant kompetanse
·utvikle et eget program for gründervirksomhet og entreprenørskap i SND
·sette ny fart i programmet "Et enklere Norge". Innen 2004 skal ingen bedrift behøve å gi samme opplysning til det offentlige mer enn en gang.
