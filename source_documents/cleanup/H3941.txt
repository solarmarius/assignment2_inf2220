
29.11.2000
Morten Lund,
Pressemelding fra
REGJERINGEN BURDE HA VISST
Lederen av næringskomiteen, Senterpartiets Morten Lund, tok i spørretimen i dag opp den senere tids avdekning av omfattende juks i norske fiskerier. Jukset antas å være omfattende, og fiskeridirektør Peter Gullestad uttalte i Aftenposten i dag at opptil 20 prosent av det som tas opp av havet kan være triksefisk, noe som fører til at det fiskes langt mer enn det som blir fastsatt gjennom de årlige kvotene. For flere fiskeslag er allerede gytebestandene under det forskerne regner for å være biologisk sikre nivå, og omfattende juks i næringen kan dermed føre til at hele forvaltningsregimet uthules. Lund undret seg blant annet over hvordan det kunne være mulig at fiskeriministeren og fiskeridepartementet ikke kjente til dette jukset og samtidig hva fiskeriministeren ville gjøre for å rette opp troverdigheten til det kontrollregime som i dag eksisterer i norske fiskerier.
I sitt svar til Lund sa fiskeriministeren at han hadde hørt om rykter men at han ikke var klar over at problemet var så stort som det nå kunne se til å være. Han understreket også at han forventet at fiskerne fulgte de reglene som gjaldt på dette området og at en allerede hadde kontroller både om bord og på kaia. Fiskeriministeren vedgikk imidlertid at dette ikke var nok, og at kontrollen rundt og i norske fiskerier ville bli styrket, samtidig som reaksjonene overfor de som blir avslørt for juks vil bli hardere. Han forventet at påtalemyndighetene ville prioritere slike saker i fremtiden, samtidig som fiskeridepartementet ville legge frem forslag til endringer i saltvannsfiskeloven i mars, der blant annet straffereaksjonene ville komme til å bli vurdert.
Lund var måtelig fornøyd med statsrådens svar.
-Ja, han ga jo nå klart uttrykk for at dette er et meget stort problem, at problemet må løses, og at det vil bli satt inn ressurser blant annet på kontrollsiden, samtidig som han signaliserer at påtalemyndighetene skal prioritere slike saker. Imidlertid er jeg opptatt av at det kontrollverket statsråden har ansvar for må være tilpasset situasjonen på kaia og i båtene, og ikke kontorene i fiskeridepartementet. Jeg er helt enig i at vi må straffe de som jukser, samtidig som kontrollen blir skjerpet, men i dag er reglene svært kompliserte, og det må vi huske i forhold til de som jukser, avslutter Lund i fra Stortinget.
