
09. februar 2006
Høyres Stortingsgruppe
Høyres stortingsrepresentant, Peter S. Gitmark
Fremmer forslag om lavere bilavgifter
- Høyre fremmer forslag om lavere bilavgifter slik at vi får billigere biler. Dette vil gi en nyere, tryggere og mer miljøvennlig bilpark, sier Peter S. Gitmark.
Norge har en av de eldste bilparker i Europa. Resultatet er en mindre trafikksikker og mer forurensende bilpark enn vi kunne og burde hatt. Gjennomsnittsbilen er hele 17 år gammel når den skrotes.
- En omlegging av kjøpsavgifter på bil basert på CO2 - kombinert med lavere avgifter på bil - vil bidra til en yngre bilpark, og derved en bilpark som er tryggere i trafikken og som forurenser mindre, uttaler Peter S. Gitmark
- Det ligger nå teknisk til rette for at kjøpsavgiftene på bil fra neste år kan baseres på CO2-utslipp. Høyre foreslår derfor i Stortinget i dag at Regjeringen i budsjettet for 2007 kommer med et avgiftsystem for kjøp av bil basert på CO2. Et avgiftssystem basert på CO2 vil i seg selv kun marginalt forbedre miljøet, og ikke gi noen forbedring av sikkerheten i trafikken. Det er kun ved å kombinere avgiftsomleggelsen med klare reduksjoner i kjøpsavgiftene for bil at mange vil kunne se seg råd til å bytte ut en eldre bil med en ny bil. Derfor bør Regjeringen i neste års budsjett kombinere avgiftsomleggelse med lavere bilavgifter, og med det ta det første skritt på å redusere kjøpsavgiftene for bil, avslutter Peter S. Gitmark.
