
fredag 8. juni 2001 15:33:25
Nei til sentralisering av vegvesenet
Det er helt nødvendig å opprettholde nærheten mellom vegkontorene og de lokalsamfunnet de skal betjene. Regjeringens opplegg for en sentralisering av vegkontorene må slås tilbake. Det sier stortingsrepresentant Leif Helge Kongshaug, Venstre, Møre og Romsdal.
- Offentlig sektor må moderniseres, men det må ikke bety det samme som sentraliseres. Det er meningsløst å fjerne vegkontorer i fylkene samtidig som ansvaret for riksveger utenom stamvegnettet overføres til fylkeskommunene. Dette må sees i sammenheng, mener Kongshaug.
Han viser til de utallige vegprosjekter som er kommet til i et samspill mellom lokale vegkontorer og politikere. - Det har skjedd i en kreativ dialog og i felles forståelse for behov og løsningsmuligheter. Dette kan bli borte dersom all vegadministrasjon skal sentraliseres til de store, regionale bysentra, som Bergen og Trondheim.
Det er i stortingsmelding 31 - om oppgavefordelingen mellom stat, fylker og kommuner - at regjeringen går inn for å erstatte vegkontorene i hvert fylke med 5-8 regionale vegkontorer. Ap i Stortinget støtter dette, og Høyre og Fremskrittspartiet går langt i samme retning.
- Venstre vil ha en enklere og mer effektiv offentlig sektor, men løsningen er ikke denne typen sentraliseringstiltak. Den vil tvert imot føre til mindre effektivitet. Det kan være en bedre løsning å fordele spesialfunksjoner på ulike vegkontor, og redusere den sentrale bemanningen i Vegdirektoratet, sier Leif Helge Kongshaug.
