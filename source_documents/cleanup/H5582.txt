
18.02.2002
Feministbrev 18. februar 2002
Ukens feministbrev er fra Karin Yrvin, kvinnepolitisk sekretær i Arbeiderpartiet.
Det var en studievenninne av meg som var forbannet etter et seminar. Alle studentene skulle legge frem skisse til hovedoppgave, og det nærmet seg hennes tur. Hun skulle skrive om et område i skjæringspunktet mellom næringslivet og offentlig sektor. Oppgaven hennes var spennende og nytenkende. Hun gruet og gledet seg. Professorens oppmerksomhet nærmet seg henne. Han smilte og sa:
- Nå er det din tur, jeg husker ikke navnet ditt, så jeg kaller deg "hun med det søte smilet".
Borte var hennes tanker om oppgaven. Følelsen av å ikke bli tatt på alvor var sterk. Kommentaren er uskyldig, men lammende. Jeg vet at hun hadde mange bitende kommentarer å replisere med, i hvertfall et par hundre, men de kom hun på etter seminaret var slutt. Typisk! Hun kommer i et dilemma når en slik kommentar faller. Dersom hun hadde svart han det hun ønsket, ville hun blitt sett på som angstbitersk, bitter, sint, kanskje også ubalansert. Dersom hun smiler med, vil hun ble sett på som søt, ufarlig, kanskje også litt svak, som om det bare er smilet hun har å komme med? Det hører med til historien at denne foreleseren heller ikke fulgte henne opp faglig, selv om han plutselig ble hjelpsom da han fikk snerten av at næringslivet var svært interessert i oppgaven hennes..
I fredagens Dagblad-magasin skriver Håkon Moslet om Alanis Morisette ".. men på sofaen i Grand blir man på ingen måte møtt av en nyfeministisk springskalle. Utstrålingen er glamorøs hippiestjerne, hun er langt penere enn antatt". Bjarne Håkon Hanssen hadde i "Først og sist" en kommentar om at forfatteren Liza Marklund var veldig vakker til å være feminist, en spøk han senere har sagt at var upassende. Og det synes jeg er fint. Det skal være lov å gå tilbake på en kommentar man kanskje ikke ser rekkevidden av når man innser hva den betyr.
De to uttalelsene fra Hanssen og Moslet bygger på en antakelse av at det er en sammenheng mellom utseende og feminisme. Det er mange som har den holdningen, at du kan se på folk hva de mener. Kvinnesakskvinner går for å være stygge. De første kvinnene som gikk i bukse var ikke kvinner, feministene på 70-tallet var hårete og kortklipte, og alle som støttet deres sak var likedan. Den første kvinnelige lederen var mann i skjørt, ble det sagt. De som har gått i fronten for likestilling har fått mange skjellsord etter seg, og det har vært betegnelser og navn som ikke går på innholdet av det de sier. Jeg synes det er litt tankevekkende dersom man snur det på hodet: er det å være feminin, vakker, attraktivt det samme som å ikke være opptatt av likestilling?
Det er ingen motsetning mellom det å være feminin og det å være feminist. Det som er synd med denne debatten om utseende og feminisme, er at den blir koblet over på feil spor. Det blir en debatt om glasur og overflate isteden for innhold. Utseende og fremtoning til den som snakker blir viktigere enn innholdet i det som sies. Er det fortsatt "noe annet og annerledes" å snakke om likestilling?
Det er slitsomt at mange av oss først og fremst blir behandlet og omtalt som et kjønn som det er knyttet spesielle forventninger til, og så er alt det andre, forfattere, studenter, helsepersonell, kommunepolitikere og journalister. Er det noe den unge feministgenerasjonen i Norge ønsker i dag, er det nettopp å slippe å hele tiden forholde seg til at vi er kvinner, men å bli verdsatt for det vi gjør.
Til min studievenninne vil jeg si: Jeg er så stolt av det du har gjort, du har skrevet en meget god oppgave som har vakt oppmerksomhet. Og jeg er glad for at vi kan le av pussige episoder som den gangen vi stod i korridoren og diskuterte høylytt en innviklet metodisk formel. Plutselig dukker det opp en halvgammel professor som sier: er det smågodteriet som står her og koser seg? Jeg har fortsatt ingen gode morsomme, bitende, humoristiske svar på at vi ble betegnet som smågodt, men vi har fått gjennomført at det skal opprettes professorater som kun kan besettes av kvinner.
Vennlig hilsen Karin Yrvin, Kvinnepolitisk sekretær i Ap
