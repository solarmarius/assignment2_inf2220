
23. mai 2001
Jens Stoltenberg
Eldrepolitikk
.- Vi er opptatt av å få fram mulighetene som bor i hvert enkelt menneske. Til beste for enkeltmennesket - og til beste for landet. Det er i en slik sammenheng vi tenker eldrepolitikk. Vi vet at eldre både kan og vil delta. Og vi vet at eldre har mye å bidra med. Dette skal være utgangspunktet for eldrepolitikk. Derfor vil jeg at vi skal slutte å snakke om eldrebølgen. Dette ordet får det nesten til å høres ut som antallet eldre vil øke så mye at all annen velstandsutvikling stoppes, sa statsminister Jens Stoltenberg da Arbeiderpartiet presenterte sin eldresatsing tirsdag.i Folkets Hus 22. mai 2001..
Eldrepolitikk?
For de aller fleste politikere er den første assosiasjonen til ordet eldrepolitikk sykehjemsplasser. Man ser for seg skrøpelige gamle, grått hår og gåstoler. Eller enda verre - man ser for seg galopperende pensjonsutgifter, og snakker om eldrebølge og velferdssaks.
For meg er ikke dette eldrepolitikk. For Regjeringen er det ikke dette som skal være eldrepolitikk.
Eldre med muligheter
Regjeringserklæringen - det første dokumentet vi la fram etter at vi tok over i mars i fjor - het mulighetenes Norge. Tittelen er retningsgivende for hovedlinjen Regjeringen jobber etter. Vi er opptatt av å få fram mulighetene som bor i hvert enkelt menneske. Til beste for enkeltmennesket - og til beste for landet.
Det er i en slik sammenheng vi tenker eldrepolitikk. Vi vet at eldre både kan og vil delta. Og vi vet at eldre har mye å bidra med. Dette skal være utgangspunktet for eldrepolitikk.
Derfor vil jeg at vi skal slutte å snakke om eldrebølgen. Dette ordet får det nesten til å høres ut som antallet eldre vil øke så mye at all annen velstandsutvikling stoppes.
For det første:
At folk lever lenge i Norge er noe vi skal være stolte av. Og i Norge er levealderen blant verdens høyeste - spesielt blant kvinner. Norske kvinner lever i gjennomsnitt til de er 82 år - nesten 6 år lengre enn norske menn. Faktisk blir norske kvinner bare slått av sine japanske, franske og sveitsiske søstre.
Denne lange levealderen er kanskje det beste beviset på at Norge er et godt land å bo i. Derfor bør det være et hederstegn for en velferdsstat at det blir flere eldre mennesker.
For det andre:
De fleste eldre har god helse og de er aktive deltakere i samfunnslivet. Eldre representerer således store ressurser som mange har nytte av. Som småbarnsfar vet jeg alt om hvor viktig det er å ha besteforeldre som kan stille opp for barnebarna. Og jeg vet hvor mange eldre som gjør en uvurderlig innsats som pårørende for sine ektefeller og for venner.
For ikke å snakke om alle de eldre som bruker et utall arbeidstimer i frivillig arbeid i lag og foreninger av ymse slag, på eldresentra og frivillighetssentraler. Denne innsatsen er et viktig tillegg til det offentlige omsorgstilbudet. Det ville blitt et fattig Norge uten denne innsatsen.
Så jeg håper vi i denne konferansen kan begrave hele begrepet eldrebølgen.
Eldre representerer mulighetenes Norge vel så godt som andre aldersgrupper. Derfor må vi la de kunnskaper og erfaringer som et langt liv gir komme til nytte. Det er til beste både for de gamle og de unge.
Eldre med vansker
Selv om jeg i dette innlegget ønsker å fokusere på alle de mulighetene den eldre delen av befolkningen har, skal vi ikke glemme at en del eldre har det vanskelig. Helseproblemene øker med økende alder. Fremdeles er det slik at en del eldre sliter med vanskelig økonomi. Dette tar vi på alvor.
Eldre som trenger det, skal ha trygghet for nødvendig helse- og omsorgstilbud. Pleie-, omsorgs- og helsetjenestene har de siste årene vært under sterk utbygging. Flere handlings- og tiltaksplaner er iverksatt for å bedre eldreomsorgen og helsetjenestene. Både slik at tjenestene blir bedre, og slik at de når flere.
Eldreplanen
På midten av 1990-tallet ble det dokumentert at volumet på den faktiske tjenesteytingen til eldre ikke holdt tritt med økningen i antall eldre. Stortinget vedtok derfor våren 1997 Handlingsplanen for eldreomsorgen 1998-2001. Handlingsplanen var en storsatsing for utbygging av eldreomsorgen, med en prislapp til rundt 34 milliarder kroner
Målene med handlingsplanen var først og fremst økt kapasitet og utjevning av tjenestetilbudet mellom kommuner. Handlingsplanens måltall er 12 030 nye årsverk og 24 400 sykehjemsplasser/omsorgsboliger. Etter hvert som byggingen kom i gang viste det seg at 24 400 sykehjemsplasser/omsorgsboliger var for lite. Derfor økte vi med ytterligere 5000 plasser.
Samlet skal utbyggingen møte behovet for plasser med heldøgns pleie- og omsorgstjenester, hjemmetjenester, utbygging av enerom, omsorgsboliger og utskifting av gammel bygningsmasse.
Før handlingsplanen kom igang var det store variasjoner i pleie- og omsorgstilbudet kommunene imellom. Variasjonene skyldtes delvis ulike behov. Men også ulikt kommunalt inntektsnivå - og ulike kommunale prioriteringer. Noen slike variasjoner ser vi enda.
Men den evalueringen som ble gjort to år etter at handlingsplanen startet i 1997, viser at resultatene kommer. Kapasiteten i tjenestene er økt. Gamle og uhensiktsmessige lokaler er bygget om eller erstattet med nye. Antallet ansatte har økt fra 66 430 i 1992 til 86 370 i 1999 (+19 940, alt i heltidsstillinger).
Enda viktigere er det at pleiefaktoren - altså hvor mange ansatte det er per bruker - også har økt (fra 0,35 i 1992 til 0,43 i 1999).
Også de andre handlingsplanene innen helsetjenesten vil komme i stor grad de eldre til gode. Samlet sett er ressursinnsatsen innen helse- og omsorgssektoren økt med om lag 54 pst. fra 1990 til 1999, målt i faste priser. Den økte innsatsen vil fortsette også i årene framover. Vi er i gang med en egen opptrappingsplan for sykehusutstyr, med nasjonal kreftplan, med en opptrappingsplan for psykisk helse, og en egen handlingsplanen for helse- og sosialpersonell.
Fastlegereformen innføres fra 1. juni i år. Jeg er sikker på at ikke minst mange eldre vil sette stor pris på å kunne gå til en fast lege, som kjenner både dem og sykdomshistorien deres godt. Slik at de slipper å forklare alt om igjen hver gang de treffer en ny lege. Og tryggheten i at legen har et fast og forpliktende ansvar for å følge opp sine pasienter.
Jeg vet at både Tore og Guri vil komme mer inn på disse områdene i sine innlegg.
Det blir raskt til at den politiske debatten dreier seg om tema som er lette å beskrive, og dermed lette å måle etter at valgperioden er over. Gjennom politiske vedtak kan vi bidra til at alle som ønsker det får tilbud om enerom og til å heve den materielle standarden ved sykehjem og i omsorgsboliger. Disse sakene er viktige, og vil føre gi et bedre grunnlag for å yte god omsorg.
Mange skriver til meg om situasjonen i eldreomsorgen. Brukere, ansatte og pårørende. Disse brevene gjør meg overbevist om en ting: At flere ansatte, flere kvadratmeter og flere plasser ikke er nok. Et godt grunnlag er ikke det samme som et godt resultat. Respekt, omtanke og omsorgsfulle hender kan man ikke vedta eller bevilge.
Og i de mest hjerteskjærende historiene er det dette som mangler. Verdighet tror jeg vil bli en viktig målestokk for eldreomsorgen i årene som kommer. Skal man klare å få mer verdighet og respekt inn i den profesjonelle omsorgen av pleietrengende eldre, må vi behandle eldre generelt med mer verdighet og respekt.
Seniorpolitikk
Mange eldre arbeidstakere opplever det som vanskelig å stå i arbeid fram til pensjonsalderen. Den reelle pensjonsalderen i Norge kryper nå ned til under 60 år.
Selvsagt er det mange som med rette ser fram til å gå over i en pensjonisttilværelse, etter en langt og slitsomt arbeidsliv. Men det er alt for mange som føler at de blir presset ut av arbeidslivet, selv om de enda har mye å bidra med. Dessverre er det slik i dag at kravene på mange arbeidsplasser er så tøffe, og tempoet så høyt, at mange arbeidstakere ikke makter mer og slutter.
Like viktig som å gjennomføre tiltak som fører folk inn i arbeidsstyrken, er det derfor å hindre at stadig flere faller ut. Terskelen inn i arbeidslivet må bli lavere, samtidig som terskelen ut må bli høyere.
For å styrke arbeidslinjen må det legges til rette for at flere kan og vil stå lengre i arbeid. Årsakene til at stadig flere går ut av arbeidslivet før fylte 67 år er sammensatte.
Jeg har pekt på at kravene til tempo, innsats og omstilling mange steder er for store. Det er neppe tvil om at jobben kan bidra til å påføre mennesker sykdom og uførhet. Stadig færre har fysisk tungt arbeid, eller arbeid med stor fare for arbeidsulykker. Men stadig flere opplever jobben som stressende, eller får problemer på grunn av dårlig ledelse og sosialt arbeidsmiljø og en oppjaget arbeidssituasjon. Da blir veien ut av arbeidslivet lett å velge.
Slik kan vi ikke ha det. Vi trenger alles innsats - og da må vi ha et arbeidsliv der det er plass til alle.
Eldre er særlig utsatt i et slikt arbeidsmarked. Vi ser det blant annet ved at den registrert ledigheten blant eldre er høyere enn gjennomsnittet, og ved at eldre har vesentlig lengre ledighetsperioder enn andre grupper. Den høye langtidsledigheten blant eldre kan ses i sammenheng med regelverket for å motta dagpenger, som gjør at personer over 64 år kan heve dagpenger til de går av med alderspensjon. Men også ved at mange arbeidsgivere er skeptiske til å ansette eldre personer.
Slike holdninger til eldre arbeidstakere har nok blitt påvirket av god tilgang på yngre arbeidskraft. I årene framover vil imidlertid tilgangen av yngre arbeidskraft bli mindre. Dette kan i seg selv bidra til at arbeidsgivere oppfatter eldre arbeidstakere som en viktig ressurs. I tillegg viser erfaringer fra arbeid med seniorpolitikk i ulike virksomheter at det kan være god økonomi å satse på eldre arbeidstakere.
For at Norge fortsatt skal være mulighetenes samfunn vil vi trenge alles arbeidsinnsats. I dagens situasjon, med mangel på arbeidskraft i mange sektorer og utsikter til lav vekst i arbeidsstyrken i årene framover, er satsing på eldre arbeidstakere særlig viktig.
Men jeg tror også at arbeid er viktig for den enkelte. Arbeid gir anledning til å utnytte evner og anlegg, til utfoldelse og til livslang læring.
Regjeringen vil derfor gjennom arbeidet med seniorpolitikk synliggjøre hvilken ressurs eldre arbeidstakere er, og bidra med kunnskap om hvordan bedriftene bedre kan legge til rette for en personalpolitikk som også møter eldre arbeidstakeres ulike behov.
Eldres innflytelse på samfunnslivet
Men det er ikke bare i arbeidslivet vi trenger å ta vare på de ressurssene og den kunnskapen eldre kan bidra med.
En oversikt fra Statens eldreråd om eldres representasjon i kommunestyrer og fylkesting ved valgene i perioden 1987 til 1999, viser at andelen eldre over 65 år er lav. Etter valget i 1999 gikk andelen eldre i fylkesting og kommunestyrer ned. Situasjonen nå er at bare 4,6 pst. av de folkevalgte i fylkestingene, og 3,7 pst. i kommunestyrene er eldre.
Lov om kommunale og fylkeskommunale eldreråd trådte i kraft fra og med 1992. Bakgrunnen var å gi de eldre innflytelse på kommunens og fylkeskommunens planlegging og utforming av eldrepolitikken. Eldrerådene fungerer imidlertid ikke like godt overalt. Det har vært reist kritikk mot at slike råd gir noen grupper særfordeler framfor andre i den politiske prosessen. Det er også kommet tilbakemeldinger om at administrasjonen og politikerne ikke lar rådene få innflytelse på den lokale politikken.
Regjeringen mener imidlertid at lokale råd er et viktig bidrag til lokale politiske prosesser i forholdet til nærmiljøet og de gruppene de skal representere. Derfor har vi satt i gang en evaluering av lokale eldreråd, for å finne ut om noe kan gjøres annerledes for å sikre at eldre får innflytelse på samfunnsplanleggingen. Evalueringen forventes å være ferdig til sommeren.
Fornyelse av offentlig sektor
Jeg har vært inne på at god eldreomsorg er mer enn flere ansatte. God eldreomsorg trenger at de ansatte har arbeidsdagen sin organisert slik at faktisk får brukt tiden sammen de som trenger pleie eller annen hjelp. Et eksempel: Norge er det landet med flest leger per innbygger i Europa. Antallet legeårsverk er økt med 50% de siste ti årene. Likevel må folk vente i ukes- og månedsvis på time hos lege.
Eksemplene er flere. Og de er mer enn mange nok til at det nå er maktpåliggende å få til både fornyelse og forbedring av offentlig sektor. Vi trenger et enklere offentlig byråkrati. Det skal ikke være slik at den pårørende til en som trenger pleie må tråle Gule Sider i telefonkatalogen for å finne ut hvor en skal ringe for å be om hjelp. Det skal ikke være slik at en skal bli satt over igjen og igjen til stadig nye mennesker for å finne fram til den som kan hjelpe en med det en har krav på.
Derfor ønsker vi at det skal opprettes offentlige servicekontor i alle kommuner. En dør, der en kan gå med sine spørsmål. Enten det dreier seg om hjelp til å fylle ut selvangivelsen, parkeringstillatelse for bevegelseshemmede eller søknad om byggeløyve for ny garasje. De som vil bruke data - noe jeg vet mange eldre er ivrige brukere av - må kunne ha anledning til å bruke Internett for å komme i kontakt med det offentlige. De som foretrekker personlig betjening skal kunne komme på servicekontoret.
De offentlige tjenestene må også forbedres. Regjeringen har levert flere reformforslag til Stortinget som vi forventer skal gi flere og bedre tjenester til folk flest. Her vil jeg nevne to eksempler;
· Sykehusreformen innebærer et klarere og mer helhetlig statlig ansvar for spesialisthelsetjenesten, samtidig som virksomhetene (det enkelte sykehus m.v.) gis større frihet i den daglige driften. Samlet sett skal omorganiseringen gi grunnlag for økt behandlingskapasitet og reduserte ventetider.
· Politireformen gir muligheter for at over 400 polititjenestemenn kan flytte fra kontorarbeid til aktiv tjeneste ute blant folk. Det blir færre politimestre, men flere politifolk som kan patruljere i gatene eller rykke ut ved innbrudd og andre kriminelle handlinger
Målet vårt med disse reformene er å legge til rette for en bedre offentlig sektor til beste for folk flest. Gode fellesskapsløsninger tjener alle på, uavhengig av alder eller inntekt. Men dårlige fellesskapsløsninger rammer de svakeste hardest. Dette kan vi i Arbeiderpartiet aldri akseptere.
Jeg startet med å si at for meg handler eldrepolitikk verken om grå pantere eller gåstoler. Eldrepolitikk skal heller ikke være slik Dagbladet presenterer det i sin kinoreklame, med politikeren som besøker eldresenteret for å bli fotografert i det man tar gamle i hånden, mens han gjør grimaser imellom hvert rom.
Eldrepolitikk handler om respekt for de erfaringer og den kunnskapen eldre har. Om og i arbeidslivet. Om samfunnsutviklingen. Om verdier. Eldrepolitikk handler om å ivareta det mangfoldet eldre representerer, og om å bruke de ressurssene eldre har. Det er en gave til oss alle - og en gave jeg er sikker på at dere gjerne vil gi.
