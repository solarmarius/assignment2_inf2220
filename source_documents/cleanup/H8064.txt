
9.desember 2003:
Sentralstyret i KrF
Krisesentra må sikrast tryggare økonomi
Born som opplever vald i familien må sikrast eit tilbod. KrF er opptekne av at den tenesta krisesentra gjer må haldast oppe og vidareutviklast. Vi vil arbeida for å finne ei sikrare finansiering, og vil vurdere å leggje krisesentra direkte under fylkeskommunen eller barne- og familiedepartementet, uttalar sentralstyret i Kristeleg Folkeparti.
Slik finansieringa er no blir krisesentra ofte ein salderingspost i kommunebudsjettet. Finansieringa av krisesentra er eit spleiselag, der ei krone frå kommunen utløyser ei krone frå staten. KrF er opptekne av å finne ei sikrare finansiering.
Familiemeldinga legg vekt på å følge opp born i familiar med vald. Ein skal ha fleire forskingsprosjekt om vald og overgrep, samt auke omfanget av og kvaliteten på tilbodet om behandling av personar som begår vald og overgrep. Dette er svært viktig, men medan vi forskar og ventar på utgreiingar, må ein syte for å ta vare på det ein har av tilbod til den gruppa som vert utsett for vald.
Kristeleg Folkeparti si satsing på folkehelse og eit godt førebyggings- og oppføgjingsteneste. Dei samfunnsmessige vanskane som følgjer etter vald og overgrep hamnar i stor grad på helsebudsjettet. Det er difor naturleg at finansiering av krisesenter blir sett i samanheng med dette arbeidet.
For fylke som til dømes har mange små og ganske like kommunar, vil det vere ein god ide å sjå på krisesenteret som eit fellesprosjekt underlagt fylkeskommunen. Vi synest dette kan prøvast ut i eit slikt fylke dersom det også er lokal vilje til det.
Men før vi kjem så langt, så vil vi oppmode alle kommunar om ikkje å stryke denne viktige løyvinga.
