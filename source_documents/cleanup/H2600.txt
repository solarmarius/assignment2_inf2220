
Mandag 25. april 1994 kl 12.00
Bondevik på pressekonferanse:
"Virkeligheten" er mer enn EU!
- Troverdigheten ved Regjeringens fremstilling av EU-forhandlingene ville vært mye større hvis den var nyansert. EU-debatten i Stortinget tirsdag og onsdag vil vise hvorfor handelsministerens framstilling var så ensidig. Det ble rent patetisk når hun framstilte medlemskap i EU som et spørsmål om å melde seg inn i "virkeligheten". Den europeiske virkelighet er langt mer enn Den Europeiske Union!
Det var Kristelig Folkepartis leder, Kjell Magne Bondevik, som sa dette på en pressekonferanse i Oslo mandag i forbindelse med partiets sentralstyremøte.
Bondevik viste til uttalelser fra statsminister Gro Harlem Brundtland på årsmøtet i Akershus Arbeiderparti lørdag, der hun mente opposisjonens reaksjoner på handelsministerens redegjørelse var preget av "tafatthet". Statsministeren gikk tydeligvis god for handelsministerens ensidige framstilling av forhandlingsresultatet fordi den var et uttrykk for hva som virkelig ble oppnådd. Statsministeren etterlyste konkrete påvisninger av skjevheter i handelsministerens redegjørelse. La meg derfor her peke på noen, flere vil komme i EU-debatten i Stortinget:
- Handelsministeren unnlot å klargjøre at full tilpasning til EUs prisnivå for jordbruksproduktene vil bety en drastisk inntektsreduksjon for norske bønder som for mange ikke blir kompensert gjennom støtteordningene.
- Når det gjelder Vinmonopolet, unnlot statsråden å gjøre oppmerksom på at EU i en rapport fra ministerrådets sekretariat oppfatter forhandlingene slik at import- og engrosmonopolet faller.
- Det viktigste er imidlertid at Regjeringen har godtatt Maastricht-avtalen om den politiske, økonomiske og monetære union. Dette svekker Norges selvbestemmelsesrett og underlegger oss en felles EU-politikk. Unionsplanene er den viktigste grunn til å si nei til norsk EU-medlemskap.
Om den europeiske virkelighet
- Det ble riktig "patetisk" når handelsministeren framstilte spørsmålet om norsk EU-medlemskap som et spørsmål om å melde seg inn i "virkeligheten". Europa består i dag av ca. 50 land, EU av 12. Maksimalt vil EU etter utvidelsen bestå av 15 - 16 land. Det er altså en betydelig virkelighet utenom EU!
Jeg ser for meg det framtidige Europa i form av tre konsentriske sirkler: Den innerste sirkelen vil være EU med en sterk integrasjon gjennom en politisk, økonomisk og monetær union. En større sirkel over og utenfor denne vil dekke EU-landene og EFTA-landene som til sammen vil samarbeide ganske nært gjennom EØS. Den tredje og største sirkelen vil dekke alle de europeiske land som samarbeider gjennom all-europeiske organer som KSSE, Europa-rådet, Partnerskap for fred m.m. Jeg tror ikke Europa er tjent med at alle skal "presses inn" i den innerste unions-sirkelen. Europa vil være tjent med et pulserende samarbeid av land i alle de tre sirklene, og Norge kan spille en konstruktiv rolle i den noe friere rollen det betyr å være i den andre og tredje sirkelen, men ikke bindes opp av all felles politikk i Unionen.
KrFs arbeid med EU-saken
Bondevik redegjorde på pressekonferansen for det arbeidet Kristelig Folkeparti nå legger ned i EU-saken. Det er allerede utarbeidet en informasjonsavis, og senere vil det komme en mer kortfattet brosjyre fra partiet. Videre er det utarbeidet et argumentasjonshefte i EU-saken for partiets tillitsvalgte og et notat med vurdering av forhandlingsresultatet. Det vil også bli arrangert møter og konferanser i regi av fylkeslag og lokallag, samtidig som partiet på landsplan gjennom seminarer og møter jevnlig ajourfører partiets fremste tillitsvalgte i EU-saken.
- Kristelig Folkeparti vil gå ut med et klart syn i EU-saken: Nei til medlemskap og ja til å følge flertallet i folkeavstemningen. Partiet vil gi rom for det mindretall som mener noe annet i EU-saken.
EØS er alternativet til EU, og en EØS-tilknytning er også en realistisk mulighet for øst-europeiske land som ikke kan integreres i den økonomiske union, slik bl.a. den amerikanske økonom Richard Baldwin sier til Dagens Næringsliv.
I forrige uke deltok jeg på et møte i Paris med medlemmer av EU-parlamentet og nasjonale parlament i EU-land som er mot utviklingen henimot et føderativt Europa. Spørsmålet er ikke om vi skal samarbeide eller ikke i Europa. Spørsmålet er: Vil vi ha et nasjonenes Europa, eller et Unionens Europa? Jeg foretrekker det første, det vil gi det mest fruktbare samvirke, sa Bondevik.
