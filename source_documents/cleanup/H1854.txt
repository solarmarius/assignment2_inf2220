
Søndag 8. november 1992
Kjell Magne Bondevik om Arbeiderpartiets EF-beslutning:
VENTET RESULTAT
- UVENTET STOR MOTSTAND
At Arbeiderpartiets landsmøte har sagt "ja" til å sende en søknad om norsk medlemsskap i EF, er verken overraskende eller oppsiktsvekkende, sett på bakgrunn av den aktive prosessen partiets ledelse har kjørt. Derfor er det interessant at mer enn en tredel av delegatene stemte imot. Det sier Kristelig Folkepartis leder Kjell Magne Bondevik i en kommentar til at landsmøtet i Arbeiderpartiet med 183 mot 106 stemmer har sagt ja til en norsk søknad om EF-medlemskap.
Vedtaket på Arbeiderpartiets landsmøte får ingen betydning for Kristelig Folkepartis håndtering av EF-saken, understreker Kjell Magne Bondevik, som legger til at i spørsmålet om ja eller nei til søknad, var resultatet som forventet. KrF vil imidlertid gå imot at en slik søknad sendes nå.
-At uroen er stor også innad i Arbeiderpartiet, ser vi av at "nei"-kvoten ble såpass stor, sier Kjell Magne Bondevik. Han synes det må være et tankekors for flertallet på landsmøtet at de åpenbart er i utakt med folkeflertallet i en så viktig sak.
-Samme dag som landsmøtet i Arbeiderpartiet gjør dette vedtaket, viser enda en meningsmåling et klart flertall mot at Norge blir med i EF, og at dette flertallet er økende. Velg-erne har da heller ikke i valg fått anlednming si sin mening om denne saken. Et forslag fra KrF om at spørsmålet om Norge skal søke EF-medlemsskap vil bli behandlet i Stortinget om kort tid, og jeg vil sterkt oppfordre Arbeiderpartiet til å støtte dette forslaget. Jeg kan ikke se noen grunn til at ikke også det norske folk skal få si sin mening om dette viktige spørsmålet, konkluderer KrF-leder Kjell Magne Bondevik.
