
tirsdag 12. desember 2000 13:45:30
Energi- og miljøkomiteen avgir innstilling om olje- og gassvirksomheten:
Venstre utfordrer Ap, Høyre og Frp om redningshelikoptere
- Venstre er skuffet over at Ap, Høyre og Frp ikke vil gi noen signaler om å få redningshelikopternes reaksjonstid ned til max 15 minutter, slik Venstre sammen med SV, KrF og Senterpartiet nå går inn for på Stortinget. Kortere reaksjonstid for redningshelikopterne er særlig viktig for oljevirksomheten, fiskerinæringa og ferdselen langs kysten. Det haster med en avklaring i saken. Dette sier Venstres stortingsrepresentanter Gunnar Kvassheim, Leif Helge Kongshaug og May Britt Vihovde.
Venstre-representantene fra kystfylkene viser til at en offentlig utredning nylig har gitt en sterk begrunnelse for å redusere helikoptrenes reaksjonstid til 15 minutter. - I løpet av våren vil dette bli en sak alle politiske partier må ta stilling til, og Venstre vil oppfordre alle som er opptatt av sikkerhet langs kysten krefter til å jobbe for flertall for denne løsningen.
Venstres Odd Einar Dørum var som justisminister helt i sluttfasen med en egen stortingsmelding om redningshelikopterne da sentrumsregjeringen gikk av, og hadde varslet at meldingen ville komme senest i juni 2000. Etter gjentatte etterlysninger, opplyste den nye justisministeren Hanne Harlem nylig at meldingen ikke kommer før neste vår, et helt år forsinket.
Venstre tolker den kraftige utsettelsen og den manglende viljen til å signalisere kortere reaksjonstid som at det er intern strid i Regjeringen om ansvaret for redningstjenesten. Denne striden må løses raskt, og resultere i en mer samordnet og bedre redningstjeneste, med redningshelikopterne som en viktig del.
