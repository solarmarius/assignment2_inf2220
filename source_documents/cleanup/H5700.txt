
Fredag 22. mars 2002-03-22
Fra Bror Yngve Rahm, miljøpolitisk talsmann i KrF og leder i Stortingets Energi- og miljøfraksjon:
- En ambisiøs klimapolitikk
Tilleggsmeldingen på klimapolitikk viser at Samarbeidsregjeringen vil føre en langt mer offensiv klimapolitikk enn den som regjeringen Stoltenberg la opp til, sier Bror Yngve Rahm, miljøpolitisk talsmann i KrF.
I tilleggsmeldingen som ble lagt frem fredag er det en rekke konkrete tiltak som vil møte de forpliktelsene som Norge har tatt på seg gjennom Kyotoavtalen.
Elektrifisering av sokkelen
- Spesielt er det viktig at vi begynner arbeidet med å elektrifisere sokkelen. Dette vil være et veldig viktig bidrag for å få ned CO2-utslippene, sier Rahm. Om lag ¼ av CO2-utslippene stammer fra kraftproduksjonen ute på plattformene, og utslippene forventes å øke i fremtiden dersom ikke nye virkemidler iverksettes. Samarbeidsregjeringen vil derfor legge til rette for krafttilførsel fra land og vil vurdere ulike ordninger for hvordan dette kan gjøres. Regjeringen skal også vurdere ytterligere utslippsreduserende tiltak knyttet til fakling på sokkelen.
-Stortingsmeldingen er også ambisiøs når det gjelder å ta i bruk nye fornybare energikilder. En innsats for å begrense energibruken og å ta i bruk nye fornybare energikilder, varmepumper og spillvarme vil være et viktig bidrag for en sikker energiforsyning som også kan gi reduksjon i utslipp av klimagasser. Regjeringen vil, gjennom ENOVA, utforme støtteordninger slik at også private husholdninger får muligheten til å legge om til vannbåren varme fra fornybare energikilder, opplyser Rahm.
-Ved å foreslå et kvotesystem fra 2005 fra virksomheter som i dag ikke betaler CO2-avgift, samtidig som vi beholder dagens CO2-avgifter, blir nær alle utslippskilder underlagt klimavirkemidler. Samlet vil dette føre til at Norge får et av verdens mest omfattende systemer for å regulere utslipp av klimagasser. Dette er bevis på at Samarbeidsregjeringen vil føre en ktiv og ambisiøs klimapolitikk, avslutter Bror Yngve Rahm
