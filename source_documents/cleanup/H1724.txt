
Stortinget, 29. mars 2001
FREMSKRITTSPARTIETS
STORTINGSGRUPPE
fra Stortingsrepresentant Øyvind Korsberg, Fremskrittspartiet
Statsråd med Fremskrittspartiforslag?
- Gledelige signaler fra statsråden om snøscooterkjøring, sier stortingsrepresentant Øyvind Korsberg, miljøpolitisk talsmann for Fremskrittspartiet.
For to år siden fremmet Fremskrittspartiet et lovforslag i Stortinget om å endre loven slik at kommunene skulle få mer selvbestemmelse når det gjelder kjøring med snøscooter.
- Bakgrunnen for vårt forslag var at vi ønsket en oppmyking, slik at den lokale sjølråderetten igjen skal få innpass i kommunene, og at motorferdsel på områder hvor det er tillatt på barmark, også skal tillates på vinteren. Vårt forslag ble imidlertid nedstemt med Arbeiderpartiet i spissen, forteller Korsberg.
- Derfor var det gledelig da statsråd Siri Bjerke under Stortingets spørretime sist onsdag opplyste at Regjeringen arbeider for at det skal være et større lokalt ansvar, noe som er i tråd med det statssekretær Stein Lier-Hansen også har gitt inntrykk av.
Fremskrittspartiet tar sikte på å følge opp de signaler som Regjeringen her har kommet med når det gjelder snøscooterbruk, i forbindelse med friluftsmeldingen som kommer til våren, avslutter Korsberg.
