
20.6.2005
FrP
Lukker døra for Bondevik
- Det er uaktuelt for FrP å støtte en eventuell ikke-sosialistisk regjering etter valget som har Kjell Magne Bondevik som statsminister. Det sa FrPs formann Carl I. Hagen på en pressekonferanse i dag.
- Bondevik fremstår jo i dag som den viktigste hindringen for å etablere et styringsdyktig flertallsalternativ på ikke - sosialistisk side, sier Hagen.
Vil ha ikke-sosialistisk samarbeid
- Vårt mål er å bidra til at det blir et ikke-sosialistisk flertall etter valget og at det deretter innledes forhandlinger med sikte på å få etablert en styringsdyktig flertallsregjering. I det minste må slike forhandlinger resultere i at det ender opp med en situasjon hvor vi får en ikke-sosialistisk regjering med et avklart flertall bak seg i Stortinget. Vårt landsmøte har slått fast at FrP ikke vil være parlamentarisk grunnlag for en regjering partiet ikke deltar i, eller har et formalisert samarbeid med, som sikrer partiet innflytelse i viktige politiske saker.
Uaktuelt med Bondevik
- Med dette som utgangspunkt har FrP gjennom lang tid nå opptrådt saklig, konstruktivt og samarbeidsvillig overfor den sittende Bondevik-regjeringen. Men, vi har hele tiden fått en kald skulder fra statsministeren. I forrige uke gjorde Bondevik det dessuten helt klart at han, helt uavhengig av FrPs størrelse ved høstens valg, uansett ikke har til hensikt å inngå noe nærmere forpliktende samarbeid med FrP. Dermed fremstår Kjell Magne Bondevik selv som den viktigste hindringen for et mer formalisert samarbeid på ikke-sosialistisk side. Vi synes dette er trist, men vi må forholde oss til Bondeviks eget valg. Det er derfor FrP også nå sier klart fra om at det vil være uaktuelt for oss å eventuelt støtte en ikke-sosialistisk regjering etter valget hvor Kjell Magne Bondevik er statsminister.
- En stemme på FrP ved høstens valg er derfor en stemme for mest mulig gjennomslag for FrPs politikk og en ikke - sosialistisk regjering uten Kjell Magne Bondevik som statsminister, avslutter Hagen.
