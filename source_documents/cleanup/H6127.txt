
04.09.02
Morten Lund (Sp):
Galt å gjøre flere til minstepensjonister
- Et fremtidig pensjonssystem må i større grad omfordele ressurser mellom de rikeste og de med lavere inntekt. Jeg mener det blir galt dersom et nytt pensjonssystem skal gjøre flere til minstepensjonister. Det vil i første rekke være kvinnene som taper på en slik omlegging sier Morten Lund i en kommentar til den foreløpige rapporten fra Pensjonskommisjonen.
- For det videre arbeidet med pensjonssystemet er det viktig at pensjonskommisjonen vektlegger behovet for å skape et offentlig pensjonssystem som lar seg finansiere over tid, og som inngir tillit hos folk flest, sier Morten Lund i en kommentar til delrapporten som i dag ble framlagt av Pensjonskommisjonen.
Lund peker videre på følgende forhold som Senterpartiet mener er viktig for et nytt pensjonssystem:
- Det er vesentlig at pensjonssystemet blir mer oversiktlig, slik at den enkelte lett kan få oversikt over egen pensjon.
- Det kan være fornuftig å bruke vesentlige deler av oljeinntektene til å etablere et pensjonsfond. Midlene i pensjonsfondet og avkastningen av disse, kan bidra til å finansiere de økende pensjonsforpliktelsene. På denne måten kan en unngå høyere skatt og avgift i framtiden.
- En reform av folketrygden bør gi løsninger som stimulerer folk flest til å stå lengre i arbeid. Dersom vi skal løse utfordringene i det norske samfunnet, må arbeidskraften utnyttes bedre.
- Vi vil ikke utelukke at obligatorisk pensjonssparing, i individuelle fond, med valgrett, kan inngå som et element i en modernisert folketrygd. En slik løsning kan bidra til å lette kapitaltilgangen til norsk næringsliv. En slik ordning må imidlertid undergis streng kontroll, slik at pensjonsmidlene blir forvaltet på en betryggende måte og med lav risiko, avslutter Morten Lund.
