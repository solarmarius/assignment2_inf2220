
28/2-06.
Venstres stortingsgruppe
Borghild Tenden, Venstre
Meningsløst med aldersgrense for førerkort
Samferdselsministeren bør snarest begrave ethvert forslag om en øvre aldersgrense for førerkort. Dette er en grov diskriminering av friske, eldre mennesker og vitner om en skremmende holdning til eldre som gruppe.
Det sier Venstres Borghild Tenden, nestleder i Stortingets transport- og kommunikasjonskomité. Hun reagerer kraftig på et utspill fra Sosial- og helsedirektoratet om dette i går. Assisterende direktør Bjørn Guldvog henviser til at enkelte EU-land har en aldersgrense på 75 år, og at dette også må vurderes i Norge.
- Hvis dette er en prøveballong fra regjeringen, bør den snarest skytes ned. Det går ikke an å diskriminere mennesker på grunnlag av alder på denne måten. Dagens system med årlig legeerklæring er nok for å holde reelt farlige trafikkanter ute av trafikken, på individuelt grunnlag. Den generalisering Guldvog gjør seg til talsmann for, er hårreisende, sier Borghild Tenden.
