
11.12.94 - 12.12.94
Folkets Hus, Oslo
LANDSSTYREMØTE 11/12-94
Møtet behandlet følgende saker:
1. Den politiske situasjonen etter folkeavstemningen.
2. Innkomne forslag til Landsmøtet.
3. Utnevnelse av æresmedlemmer.
Møtet vedtok to uttalelser med følgende overskrifter:
"Arbeid, velferd og internasjonalt ansvar - Stø kurs"
Arbeiderpartiet tar ansvaret for å styre Norge videre etter at flertallet sa nei til EU-medlemskap i folkeavstemningen. Vi tar ansvaret nå, slik vi også ville tatt det ved et ja. Men vi vil også utfordre de andre partiene til å være med å vise ansvarlighet. Arbeiderpartiet ønsker en dialog med partiene fra sentrum mot venstre om hvordan vi skal møte utfordringene vi står overfor.
Arbeiderpartiets overordnede mål om arbeid til alle og en fortsatt trygg velferd sikres ved å holde orden på økonomien. Det er nå helt avgjørende å holde stø kurs i den økonomiske politikken. Arbeiderpartiets landsstyre vil understreke viktigheten av å videreføre en politikk for lav prisstigning, lavt budsjettunderskudd og en statsgjeld under kontroll. Slik sikrer vi lav rente og legger til rette for nye investeringer og nye arbeidsplasser.
Det er gjensidig avhengighet mellom privat og offentlig sektor. Næringslivet er avhengig av en sterk og aktiv offentlig sektor, og velferdsgodene skal finansieres. Da trenger vi et næringsliv som går godt og får solgt varene sine. Slik trygger vi helsetjenester, utdanning, barnehager og pensjoner. Vi må tjene pengene før vi bruker dem. I framtida kan ikke Norge i så stor grad basere seg på oljeinntektene. Norge må bli mindre oljeavhengig og mer arbeidsavhengig. Bare gjennom en politikk for full sysselsetting kan vi klare de velferdsutfordringene som melder seg etter tusenårsskiftet. På lang sikt vil antallet pensjonister gå kraftig opp, og mange av dem vil ha tjent opp pensjonsrettigheter som er gode. Samtidig vil behovet for omsorgstjenester øke. Også framtidas pensjonister skal ha trygghet for sine opptjente rettigheter i folketrygden, og gis den omsorg de har behov for. Velferdsstaten skal sikres og videreutvikles inn i et nytt århundre.
Arbeiderpartiet vil videreføre solidaritetsalternativet for å nå målet om arbeid til alle og en trygg velferd. Det inntektspolitiske samarbeidet mellom fagbevegelsen, Regjeringen og arbeidsgiverne har vært et helt avgjørende bidrag for å bringe ledigheten nedover. Fagbevegelsen har vist solidaritet med de ledige. Solidaritetsalternativet bygger på rettferdig fordeling. De som har den sterkeste ryggen skal bære den tyngste børa. Regjeringens endelige forslag til statsbudsjett for 1995 ivaretar disse hovedlinjene.
Arbeiderpartiets forslag om at personlig næringsdrivende skal betale mer skatt av inntekter over 1,3 millioner kroner er en viktig markering av solidaritetsalternativet. Økt moms er en måte å bremse det private forbruket på, disse pengene skal brukes til å styrke næringslivet og arbeidsplassene. Vi må unngå en kjøpefest lik den vi hadde på midten av 80-tallet.
Arbeidsledigheten går ned, men jobben er enda ikke gjort. Arbeiderpartiet vil spesielt rette oppmerksomheten mot langtidsledige som står i fare for å bli permanent utestengt fra arbeidsmarkedet. Vi må være villige til å ta i bruk utradisjonelle tiltak for å hindre at det skjer. For den ledige er det ikke så viktig hvem som organiserer et tilbud som kan lede tilbake til arbeidslivet. Det viktigste er at tilbudet er der, og at det gir resultater. Etatene må samarbeide om slike opplegg, og et utvalg prøvekommuner bør gis ansvar for å skreddersy sine egne lokalt tilpassede opplegg. I et samfunn i stadig forandring er det helt avgjørende at arbeidstakere gis mulighet til omskolering, etterutdanning og videreutdanning.
Arbeiderpartiet vil videreføre en politikk som sikrer bosettingen i distriktene. Vi må både utforme virkemidler for å sikre og bygge ut nye arbeidsplasser, og sikre gode velferds- og kulturtilbud over hele landet.
Arbeiderpartiet vil ha trygge lokalsamfunn, og et levende lokaldemokrati der folk har mulighet til å delta og ha reell innflytelse i eget nærmiljø. Nominasjonsprosessen foran kommune- og fylkestingsvalget viser at mange trekker seg fra lokalpolitikken, og at nyrekrutteringen er for liten. Dette er en utfordring både for oss som parti, og for demokratiet.
Arbeiderpartiet vil særlig vie kvinners deltakelse oppmerksomhet. Kvinners økte deltakelse i politikk har betydd mye, blant annet økt vekt på omsorg og miljø. Det har brakt oss i retning av et mer likestilt samfunn. Dette arbeidet må fortsette. Arbeiderpartiet vil holde likestilling høyt på dagsorden blant annet ved å følge opp likelønnssaken i samarbeid med fagbevegelsen, og ved å se på en ny organisering av arbeid og fritid.
Ingen av våre felles internasjonale utfordringer ble endret ved at Norge sa nei 28. november. Miljøproblemene, fattigdomskløften, arbeid for fred og sikkerhet vil fortsatt kreve samarbeid og felles beslutninger.
Arbeiderpartiet vil trygge Norges interesser i det internasjonale samarbeidet, og vi vil at Norge fortsatt skal gå foran i arbeidet for fred, bærekraftig utvikling og mer rettferdig fordeling. Vi må ta ansvar for vårt forbruksmønster og økonomi, slik at vi kan bidra til rettferdig fordeling mellom nord og sør.
Det er nære bånd mellom det vi får hjemme og det vi får til ute. Vi er fortsatt avhengig av nære politiske forbindelser med andre land. I Europa-politikken må norske bedrifter sikres markedsadgang gjennom EØS-avtalen. Det må etableres så omfattende og nære samarbeidsforhold som mulig med EU og EU-landene. Inntrykket av at Norge går sin egen vei må motvirkes.
Vår felles framtid er avhengig av at freden trygges, og at det finnes løsninger på miljø- og fattigdomsproblemene. Arbeiderpartiet vil at Norge skal delta i første rekke i dette arbeidet - som deltaker i det nordiske fellesskapet, gjennom EFTA og EØS, som NATO-medlem, som assosiert medlem i Vestunionen, som medlem i FN og i andre internasjonale organisasjoner og konferanser.
Internasjonal politikk er inne i en overgangstid. Tilvante mønstre blir løst opp, nye blir lagt. Den gjensidige avhengigheten binder vår framtid til resten av Europa og binder Norge, Norden og det øvrige Europa til en internasjonal utvikling preget av økende gjensidig avhengighet. Norge har fortsatt vitale interesser knyttet til utviklingen i vår egen verdensdel. Arbeiderpartiet vil, slik vi alltid har gjort, også i tida framover ta ansvaret for en aktiv utenriks- og sikkerhetspolitikk.
"Et samlet parti"
Arbeiderpartiet har klart seg godt gjennom EU-striden, takket være den åpenhet og toleranse som er blitt utvist fra begge sider. Dette er en åpenhet og toleranse vi som parti vil bevare. Det moderne samfunn kan bare styres gjennom dialog. Det er en grunnleggende demokratisk rett å få gi uttrykk for sin mening. I dagens samfunn er det mer påkrevd enn noen gang før at meninger brytes. Åpenhet og dialog er også nødvendig for å oppnå tilstrekkelig innsikt til å kunne styre. Derfor vil Arbeiderpartiet fortsatt være et åpent parti som samler informasjon og synspunkter fra mange hold, før vi fatter våre beslutninger på grunnlag av vanlige organisasjonsmessige spilleregler.
EU-debatten har økt det politiske engasjementet hos folk. Arbeiderpartiet har fått mange nye medlemmer de siste ukene. Disse må vi ta vare på og aktivisere lokalt. Slik kan EU-debatten brukes til igjen å få en positiv medlemsutvikling i partiet.
Arbeiderpartiet går som et samlet parti inn i forberedelser til landsmøtet i februar, kommune- og fylkestingsvalgkampen og programprosessen som skal gå fram mot landsmøtet i 1996. I fellesskap skal vi diskutere oss fram til nye politiske løsninger tuftet på våre sosialdemokratiske verdier, og sørge for at vår politikk får gjennomslag og blir til virkelighet.
