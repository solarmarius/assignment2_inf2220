
Dato: 16. september 2004
Stortingsrepresentant Arne Sortevik (FrP)
- Endelig fri pris på skolebøker
Stortingsrepresentant Arne Sortevik er glad det nå ser ut til å bli fri pris på skolebøker. - Dette er god FrP-politikk, sier han om regjeringens forslag om å skrote loven om faste priser på skolebøker.
- Det er gledelig at Regjeringen nå har bestemt seg for å skrote loven om faste priser på skolebøker. Med priskonkurranse på skolebøker, samtidig som det blir slutt på at bokhandlere skal ha monopol på dette salget, så vil resultatet være at skolebøkene blir billigere for elevene, sier Sortevik
Han mener bokmonopolet hører fortiden til, som legger til at FrP for bare få måneder tilbake fremmet nettopp et slikt forslag som Regjeringen nå tar til orde for. - Jeg er selvfølgelig glad for at regjeringen nå til slutt følger opp, selv om de hadde muligheten tidligere, sier han.
Sortevik mener at neste steg på veien til lavere undervisningsutgifter er å åpne opp for reklamefinansierte skolebøker. - Sponsing fra bedrifter er et annet godt tiltak som bør iverksettes, kommenterer han.
- I Sverige har de ved flere skoler tatt i bruk gratis skolebøker med reklame, og lærerne er fornøyde. - De mener at bøkene er ryddige, lesbare og gir verdifull tilleggskunnskap. Den viktigste fordelen lærerne trekker frem er at de ofte er praktisk innrettet mot det virkelige arbeidslivet.
Sortevik sier at FrP nå vil jobbe for å få med seg regjeringen til å åpne opp for reklame og sponsing av skolebøker og læremidler. - Det handler i bunn og grunn om å sørge for at utdanningen ikke skal koste mer enn nødvendig, avslutter han.
