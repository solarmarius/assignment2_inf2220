
Handsama på Nominasjonsmøtet den 24. mars 2003 Vidare bearbeida av styret etter fullmakt frå nom.møtet. Dato pr. 2 juni 03.
Program for Ølen KrF 2003 - 2005
Eit varmare samfunn med kristne verdiar.
1. januar 2006 skal Ølen og Vindafjord kommunar slutta seg saman til
ein ny kommune. Derfor er programmet berre for ein 2 års periode.
Grunnsynet
Kristeleg Folkeparti legg det kristne synet på menneska til grunn for sin politikk. Det vil seia at alle har same menneskeverdet utan omsyn til rase, kjønn, alder, utviklingssteg, kultur, religion eller livstilhøve.
Dette menneskesynet har si rot i trua på den treeinige Gud, slik Han har gjeve seg til kjenne i Bibelen, og i erkjenninga av at mennesket er skapt i Guds bilete.
Kristeleg Folkeparti er i alt sitt politiske arbeid forplikta på det kristne menneskesynet, nestekjærleiksbodet, tenesteoppdraget og forvaltaransvaret.
På dette grunnsynet vil Kristeleg Folkeparti arbeida for ei rettvis fordeling av samfunnsgoda og samfunnspliktene. Vi vil gjera vårt til å byggja eit samfunn der alle grupper får høve til eit rikt og meiningsfylt liv.
Visjon
Vegen mot ein ny kommune
Ølen og Vindafjord har vedteke å slutta seg saman frå 1.januar 2006. Utfordringa for oss ligg i å byggja ein ny kommune der det skal leggjast til rette for at folk skal trivast og ha gode tilbod i sine lokalsamfunn. Vi vil ha fokus på korleis endringar innan vår eigen kommune skal kunna tilpassast og fungera godt i den nye kommunen. Der det er mogeleg å spara kostnader på det administrative ved å samarbeida eller etablera fellesløysingar allereie nå, må dette vera eit viktig mål i det politiske arbeidet.
I arbeidet ned å utforma den nye kommunen vil Ølen KrF arbeida for at den einskilde bygd får gode og levelege vilkår, der folk kan trivast og retta blikket framover mot ei trygg framtid for seg sjølv og den oppveksande slekt.
Kommuneøkonomi
Kommunen har ein trong økonomi, der ikkje alt let seg gjennomføra over dei kommunale budsjetta. Ein må her sjå korleis løysingar også kan leggjast til rette gjennom samarbeid med andre, både organisasjonar og det private næringslivet, der dette kan gje gode og alternative løysingar. Det må arbeidast for å finna løysingar der dei svake gruppene som barn, sjuke og eldre får betre vilkår.
Helse og omsorg
KrF sitt mål er å skapa trygge livsvilkår for alle som på grunn av alder, sjukdom, funksjonshemming m.m. ikkje har høve til å greia seg ved eige arbeid.
Ølen KrF vil arbeida for
Å sikra eit godt førebyggjande helsearbeid for barn og ungdom.
Å leggja til rette for at eldre kan bu heime så lenge som mogeleg, og få hjelpetenester der dei bur
At alle i kommunen skal få tilgang på gode og tilpassa helsetenester.
Edruskapspolitikk
Rusgiftproblema har fått ei skremmande utvikling i regionen. Alkohol er framleis årsak til det største helse- og sosialproblemet. Altfor mange heimar og menneskeliv vert øydelagde. Dette er ei alvorleg utfordring til alle ansvarsmedvitne menneske. KrF ynskjer at det frå alle hald må førast ein betre kontroll med aldersgrense, alkohol- og narkotikamisbruk på offentlege tilstellingar. "Rus-brus" problematikken er ein alvorleg fare for ungdomsmiljøa våre.
Ølen KrF vil arbeida for
Ein restriktiv alkoholpolitikk, og særleg avgrensa skjenkeløyve i Ølen sentrum.
At det vert vert utarbeida ein edruskapsplan som skal vera styrande for handsaminga av skjenkeløyve-søknadar
Å styrkja det kommunale rusførebyggjande arbeidet.
At det vert ført god kontroll med verksemdene som har løyve til å selja alkohol, for å hindra brot på vilkåra for dette
At sal av rusmiddel vert trekt bort frå butikkhyllene og til eigen betjent disk.
At ungdomen kan få gode, rusfrie fritidstilbod.
At alle tilstellingar kommunen arrangerer, må vera rusfrie
Å støtta arbeidet som natteramnane har sett i gong i Ølen sentrum.
Skule og barnehage.
Ølen KrF vil arbeida for
Auka toleranse og respekt for andre menneske og for andre kulturar, og skapa ein
skulekvardag utan mobbing.
At alle krinsane i kommunen har barneskule, og at Bjoa og Vik opprettheld 1.-7. klasse.
At barnehagane kan gje eit godt pedagogisk tilbod til dei som ønskjer barnehageplass.
At skulefritidsordninga får ressursar til å sikra eit godt tilbod for elevane.
Å vidareutvikla kulturskuletilbodet.
Ein trygg skuleveg for borna og prioritera gang- og sykkelstiar.
Oppretthalda og styrkja Ølen Vidaregåande Skule.
Kyrkje og kristenliv
Ølen KrF vil arbeida for
Å støtta frivillig kristent arbeid, særleg blant barn og unge.
Godt vedlikehald av kyrkjene våre.
At kyrkja i Vikebygd vert tilgjengeleg for rullestolbrukarar.
Oppretting av kateketstilling / ungdomsarbeidar.
Kultur
Ølen KrF vil arbeida for
At forholda skal leggjast godt til rette for den kulturelle aktivitet i kommunen som lag og organisasjonar står for.
Å få ta opp att bygdebokskrivinga for Vikebygd, evt. sjå dette i samanheng med tilsvarande aktivitet i Vindafjord.
Å støtta arbeidet i friviljuge lag og organisasjonar
Miljø og natur
Ølen KrF vil arbeida for
Å ta vare på naturen og miljøet.
Å redusera forureining.
Å leggja tilhøva til rette for friluftsliv og rekreasjon, m.a. med å merka stiar og turvegar.
At skip og fartøy som ligg i opplag ikkje vert plasserte slik at dei skaper vanskar for anna næringsliv eller reduserer kvaliteten for miljøet.
Næringsliv og busetnad
Ølen KrF vil arbeida for
Stimulere til positiv næringsutvikling i alle grender.
Å oppretthalde eit berekraftig og aktivt landbruk.
At servicenæringar som reiseliv og turisme får høve til å utvikla seg på en balansert måte.
Å støtta arbeidet med å skapa nye arbeidsplassar, og oppretthalda etablerte bedrifter.
Etablering av fleire verksemder på Dommarsnes Industrifelt i Vikebygd.
Å stø opp om arbeidet med at alle innbyggjarane skal ha tilgang på offentleg informasjon og kommunale tenester gjennom internett, og arbeidet med å få breiband til alle bygder.
Å utvikla Ølen som eit senter for handel, næringsliv og skule.
Kommunikasjon og samferdsle
Ølen KrF vil arbeida for
Å sikra gode kommunikasjonar i kommunen.
At kommunen er aktiv for å få betring av fylkesvegane.
Trafikksikring langs E-134.
Å vidareføra vedlikehaldsprogrammet for kommunevegane.
Å oppretthalda gode kommunikasjonar også sjøvegen.
