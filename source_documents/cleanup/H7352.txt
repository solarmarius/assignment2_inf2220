
23. juli 2003
Valgerd Svarstad Haugland, partileiar KrF
Eit spørsmål om tillit
Medhaugsaka er både ei alvorleg og vanskeleg sak, ikkje minst fordi saka involverer mange einskildmenneske. Slike saker vekkjer alltid sterke kjensler. Det gjer saka ennå vanskelegare å handsama.
Eg har ikkje ynskt å uttala meg og ta stilling til spørsmålet om skuld i saka. Meldinga av Jan Birger Medhaug er lagt bort av politiet av bevisgrunnar. Det tar eg sjølvsagt til etterretning. Det betyr vidare at eit viktig prinsipp om at ein er uskuldig inntil det motsatte er bevist, no ligg til grunn. Mange har oppfatta meg annleis. Det er eg sjølvsagt lei meg for.
Samstundes er det ein anna part i konflikten, nemleg kvinna som meldte. For meg er det viktig at vi også har eit ansvar for å ta vare på den som hevdar å vera utsett for overgrep, slik også vedtektene til KrF understrekar. Balansegongen mellom omsynet til Jan Birger Medhaug og kvinna som meldte han, er vanskeleg og kanskje umogeleg i ein debatt som tilsynelatande berre er opptatt av å skape skiljelinjer og konfrontasjon.
Partiet må sjølvsagt ha ein gjennomgang av denne saka. Saka mot Medhaug er no lagt bort av politiet. Det vil vera utgangspunktet for vår gjennomgang. Om ein eller begge partar vil klaga på vedtaket, veit vi enno ikkje. Medhaugs vidare engasjement i KrF er eit spørsmål om tillit. Ingen har rett til eit tillitsverv. Fylkesleiar i Rogaland KrF har vist til at Medhaug ikkje informerte fylkespartiet om meldinga då han vart kjent med ho. Rogaland KrF planla valkampen saman med Medhaug, samstundes som han visste om meldinga.
Det er Rogaland KrF som avgjer kva for oppgåver og posisjonar som Jan Birger Medhaug og dei andre fylkestingskandidatane skal ha.
---
Partileiar Valgerd Svarstad Haugland gir ikkje ytterlegare kommentarar til saka utover dette.
