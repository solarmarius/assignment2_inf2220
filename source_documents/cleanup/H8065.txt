
10.12.2003
Eli Sollied Øveraas, stortingsrepr. Sp
Ang debatten om ambulanseskyss: Stortinget tek ansvar for skyss av helsepersonell
Regjeringa må snarast vurdere konsekvensane for dei kommunane som får særlege auka utgifter med skyss av helsepersonell og også rette opp utilsikta verknader!
Dette er klart etter at Senterpartiet i samband med kommunalkomiteen sitt budsjett fekk støtte frå Arbeidarpartiet, Framstegspartiet og Sosialistisk Venstreparti for å påleggje Regjeringa eit slikt oppdrag.
Det er heilt nødvendig å ta på alvor dei mange urovekkjande meldingane som no kjem frå ei rekkje kystkommunar om negative verknader av ei endring i Folketrygda som vert gjort gjeldande frå nyttår og som inneber auka økonomisk ansvar for kommunane. Senterpartiet kan ikkje godta at fleire kommunar no får store ekstra utgifter til båttransport t.d. i legevaktsamarbeid og anna transport av helsepersonell.
Regjeringa blir pålagt å ta kontakt med dei aktuelle kommunane og gi eit oversyn over saka i kommuneproposisjonen for 2005 med forslag til eventuell oppretting av uheldige økonomiske verknader.
