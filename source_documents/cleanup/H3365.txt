
30. november
Fra stortingsrepresentant Anita Apelthun Sæle
Kompensasjon for økt arbeidsgiveravgift
- Sentrumspartiene har fått gjennomslag for at de 14 kommunene som har fått endret arbeidsgiveravgiftssoner skal få full kompensasjon for de økte utgiftene for 2001. Det betyr at over 30 mill kroner skal fordeles på de 14 kommunene. Dette betyr en svært mye bedre økonomisk situasjon for 9 av kommunene i Hordaland uttaler kommunalpolitisk talskvinne for KrF, Anita Apelthun Sæle i en kommentar til dagens avgivelse av kommunalkomiteens budsjett.
Kommunesektoren har også fått økt sine rammer med 1,25 milliardar kroner. Dette skal dekke økte pensjonsutgifter som følge av endringer i reglene om etterlattepensjon. - Det er gledelig at vi har fått gjennomslag for økte bevilgninger til kommunene i avtalen med Arbeiderpartiet. Hvis vi ikke hadde lykkes i det ville mange kommuner måtte kutte i tjenestetilbudet for å dekke opp disse utgiftene, uttaler Sæle.
-Jeg er også glad for at vi nå har fått til en bedre bostøtte enn det var lagt opp til i Regjeringens forslag til statsbudsjett. Dette gir en positiv fordelingseffekt. Med økte bevilgninger på 160 millioner kroner til bostøtten unngår vi å kutte det faste beløpet til lys og varme (sjablonen) i bostøtten. For mange pensjonister med lav inntekt er denne delen av bostøtten svært viktig, avslutter Sæle.
