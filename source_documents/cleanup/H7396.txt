
Horten/Borre Kristelig Folkeparti
Program for perioden 2003 - 2007
Grunnsyn og målsetting
Kristelig Folkeparti bygger sitt program på kristne grunnverdier og vil arbeide for å videreføre disse i et moderne samfunn.
Vi vil bygge et fellesskap der samfunnsgodene blir rettferdig fordelt, og hvor alle har mulighet til et rikt og meningsfylt liv.
Kirke- og kristenliv
Vår kristne kulturarv må føres videre ved at Kirken, organisasjonene og frikirkesamfunnene sik­res gode vilkår til å arbeide ut fra sin egenart.
Kristelig Folkeparti vil gi økonomisk støtte til menighetene og de frivillige organisa­sjonene. Kristelig Folkeparti er positiv til det frivillige barne- og ungdomsarbeidet og vil gi økt støtte til dette.
Hviledagen er gitt oss i gave. Vi vil verne om helligdagsfreden, slik at alle kan få den hvile og rekreasjon de trenger.
Kristelig Folkeparti vil gå inn for bevilgninger som sikrer nødvendig renovering og vedlikehold av kommunens kirkebygg.
Hjem og familie
Alle må få mulighet til å skape egne hjem, både enslige og familier. Kristelig Folkeparti vil støtte tiltak som kan verne og styrke familien og hjemmet i dagens samfunn.
Alle barn må være velkomne i samfunnet. Vanskeligstilte gravide må få hjelp og støtte til å full­føre svangerskapet og ha omsorg for barnet.
Vi går inn for at Horten fortsatt skal gi støtte til Kirkens SOS og AAN-kontorene. Støtte må også omfatte Kirkens Bymisjon.
Kristelig Folkeparti går inn for at Horten kommune skal føre en aktiv politikk for flyktninger og innvandrere.
Barnehager og skoler
Omsorgen for barna trenger å styrkes i vårt samfunn, og må bygge på de kristne grunnverdier. Kristelig Folkeparti ser det slik at utviklingen må dreies fra offentlig ansvar og mer over på barnas foresatte. Foreldrene må gis muligheter til å ta ansvar for egne barn i større grad enn nå.
I Horten kommune må det satses på alternative og fleksible oppholdstider i barnehagene.
Vi ønsker å sikre gode økonomiske forhold for private barnehager og familiebarnehager.
Kristelig Folkeparti vil arbeide for at skolene skal gis bedre rammevilkår for å sikre et godt arbeids- og læringsmiljø.
Kristelig Folkeparti går inn for at alle tjenester som er rettet mot å hjelpe barn og unge må samordnes, slik at hjelp på alle plan kan settes inn så tidlig som mulig. Kristelig Folkeparti vil også styrke hjelpetilbud rettet mot barn og unge.
Landbruk, natur og miljø
Kristelig Folkeparti går inn for et aktivt jordvern. Vi vil ta vare på uberørt natur og andre naturressurser.
Kristelig Folkeparti vil arbeide for at Horten kommune blir en "grønn kommune". Ansvaret for miljøet vårt må komme til utrykk i all kommunal virksomhet.
Sosial omsorg
Kristelig Folkeparti ønsker å skape trygge livsvilkår for alle. Vi vil støtte tiltak mot fysiske og psykiske overgrep, både på opplysnings- og behandlingssiden.
De hjemmebaserte tjenestene må styrkes. Omsorgslønn bør benyttes i større grad enn i dag. Der det ligger til rette for det bør pleietrengende gis anledning til å få pleie i eget hjem.
Yngre funksjonshemmede må sikres et verdig alternativ med hensyn til til bolig, omsorg og pleie. Vi går inn for å bygge tilrettelagte boliger for yngre funksjonshemmede.
Vi vil arbeide for et godt psykiatrisk helsevern i kommunen.
Kristelig Folkeparti støtter videreutvikling av Horten Sykehus til et helsesenter som kan betjene innbyggere fra egen kommune og nabokommuner.
Kristelig Folkeparti går inn for videre utbygging av omsorgsboliger og sykehjemsavdelinger for eldre og funksjonshemmede. Omsorgsboliger bør etableres slik at beboerne kan ha rask tilgang på nødvendig hjelp fra for eksempel nærliggende sykehjem.
Rusmiddelmisbruk
Rus og rusrelaterte skader utløser de største sosiale og medisinske lidelser i vårt samfunn. Dessuten forårsaker disse problemene noen av de største økonomiske uttellingene for samfunnet. Kristelig Folkeparti vil derfor fortsatt arbeide for å styrke mulighetene for et aktivt rusmiddelpolitisk arbeid.
Vi vil arbeide for å få flere alkoholfrie ungdomsmiljøer i kommunen.
Kristelig Folkeparti går inn for at kommunen skal ha en restriktiv holdning til servering av alkohol ved fester og representasjoner i kommunal regi.
Kommunens rusmiddelplan må rulleres og intensjonen i planen må følges opp i de kommunale handlingsplaner.
Kultur
Kristelig Folkeparti vil arbeide for å ta vare på mangfoldet i kommunens kulturliv.
Idrettsarbeidet er en stor og verdifull kulturaktivitet som må sikres tilfredsstillende økonomiske kår. Idrettsmiljøene må opprettholdes som alkoholfrie miljøer.
Kristelig Folkeparti vil gå inn for at tilbud til barn og unge støttes og opprettholdes. Det frivillige barne- og ungdomsarbeidet må få økt økonomisk støtte.
Kristelig Folkeparti går inn for å videreutvikle Åsgårdstrand som kunstnerby.
Næringsliv
Vi vil arbeide for å ivareta og å utvikle det offentlige tjenestetilbudet til både næringslivet og innbyggerne.
Kristelig Folkeparti går inn for at næringslivet sikres gode rammevilkår. Vi vil arbeide for å gjøre kommunen attraktiv for nyetableringer.
Kristelig Folkeparti vil arbeide for et best mulig samarbeid mellom næringslivet i kommunen og Høgskolen på Bakkenteigen.
Det må legges tilrette for at turistnæringen kan utvikles i alle deler av kommunen. Kristelig Folkeparti går inn for at kommunen må samarbeide mer med Midgard historiske senter og museene.
Samferdsel
Vi vil arbeide for å styrke kollektivtransporten i kommunen. Kollektivtransporten må gjøres attraktiv for brukerne. Nye boligområder må innpasses i rutenettet for busstrafikk.
Kristelig Folkeparti går inn for å høyne standarden på kommunale veier og gater. Vi vil bygge ut gang- og sykkelveinettet i kommunen vår. Spesielt må skoleveier og sterkt trafikkerte veier prioriteres.
Kristelig Folkeparti vil arbeide aktivt for utbygging av ny riksvei 306 mellom Kirkebakken og E18.
Det må sikres at buss og tog korresponderer.
