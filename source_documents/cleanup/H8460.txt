
Oslo, 11. juni 2004
Trine Skei Grande, Venstre
Bjerkreimsvassdraget og Vefsna blir vernet
- Viktig gjennomslag for vernetanken, mener Venstre
- Venstre har i en årrekke arbeidet både lokalt og nasjonalt for vern av Bjerkreimsvassdraget og Vefsna. Det er knyttet meget store verneinteresser til disse vassdragene. Derfor er det meget gledelig at Regjeringen ved suppleringen av verneplanen for vassdrag inkluderer Bjerkreimsvassdraget og slår fast at Vefsna skal vernes, sier Venstres parlamentariske leder, Trine Skei Grande.
Også en rekke andre vassdrag er med på vernelisten. Samlet innebærer suppleringen av verneplanen at utbyggingspotensial på cirka 9,1 TWh vernes. Av dette er 7,3 TWh med i planen og i tillegg kommer i egen sak vern av Vefsna med utbyggingspotensiale på 1,8 TWh. Det betyr at Regjeringen legger opp til vern i vesentlig større omfang enn det NVE har anbefalt.
- Dette betyr at verneinteressene er tillagt meget betydelig vekt når regjeringen har utformet sitt forslag, sier Skei Grande.
