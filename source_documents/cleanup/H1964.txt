
Fredag 18. september 1992
KrF-nestleder Valgerd Svarstad Haugland om Høyres program:
ØKONOMISK HØYREDREINING - FAMILIEPOLITISK SAMTALEGRUNNLAG
I den økonomiske politikken representerer Høyres programforslag en klar dreining mot høyre. I familiepolitikken kan nok Høyre og KrF fortsatt finne grunnlag for meningsfyllt dialog. Slik oppsumerer Valgerd Svarstad Haugland, nestleder i KrF og leder for partiets programkomité forslaget til nytt valgprogram for Høyre. Også i distriktspolitikken og skolepolitikken har hun motforestillinger til forslagene fra Høyre.
-Det første som slår en, er at Høyre legger stor vekt på valgfrihet i sitt programforslag, ikke minst på det økonomiske området. Det kan være mye positivt i det, men det må kombineres med statlig styring og solidaritet, mener Valgerd Svarstad Haugland.
Hun reagerer også på at Høyre tydeligvis vil gjøre lønnsomheten til en overordnet målsetting i distriktspolitikken. Her må det skje en avveining, understreker hun.
-I KrF er vi også opptatt av lønnsomhet i distriktene, men lønnsomhet kan måles i andre verdier enn ren økonomisk profitt, sier hun.
-Når Høyre går inn for skolestart for 6-åringer, vil jeg for min del advare mot 6-åringene begynner i en skole som er tilpasset 7-åringer. 6-åringer må ha et tilbud som er tilpasset dem, understreker hun. KrF-nestlederen legger ikke skjul på at hun blir litt provosert av den rendyrkede kunnskapsskolemodellen som hun leser ut av Høyres program. Dette blir en skole der de skoleflinke blir enda flinkere og hvor taperne kommer enda dårligere ut, sier hun.
Mest positivt synes hun signalene om valgfrihet når det gjelder omsorgen for små barn. Senest i Antennetimen torsdag ble det bekreftet at denne linjen er i tråd med hva flertallet av barnefamiliene ønsker. Forslaget fra Høyre er et godt grunnlag for videre diskusjon, konkluderer nestlederen i Kristelig Folkeparti.
