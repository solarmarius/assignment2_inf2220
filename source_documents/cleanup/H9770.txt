
Dato: 30.11.05
Stortingsrepresentant Per-Willy Amundsen(FrP)
FrP krever innvandringspause
FrPs innvandringspolitiske talsmann, Per-Willy Amundsen, mener Norge må ta en innvandringspause frem til arbeidsledigheten blant dagens innvandrergrupper er gått betraktelig ned.
Amundsen viser til at arbeidsledigheten blant flere innvandrergrupper er skyhøye. Blant innvandrere fra de afrikanske landene er ledigheten nesten 20 prosent. Men også innvandrere fra de asiatiske landene og Øst-Europa har store problemer med å komme seg ut i arbeid, viser tall fra SSB.
- Dette viser at vi står overfor store utfordringer når det gjelder integrering av innvandrere og flyktninger. Arbeidet med å få innvandrere ut i arbeidslivet har i stor grad vært mislykket. Vi må se klarere resultater av en bedre integreringspolitikk før vi tar imot flere, sier Amundsen.
Han viser til at statlige myndigheter de fem siste årene har brukt over 11 milliarder kroner i kommunene for å få flere innvandrere i arbeid, uten at det har gitt nevneverdige resultater.
- De aller fleste som blir bosatt i Norge ønsker en jobb slik at de kan klare seg selv. På meg virker det som om politiske myndigheter mener det er viktigere å bosette flere enn å sørge for at integreringspolitikken fungerer for dem som allerede er i landet, sier Amundsen.
