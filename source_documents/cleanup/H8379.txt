
11.5.2004
Stortingsrepresentant Eli Sollied Øveraas (Sp)
Sp om revidert nasjonalbudsjett: Nei til aviskutt!
For andre året på rad bruker Regjeringen revidert nasjonalbudsjett til å kutte i pressestøtten. Denne gangen foreslås det en reduksjon på 11,8 millioner kroner. - Vi er sterkt i mot kutt i produksjonsstøtten. Det avisene trenger er forutsigbare rammer, ikke stadig nye kutt, sier Senterpartiets Eli Sollied Øveraas.
I fjor var kuttet på 6,4 millioner kroner. I revidert nasjonalbudsjett for 2004 foreslår Regjeringen å redusere bevilgningen med 11,8 millioner kroner. Det nye kuttet vil forsterke problemene for mange av de rundt 120 avisene som mottar pressestøtte.
Sollied Øveraas viser til at mange aviser, ikke minst i distriktene, allerede har store problemer som følge av endringer i rammebetingelsene de siste årene. Det gjelder økte portoutgifter og endringer i den differensierte arbeidsgiveravgiften.
- Disse endringene har ført til stor kostnadsvekst for mange aviser. Det siste disse avisene trenger er nye kutt i produksjonsstøtten, sier Sollied Øveraas.
Sollied Øveraas reagerer videre på at Regjeringen ønsker å kutte overføringene til Norsk filmfond med 7,5 millioner kroner, noe som vil føre til redusert aktivitet på filmfronten resten av året.
-Norsk film har opplevd stor suksess det siste året med mange nye norske filmer og stor publikumsoppslutning. Nå virker det som om Regjeringen vil frata bransjen muligheten til å bygge videre på denne suksessen, sier Eli Sollied Øveraas.
