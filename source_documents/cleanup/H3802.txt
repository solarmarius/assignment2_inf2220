
12.3.98
Marit Tingelstad,
KRAFTTAK FOR SKOLEN
- Senk elevtallet i klassene og sett inn styrkingstiltak tidligere, sier stortingrepresentant Marit Tingelstad. Dette er viktige momenter for å bedre lærerrekrutteringen.
- Forgubbingen av lærerstaben og få søkere til lærerstudiene bekymrer meg, sier Marit Tingelstad som deltok i interpellasjonsdebatten i Stortinget i dag. - Det er kvaliteten på lærerne som avgjør elevenes muligheter til å få en god opplæringssituasjon. Derfor er den nye ordningen med skikkethetsvurdering under studietiden et viktig framskritt for å bedre lærerutvelgelsen. - Men skal vi klare å øke interessen for læreryrket, må det gjøres noe med lønnsnivået samtidig som etterutdanning blir betraktelig styrket. Dette er et ansvar for både myndigheter og fagforeninger, fortsetter Marit Tingelstad, som vil arbeide hardt for å sikre kommuneøkonomien slik at skolene kan få mer midler til elever som har lære-og/eller adferdsvansker.
- Tar vi ikke disse utfordringene i skolen på alvor, vil vi tape enormt. Jeg er ikke i tvil om at dette er de beste forebyggingstiltak vi kan satse på, avslutter Marit Tingelstad, som er medlem av Kirke- utdannings-og forskningskomiteen.
