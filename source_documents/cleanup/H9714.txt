
Dato: 7. november 2005
Stortingsrepresentant Per Sandberg (FrP)
Frykter "franske" opptøyer i Norge
- Opptøyene i Frankrike er en kraftig advarsel om konfliktene som kan komme dersom vi ikke tar integreringen av innvandrere på alvor, sier FrPs Per Sandberg, som frykter lignende opptøyer i Norge.
Per Sandberg, som nå er parlamentarisk nestleder i FrP, advarer kraftig mot at Norge også kan oppleve lignende opptøyer som Frankrike, dersom ikke integreringspolitikken endres radikalt.
- Norsk politikk overfor innvandrergrupper har i altfor lang tid vært preget av en strutseholdning, hvor politikerne har nektet å innrømme at det kommer utfordringer i takt med at vi får et mer og mer flerkulturelt samfunn. Dette er et faktum vi ikke lenger kan se bort i fra, sier Sandberg.
- Det er på tide at flere norske politikere tar inn over seg at det er store kulturelle forskjeller mellom innvandrere fra ikke-vestlige land kontra personer fra vestlig kulturkrets. Dersom vi ikke griper inn og hindrer ghettotendenser, og innfører en strammere integreringspolitikk hvor vi kraftig sier fra hvordan vi skal ha det i Norge, risikerer også vi slike opptøyer.
Per Sandberg mener innvandrere som kommer til Norge så tidlig som mulig må få klar beskjed om hva Norge forventer av dem, og at det i utgangspunktet er samfunnet som kan kreve noe av dem og ikke motsatt. - Dersom noen har problemer med en slik holdning kan de snu i døra og reise tilbake til hjemlandet. Ingen har krav på permanent opphold i Norge. Det gir vi kun dem vi selv ønsker skal få bli, presiserer han.
Sandberg mener det er mer enn merkelig at Dagfinn Høybråten nå etterlyser en strengere integreringspolitikk. - Jeg er glad for at han tross alt innrømmer at vi har behov for det, men det er mildt sagt pussig at KrF ikke ivret mer for dette da de satt i regjering, avslutter han.
