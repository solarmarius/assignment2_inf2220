
29.09.95
Folkets Hus, Oslo
LANDSSTYREMØTE 29/9-95
Møtet behandlet følgende saker:
1. Den politiske situasjonen.
2. Den økonomiske politikken.
3. Utnevnelse av æresmedlemmer.
Møtet vedtok to uttalelser med følgende overskrifter:
"Fortsatt innsats for arbeid og velferd til alle"
Arbeiderpartiet vil føre videre en politikk for arbeid og velferd for alle. I fjor fikk vi 30.000 nye arbeidsplasser og i år vil vi få mellom 40 - 50.000 nye arbeidsplasser. Likevel vokser langtidsledigheten, og kvinner utgjør hovedtyngden av denne. Det er også bekymringsfullt at ledigheten går senere ned for kvinner enn for menn. Når Stortinget nå skal behandle statsbudsjettet, vil Arbeiderpartiet legge stor vekt på arbeidsmarkedstiltak, arbeidsmarkedsopplæring og arbeidsformidling. Opplæring og kvalifisering er av stor betydning for å få de langtidsledige ut i arbeid.
Vårt mål er arbeid til alle. Vi må derfor videreføre en økonomisk politikk som skaper flere permanente arbeidsplasser og vi må hindre at langtidsledigheten biter seg fast.
De økte oljeinntektene Norge får i noen år framover, må vi sette av slik at vi kan klare de store omsorgs- og pensjonsforpliktelsene som kommer når vi går inn i et nytt århundre. Dersom de økte oljeinntektene brukes med en gang, vil det også føre til at fastlandsindustrien blir utkonkurrert. Dette vil bidra til økt ledighet. Vi har allerede en lavere sysselsetting i industrien enn mange OECD-land.
Arbeiderpartiets miljøpolitikk er sektorovergripende. Vi vil fortsatt holde en høy miljøprofil gjennom blant annet å satse på jernbanen, energiøkonomisering og naturvern.
Kommune- og fylkestingsvalget endrer ikke samarbeidsforholdene i Stortinget. Arbeiderpartiet tar sikte på å fortsette samarbeidet med mellompartiene og SV. Kommunevalget og erfaringene fra Stortinget de senere år viser at hovedskillelinjene i norsk politikk går mellom Høyre og Fremskrittspartiet på den ene siden og Arbeiderpartiet, Kristelig Folkeparti, Senterpartiet og Sosialistisk Venstreparti på den andre.
Arbeiderpartiet vil invitere mellompartiene og SV til et konstruktivt samarbeide om statsbudsjettet. Målet for samarbeidet må være at flere skal komme i arbeid, at velferden styrkes og at vi opprettholder det lave rentenivået og den lave prisstigningen. Vi kan ikke akseptere forslag som det ikke skaffes inndekning for i budsjettet.
Årets kommune- og fylkestingsvalg resulterte i framgang for høyrekreftene. De siste dagene av valgkampen ble preget av innvandrings- og flyktningepolitikken og utfordringene knyttet til integrering av våre nye landsmenn. I debatten hevdet det ene ytterpunktet at Norge nærmest oversvømmes av innvandrere, mens det andre ytterpunktet anklaget regjeringen for å føre en for stram flyktningepolitikk. En slik debatt bidrar til å skape misforståelser og så tvil om den flyktningepolitikken vi faktisk fører. Vi må ikke bryte den brede enigheten det var om hovedprinsippene for flyktningepolitikken som Stortinget fastslo i vår.
Hverdagsproblemene som oppstår når folk med ulik kulturbakgrunn lever side om side, kan bare løses gjennom dialog både lokalt og nasjonalt. Vi må lytte til erfaringer og råd fra dem som selv kjenner problemene om hvordan disse kan møtes.
En av de største oppgavene vi står overfor er å hindre at personer med bakgrunn fra fremmede kulturer blir en permanent underklasse med høy arbeidsledighet. Derfor vil vår kamp for arbeid til alle også være den beste veien til et samfunn hvor det heter "oss, ikke "vi" og "dem".
"Dialog for løsninger i fellesskap"
Arbeiderpartiets politikk vil alltid bygge på folks interesse og engasjement for hvordan samfunnet rundt oss skal formes. En levende og lyttende organisasjon er forutsetningen for et sterkt sosialdemokrati.
Den lave valgdeltakelsen ved kommune- og fylkestingsvalget betyr ikke at folk ikke bryr seg om hvordan vi skal gripe fatt i de utfordringene vi står overfor. Tvert imot, folk skriver leserbrev, deltar i aksjoner og frivillige organisasjoner som aldri før.
Denne høsten vil vi blant annet gjennom programarbeidet trekke med sympatisører, velgere og medlemmer til politisk arbeid. I programarbeidet må vi være villige til å gå nye veier, til å bygge opp nettverk og idègrupper hvor vi trekker veksler på ressurser i og utenfor partiet.
De andre mulighetene til å skape engasjement til å skape engasjement i og rundt partiet, er opplæringen av våre nye og mer erfarne folkevalgte, og partiets eget prosjekt for å skape større interesse for lokalpolitikken. Studieopplegget for våre folkevalgte har fått navnet "Sammen for Trygghet i hverdagen" nettopp for å understreke at våre folkevalgte og hele partiet skal arbeide sammen. Det å være partimedlem skal gi innflytelse, selv om du ikke sitter i kommunestyret.
I slutten av oktober inviteres kommunepartiene til å komme med forslag på gode prosjekter som kan bidra til å levendegjøre kommunepolitikken. Formålet er blant annet å styrke kontakten mellom våre folkevalgte og partiet, og å gjøre det mer interessant å engasjere seg i lokalsamfunnet gjennom partiet og ikke bare i enkeltsaker gjennom pressgrupper.
