
Tirsdag 4. februar 1992
Stortingsrepresentant Aud Inger Aure i Heidrun-debatten:
IKKE FLERE UTSETTELSER
-Nå er det ikke flere utsettelser vi trenger, men handling som kan gi positive virkninger, sa stortingsrepresentant Aud-Inger Aure (KrF, Møre og Romsdal) under Heidrun-debatten i Stortinget tirsdag, og konkluderte sitt innlegg med å ønske gass-ledning og metanolfabrikk "velkommen til en region som ved denne etableringen har fått ny tro på framtida".
Aud-Inger Aure kunne ikke se det var mer høyverdig å etablere arbeidsplasser i utlandet som baserte seg på norske råstoffer, enn å etablere dem i Norge. Sett i lys av behovet for nye arbeidsplasser i Norge kunne hun heller ikke se det fornuftige i et slikt syn.
Aud-Inger Aure, som møtte i stedet for Kjell Magne Bondevik, som er på utenlandsreise, mente at regionen som nå får ilandføringen av Heidrun-gassen trenger den aktiviteten og de arbeidsplassene dette medfører, og minnet om at verdiskaping basert på naturressurser i regionen alltid har vært hva folk langs kysten har gjort.
-Dette må være det ideelle også i dagens arbeidsmarkedssituasjon, konkluderte Aud-Inger Aure i sitt innlegg.
