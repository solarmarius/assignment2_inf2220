
2.9.2005
1.kandidat for Kystpartiet i Nordland, Steinar Bastesen
Kystpartiet er i handling
Kan vi få et storting som ikke ser verdien av å bruke Staten og vår gode erfaring med blandingsøkonomi til å bygge ut livskraftige bedrifter i landet. Jeg er ikke den eneste som har observert at distriktene har forsvunnet som betegnelse i mye av diskusjonen om fremtidig norsk næringsliv. Kystpartiet kjemper konsekvent for bruken av kyst-Norge og distriktene i vår presentasjon av frermtidig vekst i Norge.
Professor Odd Jarl Borch og høgskoledosent Paul Olav Berg ved Handelshøgskolen i Bodø har samme konklusjon i Brønnøysunds Avis som vi som startet Kystpartiet i sin tid har. De mange kommunene vi har her i landet blir ikke lenger presentert som en demokratisk gevinst, men får i stadig større grad fokus på seg som ulønnsomme nivå i norsk forvaltning. Utvalg og stortingsmeldinger blir brukt til å fjerne både småkommunene og fylkene som forvaltningsnivå. Det nye slagsordet for byråkrater og politikere i Høyre, Fremskrittspartiet og Arbeiderpartiet er regioner. Men vi får ingen forklaring på hva de skal løse som ikke kan bli løst i dag. Vi får ingen garanti for at det blir billigere med nye ordninger og organisasjonsformer enn vi har i dag. Men vi vet at det forvaltningssystemet vi har i dag er mye mer demokratisk, mye mer inkluderende, og mye åpnere. Vi vet også at satsingen på regionene skal bety mindre overføringer til kommunene, med andre ord skal det brukes mindre penger på offentlig service til de som bor i distriktene. Bondevikregjeringen, Fremskrittspartiet og Arbeiderpartiet har et felles mål med sin politikk. Å gjøre kommunene og bygdene stadig fattigere. Kystpartiet har kjempet en kontinuerlig kamp mot disse prosessene, og mot nedskjæringene og elendighetsfokuseringen på kommunene. Det stemmer ikke at småkommunene bare er fattige. Noen av Norges rikeste kommuner er småkommuner. Det er heller ikke rett at det alltid er i de største kommunene de mest lønnsomme bedriftene blir skapt. Fiskeriminister Svein Ludvigsen har rett når han sier til Harstad Tidende at subsidier undergraver verftsindustrien i byen. Norge ga store oppdrag til spanske verft som fikk milliarder i subsidier fra den spanske staten, som en slags EU-tilnærming. Vi må slutte med slikt. Norge kan ikke være restriktive med støtte til norske bedrifter konkurrentene i EU får milliardstøtte. Det må politikerne lære seg, enten de hører hjemme i Høyre eller Arbeiderpartiet. Det er ikke rett at det er de største kommunene som driver mest lønnsomt, og det er ikke rett at det er de største kommunene som har det beste tilbudet til sine innbyggere. Men det som er rett, er at Bondevikregjeringen og Fremskrittspartiet har stjålet fiskerettighetene fra fiskerne i Nord-Norge og gitt de til noen få store fiskebåtredere. Det som er rett er at Bondevikregjeringen og Fremskrittspartiet forsøkte å rane kommunene og fylkeskommunene for kraftselskapene. Det som er rett er at Bondevikregjeringen, Fremskrittspartiet og Arbeiderpartiet
forsøker å nedlegge distriktene, blant annet ved å fjerne lokalsykehusene. Dette kjemper Kystpartiet i mot. Kampen er ulik, men vi er seige, og vi kjemper til siste slutt. Kystpartiet er i handling!
