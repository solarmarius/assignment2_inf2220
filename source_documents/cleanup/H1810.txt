
Tirsdag 5. mai 1992
Svein Alsaker (KrF) om seksuelt misbruk av barn:
SAMMENHENG MELLOM BARNEPORNO
OG MISBRUK AV BARN
Man ser ofte en sammenheng mellom det å være i besittelse av barnepornografisk materiale, og seksuelt misbruk av barn. Selve eksistensen av slikt materiale er ellers i seg selv et uttrykk for grov seksuell utnyttelse av barn. Kristelig Folkeparti har derfor i lang tid arbeidet for et straffeforbund mot innførsel og besittelse av barnepornografisk materiale. Et absolutt forbud vil kunne virke normdannende i seg selv. Dette sa KrFs justispolitiske talsmann Svein Alsaker da Odelstinget tirsdag behandlet justiskomiteens innstilling om endringer i de lovene som omhandler seksuelt misbruk av barn.
Innstillingen foreslår utvidede strafferammer, endringer i erstatningsreglene og innføring av straffeforbud mot all innførsel og besittelse av barneporno. Dette siste har hittil vært tillatt "til eget bruk". Svein Alsaker sa at han var godt klar over at det kan være vanskelig å håndheve et slikt forbud, men mente samtidig at en slik paragraf kan være en god støtte for påtalemyndigheten i forbindelse med større beslag av straffbare pornografiske filmer, og i forbindelse med etterforskning av sedelighetssaker. Han ville ikke dermed gi start-signal til noen klappjakt på personer som tilfeldigvis var kommet i besittelse av slikt materiale, understreket han.
Svein Alsaker viste til at hele justiskomiteen er enige om at straffenivået i saker om seksuelle overgrep mot barn er for lavt, og at det bør heves. Flertallet i komiteen mener at det generelle straffeutmålingsnivået er for lavt, og at man bør utvide strammerammen.
-Det kan etter min mening ikke herske tvil om om at komitéflertallet med dette på en klar og utvetydig måte gir en bindende signal til domstolene, konkluderte Svein Alsaker sitt innlegg i Odelstinget tirsdag.
