
16. januar 2006
Høyres Stortingsgruppe
6-timersdagen er en trussel mot velferden!
- Regjeringens forslag om 6-timersdag er en potensiell bombe under velferdsstaten, mener Høyres helsepolitiske talsmann, Inge Lønning.
Han viser til beregninger utført av Høyres stortingsgruppe basert på tall fra SSB, som viser at det med full innføring av 6-timersdag vil mangle mer enn 21.000 heltidsårsverk (30 timer pr. uke) med helse- og sosialfaglig utdanning.
Med regjeringens forslag om 6-timersdag vil vi ikke ha kvalifisert arbeidskraft til å håndtere de store utfordringene vi vil få i omsorgsyrkene i årene fremover. Vi vil mangle kvalifisert pleiepersonell til å ta vare på våre gamle, vi vil mangle både pleiere og leger til å ta hånd om oss når vi blir syke. Regjeringens politikk vil kraftig forsterke de problemene vi allerede har innen omsorgsyrkene med å skaffe kvalifisert arbeidskraft. Regjeringen vil gjøre vondt til mye verre, sier Lønning.
Lønning mener forslaget om 6-timersdag står i grell kontrast til Regjeringens løfte om 10.000 flere årsverk i helse- og omsorgssektoren.
- Jeg vil utfordre Helse- og omsorgsminister Sylvia Brustad til å svare på hvordan hennes løfter om flere årsverk i helse- og omsorgssektoren henger sammen med Fornyingsministerens planer om å innføre 6-timersdag, avslutter Lønning.
