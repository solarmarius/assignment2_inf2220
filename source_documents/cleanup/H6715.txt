
30.01.03
KrF
KrF ønsker bredt skattekompromiss for verdiskaping og trygge arbeidsplasser!
Kristelig Folkepartis sentralstyre håper Skaugeutvalget vil være et godt grunnlag for arbeidet med et forbedret skattesystem. KrF vil arbeide for et bredt skattekompromiss som ivaretar behovet for verdiskaping og trygge norske arbeidsplasser. Det er viktig for KrF at eventuelle lettelser i personbeskatningen kommer lavinntektsgrupper til gode.
Næringslivet fortjener et forutsigbart og stabilt skattesystem * derfor er det særdeles viktig å få til en bred enighet om det framtidige skattesystemet. Skal vi få til dette forventer KrF at alle partier bidrar konstruktivt til å finne gode løsninger. Kristelig Folkeparti ønsker å være en brobygger for å skape et robust skattesystem.
Kristelig Folkeparti vil prioritere omlegginger som skaper et mer rettferdig skattesystem. Det må være et mål å vri ressursbruken i næringslivet fra skatteplanlegging til virkelig verdiskaping. Folk flest må oppfatte skattsystemet som rettferdig for at det skal være stabilt over tid.
Det er viktig for Kristelig Folkeparti at eventuelle lettelser i personbeskatning kommer lavinntektsgrupper til gode. Forenklinger og omlegginger i skattesystemet må ivareta viktige samfunnsbyggende oppgaver og fordelingshensyn.
