
Tirsdag 4. april
Uttalelse fra KrFs sentralstyre:
Et etisk forsvarlig landbruk
Det er viktig at landbruksproduksjonen foregår på en miljømessig forsvarlig måte. KrFs sentralstyre stiller seg bak målsettingene om redusert bruk av plantevernmidler. Vi vil vektlegge betydningen av at landbruket benytter driftsformer og produksjonsmetoder som gir minimale miljøskader og som er etisk forsvarlig. For å sikre en slik utvikling må det legges til rette for tilstrekkelig forskning og utvikling. Det er også viktig at kompetansen hos den enkelte bruker gjør denne i stand til å bruke ny kunnskap. Økologisk dyrket areal bør økes til 10% innen 10 år.
Landbrukets hovedmål er å produsere helsemessig trygg mat av høy kvalitet og i samsvar med markedets ønsker. Det er også nødvendig at landbruket produserer andre varer og tjenester med utgangspunkt i næringens samlede ressurser og behov i markedet. I tillegg til markedsgodene er produksjon av fellesgoder viktig. De mest sentrale fellesgodene er livskraftige bygder, miljø- og kulturgoder og en langsiktig matforsyning.
For å nå disse målene må landbrukspolitikken gi tilfredsstillende rammebetingelser og hensiktsmessig bruk av økonomiske og juridiske virkemidler.
Det må sikres nødvendig rekruttering til landbruksnæringen. Muligheter for inntekter og sosiale goder må være på linje med de forhold som ellers finnes i samfunnet. KrF legger vekt på at vi skal ha et godt grensevern som gir avsetningsmuligheter for norske produkter, samt en rettferdig godtgjøring over jordbruksavtalen for produksjon av fellesgoder.
Det er viktig at landbrukets ressurser forvaltes på en måte som ikke forringer men heller forbedrer de mulighetene kommende generasjoner har til å produsere tilstrekkelig mat. Norge har med 3% dyrket areal svært små jordressurser pr. innbygger. Det er derfor avgjørende at den dyrka mark gis et sterkt vern.
KrFs sentralstyre er tilfreds med at regjeringen Stoltenberg har valgt å ikke trekke tilbake meldingen om norsk landbruk og matproduksjon som regjeringen Bondevik la fram for Stortinget i desember i fjor. Vi oppfatter med dette at Arbeiderpartiet følger sentrumspartiene i de landbrukspolitiske prioriteringene og kursendringene som er beskrevet i meldingen.
