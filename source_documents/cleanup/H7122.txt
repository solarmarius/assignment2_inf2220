
ARBEIDERPARTIETS STORTINGSGRUPPE 27.05.03
Arbeiderpartiet får flertall for en bedre hundelov
- Arbeiderpartiet mener forslaget til hundelov vil legge et godt grunnlag for et tryggere hundehold. Med Arbeiderpartiets endringer vil loven få et mer sosialt ansikt. Vi ivaretar tryggheten for alle parter og fremmer en bedre hundelov, sier saksordfører for hundeloven, Knut Storberget.
Stortingets justiskomite har i dag avgitt sin innstilling til ny hundelov. Meldingens saksordfører, Knut Storberger er glad for at Arbeiderpartiet har fått gjennomslag for viktige endringer som:
- Klarere og bedre regler for avlivning:
Vi trenger strengere regler for hvem som kan avlive hunder, og høyere terskel for når avlivning skal skje. Vi vil ha klarere avlivningsmulighet når hund skader mennesker og dyr. "Våre forslag til endringer sikrer både folks nødverge samtidig som vi vil unngå unødvendig bruk av avlivning.
- Strengere straffer for uaktsomt hundehold:
Vi vil øke strafferammen fra 3 til 6 måneders fengsel for uakseptabelt hundehold. Det må reageres på hundeeiere som bryter loven og setter andre i fare med et uansvarlig hundehold. I tillegg foreslår vi regler som gjør det enklere å frata hundeeiere som klart opptrer uansvarlig retten til å holde hund.
- Arbeiderpartiet ønsker ikke å utvide raseforbudet. Vi vil ta eieren, ikke hunden!
Vi ønsker ikke at lovforbudet skal utvides til å gjelde navngitte raser. Med vårt forslag vil ikke rasene Amerikansk Staffordshireterrier og Staffordshire bullterrier forbys. Vi ønsker ikke forbud mot flere raser da det er større variasjon innenfor de enkelte rasene enn mellom de ulike rasene. Vi må fokusere på å få bort problemet med eiere som avler og trener hunder til å bli aggressive. Vi mener departementet skal kunne forby raser ved forskrift som i dag, men at andre virkemidler som lisens, merking og vandelsattest bør prøves først.
- Smidigere båndtvangsregler:
Båndtvang skal kun brukes der det er nødvendig. Kommunene må selv få bruke skjønn når det gjelder båndtvang, men vi vil samtidig generelt stramme inn på bruken av den. -Vi skal ivareta både hundeeiers mulighet til å gå tur med løs hund, samtidig som vi ivaretar tryggheten til omgivelsene, sier saksordfører Knut Storberget. Og legger til: - Jegere og seriøse friluftsfolk må ikke hindres unødig når de er sammen med hunden sin.
- 3-400 000 hunder utgjør en viktig del av 250 000 norske husstanders liv. Mesteparten av det norske hundeholdet er utelukkende positivt, men det finnes unntak vi må ta tak i. Får Arbeiderpartiet flertall for våre endringer, tilrettelegger vi for et tryggere, bedre og mer positivt hundehold, sier Storberget som er glad for at de endringer som er foreslått i stor grad er sikret flertall med dagens innstilling.
