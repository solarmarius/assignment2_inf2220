
03.06.99
Fra stortingsrepresentant Anne Brit Stråtveit (Kirke- og undervisningskomiteen)
Flott at Ap og Høyre ønsker flere aktive kirkemedlemmer
-Det er bra for kirkedemokratiet dersom oppslutningen ved kirkevalgene øker. Det sier medlem i kirke- og undervisningskomiteen Anne Brit Stråtveit i sin kommentar til at Arbeiderpartiet vil anmode sine velgere til å delta i kirkelige valg. Stråtveit forutsetter at valgdeltakelse medfører deltakelse også i kirkas øvrige liv.
Kristelig Folkeparti vil følge kirkas votum i kirkepolitiske spørsmål, og derfor er det viktig at kirkedemokratiet fungerer.
-Oppslutningen om valg til menighetsråd er altfor lav, sier Anne Brit Stråtveit, som likevel advarer mot å politisere kirkevalgene.
-Vi bør ikke gå til valgurnene på vegne av de partiene vi stemmer på, men som engasjerte medlemmer av Den norske kirke. Dersom Høyrefolk og Arbeiderpartifolk engasjerer seg i kirka, er det flott. Den samme apellen vil jeg sende til alle kirkemedlemmer uavhengig av parti: Engasjer dere og delta i kirkevalgene!
