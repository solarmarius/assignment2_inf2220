
12.12.2003
Magnhild Meltveit Kleppa, Senterpartiet, leiar i Stortingets kommunalkomite.
Innlegg
Eit urettvist inntektssystem
Stortinget vedtok nyleg endringar i kommunane sitt inntektssystem som skal ta omsyn til kommunane sine utgifter til rus- og psykiatriarbeid, også kalla ny kostnadsnøkkel for sosiale tenester. Dette er ei stor sak, ho inneber gjennomgripande endringar i inntektssystemet. Regjeringa brukar diverre denne saka til å gjennomføre ei massiv pengeoverføring til dei største kommunane utan at dette har samanheng med kva kostnader dei har til rus- og psykiatrioppgåver.
Det er ingen tvil om at mange kommunar no har store og aukande utfordringar når det gjeld rus og psykiatri. Regjeringa si manglande oppfølging av psykiatriplanen forsterkar desse utfordringane. Det er likevel direkte oppsiktsvekkjande at Framstegspartiet no har sikra fleirtal for eit opplegg som Framstegspartiet var med å avvise tidlegare i år, og som dei sa dei var imot så seint som i oktober.
Regjeringa sitt system slår heilt gale ut. Opplegget inneber ei gigantisk og systematisk overføring til dei aller største byane. Opplegget inneber at byar som i dag får eit mellombels storbytilskot fordi dei har spesielle utfordringar, ikkje lenger får det, t.d. Drammen, Skien, Fredrikstad og Arendal. Desse byane taper på denne omlegginga, og vi får skeive verknader overfor kommunar med særlege utfordringar. I innstillinga frå kommunalkomiteen på Stortinget, er forholdet mellom Asker og Skien nemnt som døme. Desse kommunane har om lag same folketal. Asker har mellom dei lågaste sosiale kostnadane i landet. Kommunen har god skatteinngang og såleis ca. 250 mill. kroner meir i inntekter pr. år enn Skien. Med Regjeringa si endring vil Asker få ca. 15 mill. kroner meir til sosiale utgifter. Skien derimot, som har vesentleg lågare skatteinntekter og høgare sosiale utgifter, vil tape ca. 10 mill. kroner på den nye kostnadsnøkkelen.
Kommunar som er nasjonalt kjende for rusmiljøa sine, t.d. Haugesund, Verdal og Kristiansund taper millionar på ordninga. Haugesund mistar 6,5 millionar, Kristiansund 7 millionar og Verdal taper 5 millionar kroner på omlegginga.
Senterpartiet her eit stort engasjement for ein betre kommuneøkonomi. Vi vil ha 4 milliardar kr meir til kommunane enn Regjeringa sitt opplegg til neste år. Vi vil sanere kommunal gjeld og arbeider for ein opptrappingsplan som skal gå over fleire år for å rette opp den økonomiske ubalansen i kommunane. Vi vil og sikre midlar få dette til, t.d. ved å innføre skatt på aksjeutbytte. Berre det aleine ville medført fleirfaldige milliardar med ei helt anna fordeling og høve til satsing på fellesskapen enn i dag. Det ville gi meir pengar både til storbyane og til dei mindre kommunane. Hovudutfordringa i tida framover er å sikre kommunesektoren nok midlar til dei oppgåvene dei skal utføre. Regjeringa er diverre meir oppteken av ei nedbygging av offentleg sektor og ei sterkare omfordeling kommunane i mellom. Dette kan ikkje vere framtidsretta politikk.
