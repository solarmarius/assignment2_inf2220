
@-brev fra Jens 21. januar 2002
- For å avskaffe fattigdom må alle enten få et tilbud om jobb, opplæring eller en trygd de kan leve av. Det betyr blant annet at en del trygdeordninger må forbedres, spesielt for de med ansvar for å forsørge barn. Det betyr også at de som er langvarige mottagere av sosialhjelp må få et tilbud om arbeid, kvalifisering eller andre tiltak som gjør at de kan komme ut av en tilværelse der de er avhengig av sosialhjelp. Vi bør for eksempel nå se på om vi kan få til ordninger som sikrer at alle mottakere sosialhjelp innen en fastsatt tidsfrist får et tilbud som gjør at de kan leve av egen inntekt, skriver Jens Stoltenberg i sitt @-brev 21. januar 2002.
Arbeiderpartiet sto i første rekke for å avskaffe den åpne fattigdommen i forrige århundre. Nå er det vår oppgave å stå i første rekke for å avskaffe den skjulte fattigdommen. I knapt noe annet land er det færre fattige enn i Norge. Men det er ingen trøst for dem som hver dag sliter med å få endene til å møtes i hverdagen. Det kan være mennesker med minoritetsbakgrunn som ikke får jobb, det kan være trygdede med lave pensjoner og forsørgeransvar eller mennesker som sliter med rusmisbruk eller psykiatriske lidelser.
For å avskaffe fattigdom må alle enten få et tilbud om jobb, opplæring eller en trygd de kan leve av. Det betyr blant annet at en del trygdeordninger må forbedres, spesielt for de med ansvar for å forsørge barn. Det betyr også at de som er langvarige mottagere av sosialhjelp må få et tilbud om arbeid, kvalifisering eller andre tiltak som gjør at de kan komme ut av en tilværelse der de er avhengig av sosialhjelp. Vi bør for eksempel nå se på om vi kan få til ordninger som sikrer at alle mottakere sosialhjelp innen en fastsatt tidsfrist får et tilbud som gjør at de kan leve av egen inntekt. Dette er blant de saker vi kommer til å diskutere i det videre programarbeidet i Ap som vi nå starter med.
En slik reform som jeg her skisseres kan sammenlignes med ungdomsgarantien, der alle unge ble garantert jobb eller utdanning. Nå må vi tilby alle mottakere av sosialhjelp tiltak som gjør at de kan leve av egen inntekt. Men jeg vil ikke kalle det garantert minsteinntekt fordi velferdssamfunnet bygger på ideen om at alle også har plikt å bidra etter evne.
Vi har ikke svarene på detaljene om dette i dag, men dette innebærer en grunnleggende reform av sosialpolitikken vår, som vi skal arbeide videre med i programprosessen. Vi må fortsatt ha en lovfestet rett til sosialhjelp. Men det vi nå ser på er om vi i tillegg kan lovfeste rettigheter som bringer mennesker ut av en tilværelse der de er avhengige av sosialhjelp.
Sosialkontorene må bli mindre rene utbetalingskontorer og mer kontorer for tilrettelegging og formidling. Vi vil se på om trygdekontorene, sosialkontorene og A-etat kan slås sammen eller samordnes. Uansett må vi sikre at de som trenger sosialhjelp blir behandlet med respekt og får mulighet til å leve et verdig liv.
