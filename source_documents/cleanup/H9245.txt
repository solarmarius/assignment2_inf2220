
25.5.2005
Ola D. Gløtvold (Sp)
- Håp om bedre apotekdekning og vaktordning!
- Jeg er veldig godt fornøyd med at en samlet sosialkomité støttet Senterpartiets forslag om at regjeringen snarest mulig må komme med en vurdering av om driftsstøtteordningen for apotek fungerer bra nok i forhold til å opprettholde og etablere nye distriktsapotek. Dette uttaler helsepolitisk talsperson Ola D. Gløtvold i Senterpartiet etter at legemiddelmeldingen er ferdigbehandlet på Stortinget.
Forslaget som en enstemmig komité sluttet seg til inneholder også at regjeringen skal komme med en vurdering av og løsning på spørsmålet om en apotekvaktordning som dekker behovet i hele landet. - Min intensjon er at vi må få på plass en vaktordning for apotekene som gjør at man kan få tak i nødvendige medisiner også i forbindelse med langhelger, framholder Gløtvold som viser til at befolkningen ikke skal oppleve slike problemer som de hadde nå sist pinsehelg.
Senterpartiet fikk dessverre ikke med seg noe flertall på merknader som presiserer viktigheten av at alle skal ha samme mulighet til å motta medisiner til samme kostnad uansett hvor de bor i landet. Senterpartiet er dessuten bekymret for at muligheten for feilmedisinering kan øke på sikt, siden flertallet åpner for at man skal kunne lette på kravene til fagkompetanse hos de ansatte ved filialapotekene.
Ola D. Gløtvold er medlem av Sosialkomiteen på Stortinget som i mai har behandlet stortingsmeldingen som omhandler legemiddelpolitikken (Rett kurs mot riktigere legemiddelpolitikk - Stortingsmelding nr. 18).
