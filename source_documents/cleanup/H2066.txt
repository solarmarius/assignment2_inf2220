
Mandag 29. juni 1992
Alkoholpolitisk nytenking i Rennebu kommune:
STØTTER MARKEDSFØRING AV ALKOHOLFRITT SPISESTED
Det var enstemmighet i Rennebu kommunestyre om å bevilge innehaveren av veikroa ved kommunesenteret Berkåk penger til å markedsføre kroa som et alkoholfritt spisested dersom han ville trekke søknaden om skjenkebevilgning. Det sa innehaveren ja til. Sør-Trøndelags-kommunens bidrag til den alkoholpolitiske arbeidsmåter burde kunne tas opp også av andre kommuner, tror Einar Husan, som møter for Kristelig Folkeparti i Rennebu kommunestyre.
Veikroa ligger i tilknytning til en Statoil-stasjon rett utenfor Berkåk sentrum. Opprinnlig var det et gatekjøkken der, som så er blitt utvidet. Da innehaveren søkte kommunestyret om skjenkeløyve, hadde formannskapet først gått inn for at eieren skulle få dette. Et par av formannskapsmedlemmene hadde imidlertid begynt å sankke om det ikke var råd å finne andre innfallsvinkler på dette, og da saken kom opp i kommunestyret, ble forslaget om kommunal støtte til markedsføring av veikroa som et alkoholfritt spisested tatt opp. Man utsatte å fatte vedtak i saken, og tok kontakt med eieren.
-Det viste seg at han absolutt var interessert i en slik ordning, og i det siste kommunestyremøtet før ferien bevilget et enstemmig kommunestyre 10.000 kroner til dette, forteller Einar Husan. Samtidig ble søknaden om skjenkeløyve trukket tilbake.
Husan sier han synes det er oppmuntrende at samtlige 21 kommunestyremedlem-mer ga dette forslaget sin tilslutning, og ikke bare de fem som representerer KrF, og håper vedtaket kan bety opptakten til en ny edruskapspolitisk giv i kommunen.
