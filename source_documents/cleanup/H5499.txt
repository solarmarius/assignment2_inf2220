
24/1 2002
Stortingsrepresentant Kenneth Svendsen, FrP
- Gi fritak for bompenger
- Det er helt uakseptabelt at folk må betale bompenger hver gang de skal hente posten, fordi det foregår riksveiutbygging flere kilometer unna, sier stortingsrepresentant Kenneth Svendsen.
FrP legger frem et forslag i Stortinget onsdag i neste uke, der regjeringen blir bedt om å gi fritak. I det siste er det blitt flere bompengestasjoner på andre veier enn riksveiene, med den begrunnelsen at disse ellers ville bli snikveier for trafikanter som vil unngå bomstasjonene på hovedveiene. FrP mener for øvrig at det er helt unødvendig med bompengefinansiering av riksveier. I år budsjetterer staten med inntekter på til sammen over 32 milliarder kroner fra avgifter på biler og drivstoff. Statens utgifter til veiadministrasjon, veibygging og vedlikehold samme år utgjør ca. en tredjedel, ca. 11 milliarder kroner. Da er det ikke penger det står på, men vilje til å bruke dem for å skaffe dette landet et moderne veinett slik de har i de fleste andre europeiske land, sier Svendsen.
- Når bomstasjonen settes opp før den nye veien er ferdig, får vi store sniker-problemer. Folk foretrekker å kjøre på mindre lokalveier i stedet for på en riksvei som ikke er ferdig bygget og hvor køene er lange, sier han. Et eksempel på dette er E6 i Vestby. Bompengestasjonen på E6 nord for Moss gjorde det aktuelt for mange å kjøre gamle Mossevei via Kambo. Dette er forsøkt bøtet på ved at det også her er satt opp en bompengestasjon, selv om det ikke foreligger noen planer om å gjøre noe med denne veien, sier Svendsen. Dette har gitt en del helt urimelige utslag. Lokalbefolkningen i nærheten av denne bommen, f. eks. i Kambo-området, må i mange tilfeller betale 15 kroner i bompenger hver vei for å hente posten eller handle i dagligvarebutikken. Dersom veiene skal bompengefinansieres, bør innkrevingen iverksettes når veien er ferdig bygget. Da vil trafikantene få nye veier å kjøre på, og bompengene vil ikke bli oppfattet som så urimelige. Og snikkjøring på småveier blir et mye mindre problem når det er en flunkende ny, moderne motorvei å kjøre på.
I mellomtiden vil FrP forsøke å løse de problemene som oppstår fordi Stortingets flertall setter opp bompengestasjoner også på andre veier enn de som skal bompengefinansieres, sier Svendsen.
