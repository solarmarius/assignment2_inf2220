
2003 - 2007
Høyre
AKERSHUS HØYRE Fylkestingsprogram
Forord
Akershus Høyre vil at hovedstadsregion skal være et attraktivt område med gode bomiljø, natur- og rekreasjonsmuligheter, et ledende kunnskapsmiljø og et konkurransedyktig næringsliv. Dette programmet er vår kontrakt med velgerne og danner grunnlaget for den politikken Akershus Høyre vil føre i de neste fire årene.
Akershus Høyre mener at fylkeskommunen skal nedlegges for å gi innbyggerne en bedre service. Inntil det er politisk flertall for dette, vil vi arbeide for å løse fylkeskommunens oppgaver best mulig, og samtidig forberede overgangen til to forvaltningsnivåer.
De neste åtte årene er det i Akershus behov for over 4000 nye elevplasser i den videregående skolen. Samtidig blir fylkeskommunens økonomi stadig dårligere, og i 2006 vil man ha et underskudd på 350 millioner kroner hvis kursen ikke legges om. Dette vil føre til færre avganger på buss, båt og tog og et dårligere tilbud til elevene i den videregående skole.
Dersom fylkeskommunen skal klare å møte utfordringene den står overfor, trenger den et nytt styre. Akershus Høyre er rede til å ta ansvar, men da trenger vi din støtte. Vi vil gjennomgå hele fylkeskommunens drift for å bedre servicetilbudet til innbyggerne og for å gjøre den mer effektiv. Akershus Høyre vil prioritere de viktigste oppgavene: Sikre et godt skoletilbud til våre elever, gi et godt kollektivtilbud for de reisende og gjøre veiene trygge.
For å skaffe bedre og billigere tjenester vil Akershus Høyre benytte konkurranseutsetting som et virkemiddel. Vi ønsker at innbyggernes behov skal bli tatt alvorlig, og vi vil derfor innføre brukerundersøkelser og serviceerklæringer på alle fylkeskommunens tjenesteområder.
Nils Aage Jegstad
fylkesordførerkandidat
Programkomitèen har bestått av:
Nils Aage Jegstad (leder) Arbeidsutvalget
Tone Skogen Fylkestingsgruppen
Kari Drangsholt Kvinnepolitisk utvalg
André Dahl Stortingsgruppen
Sigbjørn Aanes Akershus Unge Høyre
Morten Strand Ordfører i Asker
Bjørn Kristiansen Akershus Senior Høyre
Lars-Jørgen Kihlberg Olsen sekretær
1. Innledning
Akershus Høyre vil føre en konservativ fremskrittspolitikk bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og internasjonalt ansvar.
Akershus Høyres formålsparagraf
Dagens inndeling med tre forvaltningsnivåer (kommune, fylkeskommune og stat) er både ineffektiv og byråkratisk. Ved å nedlegge fylkeskommunen og flytte flere oppgaver til kommunene, vil lokaldemokratiet styrkes ved at beslutninger tas nærmere innbyggerne. En nedleggelse av fylkeskommunen vil også føre til en mer effektiv bruk av det offentliges ressurser og sikre innbyggerne bedre tjenester enn i dag.
Inntil fylkeskommunen blir nedlagt, vil Akershus Høyre arbeide for at fylkeskommunen løser sine lovpålagte oppgaver på en måte som sikrer best mulig kvalitet på tjenestene til innbyggerne i Akershus. I dette arbeidet vil Akerhus Høyre legge følgende verdier og prinsipper til grunn:
Tillit til enkeltmennesket og personlig ansvar
Hver enkelt kjenner best sine egne og familiens behov. Akershus Høyre vil derfor la elevene selv velge hvilken skole de ønsker å gå på, og innbyggerne skal gis en reell mulighet til å velge mellom å benytte bil eller kollektivtilbud. Akershus Høyre vil ikke støtte forslag som utvider fylkeskommunens arbeidsområder, men vil isteden tilrettelegge for at flest mulig av fylkeskommunens oppgaver kan legges til kommunene.
Respekt for mangfold
Alle har forskjellige evner og behov. Konkurranseutsetting må benyttes som et virkemiddel for å få best mulig tjenester til lavest mulig pris samt til å sikre et størst mulig mangfold i tjenestetilbudet. Fylkeskommunen skal tilrettelegge tilbudene slik at innbyggerne får frihet til å velge tilbud som er tilpasset egne ønsker og behov, uavhengig av om det er det offentlige eller private som produserer tjenestene.
Vern om eiendomsretten og bevaring av natur og miljø
Den private eiendomsretten er en forutsetning for trygghet og for et personlig ansvar som er nødvendig for et stabilt og trygt samfunn. For å oppfylle vårt ansvar for kommende generasjoner, må det føres en politikk som bevarer natur og miljø. Derfor må kommunene selv få bestemme sine egne kommuneplaner, uten fylkeskommunal overprøvingsrett.
Det viktigste først
For å skape best mulige tjenester bør fylkeskommunen begrense sin aktivitet på alle andre områder enn der kjerneoppgavene befinner seg. Akershus Høyre mener den videregående skolen og utvikling av et godt samferdselstilbud er fylkeskommunens viktigste oppgaver.
Samarbeid over grenser
· Akershus og Oslo har et felles arbeids- og boligmarked. For å sikre innbyggerne i de to fylkene et best mulig tilbud og utvikle Osloregionens konkurransedyktighet i forhold til de andre nordiske regionsentrene, er det nødvendig med et utstrakt samarbeid mellom Akershus og Oslo. Utbygging av utdannings- og opplæringstilbudet og et velfungerende samferdselsnett er eksempler på viktige oppgaver som bare kan løses gjennom samarbeid mellom de to fylkene.
Fylkeskommunen vil inntil videre beholde følgende oppgaver:
Videregående skole
Kollektivtransport
Fylkesveier
Tannhelse
Rusomsorg (foreslått overført til staten fra 2004 i Ot prop nr 9-2002/03)
Barne- og familievern (foreslått overført til staten fra 2004 i Ot prop nr 9-2002/03)
Kulturminnevern
Statlige myndigheter ønsker å tillegge fylkeskommunen rollen som regional utviklingsaktør. Dette betyr at fylkeskommunen ikke skal bli en "overkommune" som i stor grad overstyrer den enkelte kommune, men den skal være en samarbeidspartner som i fellesskap med kommunene legger forholdene best mulig til rette for innbyggerne i fylket. Dagens regionråd vil være et naturlig møtepunkt for å utvikle samarbeidet mellom fylkeskommunen og kommunene.
Akershus Høyre vil legge størst vekt på følgende utviklingsoppgaver:
· Være en pådriver for utbygging av utdanningskapasiteten på høyskole- og universitetsnivå.
· Være en pådriver for utbygging av infrastrukturen knyttet til vei, bane og båt.
· Være en pådriver for utbygging av nødvendig behandlingskapasitet innen spesialisthelsetjenesten.
· Tilrettelegge for regional nærings- og kompetanseutvikling.
· Ivareta viktige miljøhensyn knyttet til støy- og luftforurensing , arealdisponering og biologisk mangfold.
· Arbeide for at Akershus får sin rettmessige andel av statlige overføringer, herunder også regionale utviklingsmidler.
2. Kunnskapsregionen Akershus/Oslo
2.1 Akershus Høyres visjoner for den videregående opplæringen
Akershus Høyre vil ha en skole hvor flest mulig beslutninger overlates til den enkelte elev og til foreldre, lærer og skole. Eleven skal ha valgfrihet mellom flere tilbud, læreren skal bestemme sin egen pedagogikk og skolene skal velge sin egen organisering og spesialisering. Politikernes oppgave er å stille krav til kvalitet og innhold og kontrollere oppfyllelsen av dette. Akershus Høyre vil skape "mulighetenes skole" som tar utgangspunkt i den enkelte elevs evner og videreutvikler dem. Vi ønsker en skole som setter elevene i stand til å møte fremtidens samfunn. Akershus Høyres ønsker en skole hvor alle elever regelmessig opplever gleden ved å lykkes med noe.
2.2 Dagens situasjon
De kommende år vil det være sterk vekst i ungdomskullene i Akershus. Fra skoleåret 2002 til skoleåret 2010 vil det være behov for 4125 nye elevplasser, dvs. en vekst på 26 % for hele fylket
Fylkets største utfordring er at det per i dag ikke foreligger tilstrekkelig finansiering for nye elevplasser innenfor fylkeskommunens økonomiske rammer. De første byggeprosjektene som følge av at elevtallet øker, er under planlegging/bygging, men det er behov for ytterligere 2600 elevplasser.
Akershus Høyre vil dekke behovet for flere elevplasser ved å :
· Selge hele eller deler av Akershus Energi for å frigjøre midler til bygging av nye elevplasser.
· Vurdere leie av lokaler som alternativ til nybygg.
· Tilrettelegge for private videregående skoler.
· Vurdere flytting av fylkeskommunens sentraladministrasjonen for eksempel til ledige fylkeskommunale lokaler på Rånåsfoss, og salg av hele eller deler av fylkeskommunens arealer i Galleri Oslo for å frigjøre midler til bygging av flere elevplasser.
· Innføre organisatoriske og teknologiske forsøk som kan gi økt kapasitet i eksisterende skoleanlegg for eksempel benytte alle rom i skolen til opplæring, samlokalisere kurs og studieretninger, benytte et større tidsrom av dagen enn i dag til undervisning, benytte lokalmiljøet til utplassering av yrkesfagselever og benytte fjernundervisning i deler av opplæringen slik at elevene kan jobbe hjemme.
2.3 Læreren - kunnskapsformidleren
" I den iltre diskusjonen som bestandig raser om reformer og bøker og bygninger og karakterer, glemmes i forbløffende grad hvor viktig en lærer kan være(..)Spør hvem som helst - det er læreren man husker fra skolen. Ingenting kan danke ut en lærer som inspirerer. Ingenting - absolutt ingenting - kan erstatte utstrålingen fra et entusiastisk menneske "
Jan Kjærstad - Oppdageren
Akershus Høyre ønsker å styrke lærerens status som en kompetent, engasjert og ambisiøs formidler av kunnskap og tilrettelegger for elevenes egen kunnskapstilegnelse. Lærerens oppgave er å være veileder og kunnskapsformidler. For å gjenreise lærernes status vil Akershus Høyre videreføre og utbygge praksisen med individuell avlønning for å belønne de som gjør en ekstrainnsats.
Akershus Høyre vil:
· Øke lærernes handlefrihet til selv å organisere undervisning og egen arbeidsdag og redusere lærernes administrative oppgaver.
· At lærere som leverer gode resultater og gjør en ekstrainnsats, belønnes gjennom individuell avlønning.
· At alle foreldre og elever skal ha rett til å få seg forelagt en beskrivelse av den enkelte skoles samlede kompetanse før de velger videregående skole.
· At det opprettes rutiner for kvalitetssikring som sikrer at lærere som over tid ikke fungerer tilfredsstillende, blir fulgt opp av skoleledelsen for i samarbeid å kunne se på mulighetene for forbedring. Dersom forbedring ikke skjer, må læreren av hensyn til elevene kunne omplasseres.
· At praktiseringen av null-toleranseprinsippet ved mobbing også må gjelde i tilfellene hvor elever mobber lærere.
· Arbeide for å gi lærere og rektorer økte sanksjonsmuligheter overfor elevene. Lærere, elever og rektorer må i større grad kunne samarbeide om alternative sanksjonsmuligheter overfor for eksempel mobbere. Dette kan gjøres etter en konfliktsråd-modell.
2.4 Eleven i sentrum
Akershus Høyre mener den videregående opplæringen skal sette den enkelte elev i sentrum, ved at undervisningen tar utgangspunkt i elevens ferdigheter og evner og videreutvikler dem. Mulighet til å påvirke sin utdannelse gjennom valg av studieretning og skole er avgjørende for motivasjon og læringsutbytte.
Mangfold og respekt er fundamentene i Akershus Høyres samfunnsyn. Respekten for elevenes ulike evner og utgangspunkt må gjenspeiles i utdannelsen vi tilbyr. Temaskoler hvor den enkelte skole oppretter sin egen temaprofil basert på fagsammensetning og læringsmetoder, er viktig for å sikre elevene mangfold i valgmulighetene av en skoleplass tilpasset egne interesser og evner.
Akershus Høyre vil:
· La elevene selv velge skole uavhengig av bosted. Fritt skolevalg skal innebære at elever som allerede er oppatt ved skolen, skal prioriteres ved neste års opptak.
· Prioritere gratis skoleskyss.
· Videreføre og utvikle temaskoleprosjektet i Akershus.
· Arbeide for at fritt skolevalg skal gjøres gjeldende innenfor hele Oslo-regionen.
· Fjerne lærernes anledning til å velge pensumbøker på vegne av hele klassen. Elevene bør selv kunne velge mellom de godkjente læremidlene som dekker pensum.
· Søke Utdanningsdepartementet om å få være et forsøksfylke som gjør den skriftlige sidemålsundervisningen valgfri fra høsten 2004.
· Arbeide for at det skal legges større vekt på yrkesrettet og mindre vekt på allmennfaglig teori i yrkesutdannelsen.
· Legge til rette for at skolene i større grad skal kunne differensiere undervisningen.
· At Akershus-elever som går på skoler i nabofylkene, skal få dekket skoleskyss på like linje med elever i eget fylke.
· Arbeide for at flere elever søker realfag.
· At elevene skal lære arbeidsmetodikk.
For at elevene og foreldrene skal kunne velge skole på en mest mulig velbegrunnet måte, er det viktig at skolens faglige resultater og resultater fra brukerundersøkelser offentliggjøres. Det er også nødvendig å styrke samarbeidet mellom de videregående skolene og ungdomsskolene for å gjøre det lettere for 10.klassinger å velge studieretning i den videregående skolen.
Akerhus Høyre vil:
· Systematisk gjennomføre brukerundersøkelser av skole- og læringsmiljø.
· Offentliggjøre den enkelte skoles faglige resultater og resultater fra brukerundersøkelsene.
· Gjøre det lettere å gjennomføre videregående opplæring raskere enn på normert tid for dem som ønsker det.
· Bruke normerte prøver for å fange opp elever med lese-, skrive- og regnevansker, og styrke oppfølgingen der det er nødvendig.
· Være pådriver for etablering av friskoler/private skoler i Akershus.
· Etablere brukerråd i de videregående skolene hvor alle parter deltar.
2.5 Samarbeid med næringsliv og andre kunnskapsinstitusjoner
De videregående skolene i Akershus har gjennom sin beliggenhet en unik mulighet til å kunne samarbeide med kunnskapsmiljøene på Campus Kjeller og Norges Landbrukshøgskole i Ås, samt kunnskapsmiljøene ved Universitetet i Oslo og høyskolene. Dette kan bl.a. gjøres gjennom å benytte disse miljøenes kompetanse i undervisningen, gjennom utplassering av elever og til kompetanseutvikling for lærerne i den videregående skolen. I tillegg kan ressurssterke elever i den videregående skolen få mulighet til å prøve seg i enkelte fag på høyskole- og universitetsnivå.
Akershus Høyre vil:
· Medvirke til et godt samarbeide mellom de videregående skolene og universitets- og høyskolemiljøet.
· Arbeide for at elever ved videregående skoler gis anledning til å ta studiepoeng ved universitet og høyskoler gjennom valgfag i den videregående skole.
· Legge til rette for at elever ved ungdomsskoler skal kunne få ekstra utfordringer ved å ta fag ved de videregående skolene.
For å gi næringslivet gode rammevilkår, er det viktig å sikre tilgangen på kvalifisert arbeidskraft. De videregående skolene bør derfor samarbeide med det lokale næringslivet. Slik kan elevene få et praktisk innslag i undervisningen, og en undervisning mer tilpasset næringslivets behov. Fylkeskommunen skal medvirke til at det lokale næringslivet deltar i rådgivningsprosessen for 10. klassingene i ungdomsskolen, slik at elever i større grad oppmuntres til å velge yrkesrettet utdanning.
Akershus Høyre vil:
· Trekke det lokale næringslivet med i undervisningen.
· Gjøre det lettere for elever å gå rett i lære etter grunnskolen.
· Legge til rette for flere elevbedrifter/ungdomsbedrifter/studentbedrifter som et ledd i undervisningen.
2.6 Eleven i et internasjonalt samfunn
Ny teknologi, økt globalisering og bedrede kommunikasjonsmuligheter gjør at vår hverdag blir stadig mer påvirket av internasjonale hendelser. Stadig flere norske arbeidsplasser er også direkte knyttet til bedriftenes handel og virksomhet i utlandet. For at våre elever skal kunne være aktive deltakere i det nye multinasjonale samfunnet, er det viktig at de sikres grunnleggende forståelse av andre lands kultur, egenart og språk. Den videregående skolen må derfor være i stand til å gi elevene slik kunnskap.
Akershus Høyre vil:
· Bygge opp kompetanse slik at de videregående skolene i samarbeid med ungdomsskolene kan tilby helhetlig språkopplæring i flere fremmedspråk enn engelsk, tysk, og fransk.
· Videreutvikle tilbudet med IB-linjer (International Baccalaureate).
· Arbeide for at det opprettes flere utvekslingsprogrammer med læresteder i andre land for elevene i fylket.
2.7 Trygge skoler - det handler om ungdommens helse og fremtid
Akershus Høyre ser det som en forutsetning at både lærere og elever skal kunne føle seg trygge på at skolen skal være et godt lærested. Det er uakseptabelt at elever og lærere opplever utrygghet i skolen. Praktisering av nulltoleranse overfor mobbing bør være en selvfølge. Bruk og omsetning av narkotika og alkohol på skolenes område skal ikke og kan ikke aksepteres.
Flere og flere unge mennesker får psykiske problemer. Mental sykdom har store konsekvenser for den det rammer, for familie, skole- og arbeidsmiljø. Akershus Høyre mener det er viktig å sette søkelyset på ungdoms helse. Psykiske problemer og rusmiddelmisbruk blant unge er i dag omfattende, og psykiske problemer har i stadig flere tilfeller nær sammenheng med økt narkotikamisbruk. Ungdommer tilbringer mye av tiden sin i opplæringsinstitusjonene, og det vil derfor være en naturlig arena for ungdom å komme i kontakt med fagpersonell.
Elever som ikke finner seg til rette i undervisningen må få et alternativt tilbud utenfor klasserommet. Skolene bør være forpliktet til å ha et hjelpeapparat som tidligst mulig fanger opp elever som er i faresonen. Dette skal i samarbeid med berørte offentlige etater (Aetat, trygdeetat og sosialetat) og med primærkommunen søke å finne et tilbud som er tilpasset elevens interesser og evner.
Akershus Høyre vil:
· At politiet mer aktivt skal benyttes til å bekjempe bruk og omsetning av narkotika på skolene.
· I visse tilfeller tillate bruk av narkotikahunder på skolenes område.
· At skoleledelsen gis myndighet til å utvise elever for lengre perioder hvis de ikke respekterer skolens reglement. Ved slik utvisning er det nødvendig med samarbeid og oppfølging fra PP-tjenesten, barnevernet og oppfølgingstjenesten.
· At det skal være en synlig skolehelsetjeneste på alle de videregående skolene hvor helsesøster og lege aktivt skal samarbeide med skolen for å utvide kunnskapen om rus og psykiatri blant elever og lærere.
· Øke samarbeidet med de frivillige organisasjonene for å arbeide målrettet mot vold og rusmiddelmisbruk.
2.8 Skoleledelsen og skoleeieren
Mange av de videregående skolene er i dag på størrelse med en middels stor norsk bedrift og er derfor avhengige av en kompetent ledelse. Skolene må i størst mulig grad kunne utforme sin egen hverdag, og de må oppfordres til aktivt å benytte handlingsrommet i opplæringsloven og arbeidstidsavtalen.
Akershus Høyre vil:
· Arbeide for fristilling av de videregående skolene.
· Innføre en finansieringsordning hvor pengene følger eleven til den skolen han eller hun selv velger.
· La kommuner, stiftelser eller private organisasjoner som ønsker det, få overta driftsansvaret for videregående skoler.
· Gi rektorene økt handlingsrom til å organisere skolehverdagen.
· Oppmuntre skolene til å drive forsøksvirksomhet.
· Premiere dyktige skoleledere som viser resultater.
· Innføre fylkeskommunal bonusordning etter mønster av Utdanningsdepartementets ordning for skoler som utmerker seg i det faglige eller pedagogiske arbeidet.
· At pedagogisk utdannelse ikke skal være et krav ved tilsetting av rektorer.
· Vurdere konkurranseutsetting av driften av eksisterende og nye videregående skoler.
· Legge til rette for at skoler som er lokalisert nær hverandre kan ha felles administrasjon, utnytte hverandres lærerkrefter og ressurser.
3. Hovedstadsfylket Akershus
Akershus er gjennom sin geografiske beliggenhet en naturlig del av hovedstadsregionen Oslo. Vi har felles arbeids- og boligmarked med Oslo, og innbyggerne i Akershus benytter seg også i utstrakt grad av hovedstadens fritidstilbud. Akershus og Oslo er landets største vekstområde og har i dag nærmere 1 million innbyggere og over 450.000 arbeidsplasser. Ifølge Statistisk sentralbyrå vil regionen vokse med over 100.000 innbyggere frem mot 2020, noe som innebærer enorme utfordringer i transportsektoren og på boligmarkedet og som fører til økt press på miljøet. Det er derfor viktig å samordne planlegging innenfor samferdselsutbygging, arealdisponering og miljøvern med Oslo.
3.1 Fjern kø, kork og kaos
For å møte den enorme veksten i Akershus og Oslo, må samferdselsnettet utbygges kraftig både når det gjelder kollektivtilbud og veier. Akershus Høyre vil i samarbeid med staten og kommunene arbeide for en utbygging av kollektivtilbudet og veitilbudet som de neste 15 årene vil kreve 25 - 27 milliarder kroner.
Prosjektene som vil finansieres av denne ordningen er blant annet:
· E18 Mosseveien i firefelts tunnel, inkludert kollektivfelt i begge retninger
· Nedsenket E18 mot Asker i seks felt, inkludert kollektivfelt i begge retninger
· Forlengelse av Kolsåsbanen til Rykkin
· Forlengelse av T-banen til Lørenskog
· Fullføring av nedsenket tunnel E18 i Bjørvika
Samferdselspakken forutsetter finansiering fordelt på staten, fylkeskommunene, private og reisende. Prinsipielt er det statens ansvar å bygge ut stamveinettet og jernbanen i Norge. Med det utbyggingsbehovet innen samferdsel i Akershus og Oslo, er det imidlertid urealistisk å få gjennomført nødvendige utbygginger innen rimelig tid uten brukerbetaling. Akershus Høyre mener at såkalt BOT-finansiering (bygge-operere-tilbakeføring) kan være et egnet instrument i veiutbyggingen. Dette innebærer at private bygger og at det offentlige betaler tilbake en viss sum for hver bil som passerer. OPS-ordninger (offentlig-privat samarbeid) bør benyttes på de strekningene hvor det er mulig.
Akershus Høyre mener at det er et mål at flest mulig reiser kollektivt. Et godt kollektivtilbud reduserer behovet for bruk av bil og reduserer dermed miljøbelastningene og bedrer fremkommeligheten på veiene. Lavere priser kan være et egnet virkemiddel for å få flere til å reise kollektivt. Differensierte kollektivpriser med lavere priser i rushtrafikken om morgenen og ettermiddagen er et virkemiddel som bør vurderes. For å oppnå lavere priser og flere avganger bør også andre enn en SL gis konsesjon til å starte kollektivruter. En sammenslåing av Stor Oslo Lokaltrafikk (SL) og Oslo Sporveier vil kunne føre til økt effektivisering og brukervennlighet. Oslofjorden som transportåre kan bidra til å avlaste trafikken på E18 i både øst- og vestgående retning.
Akershus Høyre vil:
· Arbeide for å senke prisene på kollektivtrafikken gjennom økt konkurranse og samordning av eksisterende tilbud. Konsesjonsordninger skal ikke hindre transportselskaper i å ta med reisende fra andre fylker/kommuner.
· Arbeide for fullføring av dobbeltsporene Asker-Skøyen og Oslo S-Ski.
· Arbeide for å sikre gode parkeringsmuligheter i nærheten av kollektivknutepunktene.
· Arbeide for en samlet sykkelveiplan for Oslo og Akershus slik at man lettere kan sykle til jobb og skole.
· Arbeide for konkurranse på Jernbanenettet.
· Konkurranseutsette TT-tjenesten.
· Sikre elevene i den videregående skole gratis skoleskyss.
· Vurdere sammenslåing av SL og Oslo Sporveier.
· Arbeide for å gjøre kollektivtilbudet bedre tilgjengelig for funksjonshemmede.
3.2 Trygge arbeidsplasser og konkurransedyktig næringsliv
Et godt utbygd samferdselstilbud er av avgjørende betydning for å skape gode rammer for utvikling av næringsliv i Akershus. Hovedstadsregionen må rustes opp til å vinne frem i kampen med de øvrige nordiske regionsentrene om de attraktive arbeidsplassene og bedriftene. Fylkeskommunen må derfor være en pådriver overfor staten for økt satsing på samferdsel i Akershus og Oslo. I tillegg må fylkeskommunen samarbeide med Oslo om sammenhengende planlegging av samferdselsnettet og arealdisponeringen. Ved en flytting av havnevirksomheten ut av Oslo øker behovet for velfungerende godssterminal i Østlandsområdet.
Fylkeskommunen må i sin nye rolle som regional utviklingsaktør samarbeide med kommunene om å skaffe attraktive arealer for det voksende næringslivet. De videregående skolene bør samarbeide med det lokale næringslivet og universitets- og høyskolemiljøet for å sikre næringslivet tilgang på kvalifisert arbeidskraft.
Akershus Høyre har som mål at landbruket skal kunne videreutvikles til en bærekraftig næring som tar vare på ressursene, sikrer arbeidsplasser, verner om kulturlandskapet og gir innbyggerne gode frilufts- og rekreasjonsmuligheter.
Akershus Høyre vil:
· Selge hele eller deler av Akershus Energi AS for å finansiere utbygging av nye elevplasser i den videregående skolen
· At fylkeskommunen ikke skal engasjere seg i næringsvirksomhet i form av eierskap
· Være pådriver for økt utbygging av stamveinettet i det sentrale østlandsområdet som et ledd i arbeidet med å skape bedre rammer for næringslivet
3.3 Bevaring av natur og miljø
Akershus/Oslo-regionen er et unikt hovedstadsområde i internasjonal sammenheng med umiddelbar nærhet til friluftsliv og rekreasjonsmuligheter både på fjorden og i marka. Dette særpreget er en verdi som Akershus Høyre mener er viktig å bevare. Den kraftige veksten i regionen krever derfor nytenkning og kreative løsninger for å møte det fremtidige arealbehovet innenfor samferdsel, boligbygging og næringsbygg. Med den vekstraten vår region opplever, er det en naturlig konsekvens at sentrumsnære områder må fortettes.
Nåværende generasjoner har en plikt til å forvalte naturresursene og miljøet til beste for kommende generasjoner. Den private eiendomsretten må respekteres. God arealpolitikk er også god miljøpolitikk. Det må derfor etableres et godt partnerskap mellom fylkeskommunen og kommunene, slik at behovet for utbygging balanseres mot hensynet til bevaring av grøntområder, biologisk mangfold, naturressurser og kulturminner. Ut fra prinsippet om at beslutninger skal fattes så nær brukerne som mulig, må imidlertid kommunene få det avgjørende ordet i arealplanleggingen. Akershus er klimatisk et av landets beste områder for å drive jordbruk. Det er derfor viktig å bevare sammenhengende arealer av dyrket og dyrkbar mark.
Akershus Høyre vil bruke markedet i miljøets tjeneste. Fylkeskommunen er storkjøper av utstyr og tjenester, og det bør stilles miljøkrav til leverandører før fylkeskommunen inngår kontrakter.
Akershus Høyre vil:
· Bevare sammenhengende arealer av dyrket og dyrkbar mark.
· At det skal gis full kompensasjon i de tilfellene grunneier må avstå eiendom.
· Arbeide for å sikre allmennhetens adgang til strandområder langs Oslofjorden
· Legge til rette for bedret areal- og transportplanlegging i vår region.
3.4 Kulturlivet og idretten
I en tid med store forandringer gir kulturarven en særlig viktig forankring. Et rikt og mangfoldig kulturliv gir oss impulser og stimulerer vår kreativitet, det gir oss gode opplevelser, sosiale samvær og følelse av tilhørighet. Kulturuttrykk er avgjørende for utvikling av vår personlighet og livskvalitet. Kulturell utfoldelse motvirker fremmedfrykt og bidrar til å skape trygghet i omgang med andre. Kulturen bidrar positivt til å utvikle gode, attraktive bosteder, til næringsutvikling, og den er viktig i den regionale utvikling.
Kulturlivet utfolder seg hovedsakelig lokalt. Akershus Høyre mener fylkeskommunens oppgaver innen kultur og idrett ligger i å støtte tiltak som kan gi det lokale kultur- og idrettslivet større slagkraft og ved å oppfylle lovpålagte oppgaver.
Akershus Høyre vil:
· Bevare viktige kulturminner og støtte museer med regional og nasjonal betydning.
· Målrette den fylkeskommunale kulturinnsatsen mot de frivillige organisasjoner.
· Oppmuntre til samarbeid mellom kultur og næring i fylket.
3.5 Tannhelsetjenesten
Tannhelsetjenesten er i dag en fylkeskommunal oppgave. Etter at øvrige helsetjenester er blitt flyttet fra fylkeskommunen til staten, er det ikke lenger naturlig at fylkeskommunen skal ha ansvaret for tannhelsetjenesten. Akershus Høyre vil derfor arbeide for at staten eller kommunene overtar ansvaret også for den.
