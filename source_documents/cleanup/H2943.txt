
Torsdag 15. mai 1997
KrF-leder Valgerd Svarstad Haugland om Lønning II:
VIKTIG MED EN FORTLØPENDE PRIORITERINGSDEBATT
-Jeg synes det er en interessant tanke at man oppretter et permant prioriterings-utvalg innen norsk helsevesen. Med dagens stadig nyere og forbedrede teknologi, er det viktig med en fortløpende prioriteringsdebatt i helsevesenet. Det sier Kristelig Folkepartis leder Valgerd Svarstad Haugland om Lønning-utvalgets innstilling. Utvalgets leder Inge Lønning overrakte torsdag innstillingen om prioriteringer i norsk helsevesen til helseminister Gudmund Hernes.
-Som saksordfører for psykiatri-meldingen i Stortinget, er jeg glad for at utvalget gjentar den anbefaling som det første prioriteringsutvalget ga i 1987, om å løfte fram psykiatrien. Dette er helt i tråd med det sosialkomiteen i Stortinget også har sagt. Utvalget og sosialkomiteen er også på linje når det gjelder spørsmålet om å prioritere de med kroniske lidelser, og rehabilitering. Disse kategoriene har hatt problemer med å få nok ressurser, sier Valgerd Svarstad Haugland.
-Jeg er enig med utvalget i at veksten i norsk helsevesen de siste ti årene i altfor liten grad er blitt rettet mot de områdene som det forrige prioriteringsutvalget, som også ble ledet av professor Inge Lønning, pekte på. Det er enda et eksempel på den klassiske konflikten mellom det som settes ned på papiret og det som blir ført ut i praksis, sier Valgerd Svarstad Haugland.
Svarstad Haugland sier at hun synes utvalgets forslag om fire prioriteringsgrupper, der de tre øverste er inndelt i hva helsevesenet "skal", "bør" og "kan" tilby, er spennende. -Når det gjelder flertallets forslag om å avvikle ordningen med ventetidsgaranti, er jeg usikker. Det kan sikkert være nyttig å se på dette spørsmålet en gang til. Riktignok har ikke ventetidsgarantien alltid blitt oppfylt, men det at den har eksistert, har fått oss til å prioritere helse sterkere enn om den ikke har vært der. Og jeg spør meg selv om ikke en medvirkende årsak til at psykiatrien har sakket akterut, har vært at disse ventetidsgarantien ikke har fungert for denne gruppen, sier Valgerd Svarstad Haugland.
