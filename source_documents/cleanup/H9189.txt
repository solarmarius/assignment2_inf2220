
2.5.2005
Morten Lund, finanspolitisk talsmann Senterpartiet
Senterpartiet sier nei til statliggjøring av skatteoppkreverfunksjoner.
Senterpartiet sier et klart nei til at Staten skal overta oppgavene til de lokale skatteutvalgene. Dette kan ikke være noe annet en et ledd i en strategi om å statliggjøre den delen av skatteinnkrevingsarbeidet som i dag er et kommunalt ansvar.
Kommunal skatteinnkreving og lokale skatteutvalg sikrer nærhet, oversikt og effektiv skatteinnkreving. Statliggjøring av disse oppgavene vil kunne føre til dårligere service overfor skatteyterne og dårligere innfordring av skattekronene. Erfaring viser at de kommunale skatteinnkreverne ligger resultatmessig på verdenstoppen! Skattedirektoratets tall viser at om lag 99 prosent av all utlignet skatt er innfordret 18 måneder etter forfall. Samtidig finnes både dokumenterbar synergi i forholdet til den øvrige kommunale forvaltning og god brukerservice.
Det er ikke mindre enn oppsiktsvekkende at en Regjering som snakker om verdien av styrket lokaldemokrati, på denne måten plukker vekk den ene velfungerende oppgaven etter den andre fra kommunene. Dette er en utvikling Senterpartiet ikke vil være med på.
