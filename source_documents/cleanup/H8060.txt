
08.12.2003
Kristelig Folkepartis Ungdom
Uakseptabelt med oljeboring i Nord!
Kristelig Folkepartis Ungdom (KrFU) sier nei til enhver oljeutvinning i de nordlige havområdene.
KrFUs kompromissløse holdning til oljeutvinning i Nord ble understreket på landsstyremøtet 5. - 6. desember. KrFU krever at det lages en forvaltningsplan for Barentshavet før det blir åpnet for oljeboring der. Vi kan ikke godta at et så stort område blir forvaltet uten at det tas hensyn til miljøet på en forsvarlig måte. Samtidig mener vi at havområdene utenfor Lofoten må vernes totalt fra all oljevirksomhet. KrFU krever derfor at KrF går ut av regjeringen dersom det åpnes for oljeboring i havområdene utenfor Lofoten.
Forvalteransvaret forplikter oss til et sterkt miljøengasjement. Vi kan ikke akseptere en uansvarlig forvaltning av naturressurser og naturområder. KrFU kjemper for et best mulig vern av norske fiskeriressurser og de sårbare økosystemene i de nordlige havområdene. Derfor er oljeboring i de nordlige havområdene uakseptabelt.
