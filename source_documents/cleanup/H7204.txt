
23.06.03
Arbeiderpartiet
Jens Stoltenberg besøker Akershus-sykehus
Arbeiderpartiets leder Jens Stoltenberg vil besøke Akershus universitetssykehus på tirsdag 24. juni kl. 09.45. Stoltenberg kommer sammen med leder i Akershus Arbeiderparti, Sverre Myrli, og Lørenskog Arbeiderpartis ordførerkandidat, Åge Tovan.
Myrli og Tovan sier de er glad for at partilederen ved dette signaliserer interesse for og støtte til Nye Ahus.
- Allerede ved behandlingen av statsbudsjettet for 2003 i fjor høst fremmet Arbeiderpartiet et konkret forslag om støtte til bygging av Nye Ahus, forteller Myrli. - Den gangen var det kun Senterpartiet som støttet oss. Derfor fremmet vi på nytt forslag om støtte til Ahus i forbindelse med behandlingen av Revidert Nasjonalbudsjett og er veldig godt fornøyd med at et flertall på stortinget slutter seg til forslaget, sier Myrli.
- Vi i Akershus Arbeiderparti er svært glade for at Arbeiderpartiet sentralt er en pådriver for byggestart på Nye Ahus. Vi trenger et nytt, tidsmessig og pasientvennlig sykehus på Romerike, uttaler Myrli som forteller at Jens Stoltenberg vil møte administrerende direktør, Are Helseth, ved Akershus universitetssykehus for en times orientering og for å se på byggetomta.
