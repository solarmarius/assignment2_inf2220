
Fredag 23. april 1993
KrFs nestleder Jon Lilletun i Nordland:
KrF SATSER PÅ NORDLAND
-Nordland er et satsningsfylke for Kristelig Folkeparti ved årets stortingsvalg. Det er viktig for hele partiet at Dag Jostein Fjærvoll blir gjenvalgt. Gjennom sin plass i presidentskapet, har han innflytelse både i KrFs stortingsgruppe, og i stortings-miljøet. På den måten får han også gjennomslag for Nordlands saker i Stortinget. Det sa nestleder Jon Lilletun i Kristelig Folkeparti på en pressekonferanse i Bodø fredag.
Blant satsningene KrF vil gjøre i såvel Nordland som resten av de nordlige fylkene i landet, er en kystvalgkamp med hurtigruta fra 24. til 27. august. Starten går i Alta, og det vil være korte valgkampmarkeringer ved hvert enkelt anløpssted nedover kysten til Trondheim.
Fra partiledelsen blir Kjell Magne Bondevik, Jon Lilletun og parlamentarisk leder Kåre Gjønnes med på kystvalgkampen, sammen med lagtingspresident Dag Jostein Fjærvoll og fylkesleder Torgeir Nilsen.
I tillegg til valgkampmarkeringene ved anløpsstedene, blir det aktuelle politiske seminarer i salongen på akterdekket.
-KrF har valgt fire profilsaker for såvel programmet som valgkampen. Det er milj, omsorg, familie og internasjonal rettferdighet. Det er spesielt interessant å se at KrFs idé om valgfrihet for småbarnsforeldre, og kontantstøtten, nå begynner å få gjennomslag i det politiske miljøet. Et sterkere KrF er en garanti for en god familiepolitikk, sa Jon Lilletun under pressekonferansen i Bodø.
Lilletun la til at han syntes det passet godt å kunne bruke hurtigruta som bakgrunn for et valgkampframstøt i Nordland: -Da hurtigrutas framtid sto på dagsorden i Stortinget, var Dag Jostein Fjærvolls stemme med og avgjorde denne på en positiv måte. Ja, Dag Jostein satt faktisk "på vippen" i den saken, sa Jon Lilletun på pressekonferansen i Bodø fredag.
