
21/1 2002
Av Åslaug Haga (Sp):
Krever protest mot den amerikanske behandlingen av afghanske fanger
Senterpartiets utenrikspolitiske talsperson, Åslaug Haga, mener Norge har nok opplysninger til å protestere mot den amerikanske behandlingen av afghanske fanger. Den behandling vi ser av afghanske fanger er uverdig en rettsstat som påberoper seg høye moralske standarder, mener Haga.
Krigen i Afghanistan ble ført for vern av menneskerettighetene og mot de som står for terrorisme. Dette forplikter også i oppfølgingen. Det vil være å sende helt feil signaler om ikke fangene blir behandlet på en mest mulig human måte og i tråd med internasjonale konvensjoner. Uverdig fangebehandling kan gi terrorgrupper økt oppslutning, og skal vi vinne kampen mot terror må å vi forsvare menneskerettighetene, ikke se bort i fra dem.
Å unnlate å protestere mot den uverdige behandlingen av afghanske krigsfanger vil ikke bare svekke Norges troverdighet som en av de fremste forsvarere av menneskerettighetene, men det vil også svekke kampen mot internasjonal terrorisme, understreker Haga.
