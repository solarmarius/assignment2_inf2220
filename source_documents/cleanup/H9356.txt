
Dato: 1. juli 2005
Jan Arild Ellingsen, justispolitisk talsmann i FrP
- Frykter Storbergets justispolitikk
- Knut Storberget viser de rødgrønne partiene sitt sanne jeg i justispolitikken når har støtter å gi kriminelle i soningskø et generelt amnesti. Det betyr straffefritak for rendyrkede voldsmenn, mener FrPs Jan Arild Ellingsen.
Det er i Aftenposten i dag at Aps Knut Storberget går ut og støtter et forslag om å gi et generelt amnesti til kriminelle i soningskø. - Dette er hån mot ofre for kriminelle handlinger, mener Ellingsen.
- Storberget avslører med utspillet de rødgrønnes justispolitikk fullstendig. Et generelt amnesti betyr ikke bare at personer som har nektet å betale bøter slipper fengsel, men også at rendyrkede kriminelle som mishandlere og voldsmenn går fri. Altså, snillsime i praksis.
Jan Arild Ellingsen advarer de rødgrønnes tenkning om generelle straffefritak. - Storbergets utspill føyer seg inn i rekken fra forslag fra Ap og Sv. I innstillingen til ny straffelov går begge partiene inn for å la grove volds- og sedelighetsforbrytere slippe unna med samfunnstraff. I tillegg vil SV innføre hjemmesoning. Dette er så langt fra en handlekraftig og ansvarlig justispolitikk vi kan komme.
- En individuell vurdering av straffefritak for mindre og nærmest ubetydelige kriminelle handlinger er noe helt annet. Jeg har ingen problemer med å se at det er meningsløst at en person skal sone noen få dager for trafikkforseelser, tre år etter at handlingen fant sted.
Ellingsen mener det viktigste tiltaket mot soningskøer ikke er å redusere straffene, men å øke fengselskapasiteten. - Dessuten er kanskje det viktigste tiltaket å sende kriminelle utlendinger til hjemlandet for å sone. Det er meningsløst at disse oppholder seg i norske fengsler, avslutter han.
