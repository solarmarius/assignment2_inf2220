
14/3-02
Energi - og miljøkomiteen avga innstilling på Friluftsmeldingen i dag:
Inger Enger, stortingsrepresentant Sp
Ap og SV vil svekke den private eiendomsretten
-Som ventet gikk Ap og SV inn for å utvide allemannsretten til også å gjelde at folk kan ferdes fritt i strandsonen der avstanden fra hus eller hytte er minst 25 meter. Dette er etter Sps syn et stort inngrep i den private eiendomsretten, dette er å gi folk rett til å gå i hagen til folk, sier Inger Enger.
I de aller fleste tilfeller er det ikke konflikt mellom allmennhetens ønske om fri ferdsel og vernet om grunneiers eiendomsrett. Allmennheten har et ansvar for å ferdes på en hensynsfull måte- både overfor miljøet og overfor grunneiere og rettighetshavere. Senterpartiet har i arbeidet med denne meldinga prøvd å sikre denne balansen.
Ap og SV har også gått inn for å svekke den private eiendomsretten ved å innføre gratis fiske for unge mellom 16 og 18 år. Dette ble det heldigvis ikke flertall for. Sp fikk i stedet komiteen med på en ordning hvor grunneiere oppfordres til å etablere ungdomskort som gir rabatt på fiskerettigheter til ungdom. Det ble samtidig knesatt et prinsipp om at grunneieren har retten til fiske.
Etter initiativ fra Senterpartiet er det også blitt flertall for at helikopterflyging skal reguleres i lovverket for motorisert ferdsel i utmark og på vassdrag. I dag er det bare start og landing som er regulert i lovverket. Det har ført til at mange naturopplevelser har blitt skjemmet på grunn av uroen fra helikopterflygingen. Senterpartiets forslag vil føre til at man nå får lovhjemmel til å hindre slik helikopterflyging over sentrale friluftsområder.
- Jeg mener at innstillinga på Friluftsmeldinga legger et godt grunnlag for å sikre allmennheten gode naturopplevelser og mulighet til rekreasjon. Målet er å sikre kommende generasjoner like god tilgang til naturopplevelser som vi selv har. Jeg er likevel overrasket over at Høyre ikke har vært pådrivere for å sikre privat eiendomsrett i denne meldinga. Betyr dette at Høyre er i ferd med å gå vekk fra sitt restriktive syn på privat eiendomsrett, spør Enger.
