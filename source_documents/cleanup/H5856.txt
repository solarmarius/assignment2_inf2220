
15.05.2002
Bekymret for eldreomsorgen
- Det er kommuneøkonomien som bestemmer handlingsrommet for norsk eldreomsorg. I kommuneproposisjonen legger regjeringen opp til en stram kommuneøkonomi. Vi må se nærmere på om dette er tilstrekkelig i forhold til ønsket om å forbedre de eldres hverdag, sier Arbeiderpartiets sosialpolitiske talsmann Bjarne Håkon Hanssen.
Regjeringen la 15. mai 2002 fram St.meld. nr. 31 - "Fra hus til hender". Denne omhandler avslutning av handlingsplan for eldreomsorgen.
- Arbeiderpartiet vil gå grundig inn i planen, fordi en god eldreomsorgen etter vår mening er et fundament for velferdsstaten, sier Bjarne Håkon Hanssen.
I eldreomsorgen står en nå overfor to hovedutfordringer. - For det første må en fullføre byggingen av et tilstrekkelig antall plasser innen heldøgns omsorg og pleie og omsorgsboliger. Her vet en at kommunene til sammen har søkt om å få bygge over 9.000 slike enheter. Regjeringen foreslår å godkjenne 2000. Det er altså et betydelig sprik mellom det kommunene har beskrevet som behov, og det regjeringen foreslår. Vi i Arbeiderpartiet er opptatt av at handlingsplan for eldreomsorgen skal fullføres på en slik måte at behovet for plasser blir dekket. Derfor må vi inn i en tett dialog med kommunen for å få deres vurdering av regjeringens forslag, sier Hanssen.
- For det andre må det satses på å forbedre kvalitet og innhold i eldreomsorgen. Mange eldre opplever i dag at de ikke får dekket grunnleggende behov. Som for eksempel det å få legge seg når en vil, stå opp når en vil, ivareta naturlige funksjoner osv. Dersom kvalitet og innhold skal forbedres, må det bli flere ansatte i eldresektoren. Det trengs flere kyndige hender i norsk eldreomsorg.
- Det er kommuneøkonomien som bestemmer handlingsrommet for norsk eldreomsorg. I kommuneproposisjonen legger regjeringen opp til en stram kommuneøkonomi. Vi må se nærmere på om dette er tilstrekkelig i forhold til ønsket om å forbedre de eldres hverdag, sier Bjarne Håkon Hanssen.
