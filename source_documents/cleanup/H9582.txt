
Kautokeino Venstre
Her er svar fra Kautokeino Venstre:
Valgprogram 2005
1. Viktige saker i din valgkrets?
a. Forvaltningsansvar for de fornybare ressursene i kommunen. D.v.s. å ivareta kulturbasert og tradisjonelle samiske høstningsformer.
b. Styrke Kautokeino som samisk utdannings-/og forskningssenter gjennom samhandling mellom eksisterende samiske utdannings-/og forskningsinstitusjoner. Med det mål å sikre utdanningsforløpet fra samisk barnehage til samisk universitet. Kautokeino som den største samiske kommune skal få den plassen den fortjener som en spydspiss i samiske saker. Kautokeino har bestandig fungert som premissleverandør av samisk språk og kultur, og slike fyrtårn trenger vi. Denne spisskompetanse vil og skal kunne kommer andre samiske områder tilgode.
c. Turistnæring - bygge opp og tilrettelegge infrastruktur for videreutvikling av en bærekraftig utvikling av reiselivsnæringen i samiske kjerneområder.
d. Etablere samisk nasjonalidrettsanlegg for helårsaktiviteter i Kautokeino.
2. Sametingets største utfordring i neste valgperiode?
a. Finnmarksloven - Sametinget må arbeide for at kommunene delegeres myndighet til å forvalte over de fornybare ressurser.
b. Ikke bare være et rådgivende instrument for Regjering og Storting, men ha større reell innflytelse og avgjørende myndighet.
c. Økte rammeoverføringer og øremerking av midler til Beaivvá Sámi Teáhter. Dette vil gi større ringvirkninger for kunst/kulturbasert næring. Sikre Samisk Musikkfestivalen i Guovdageaidnu økonomisk.
d. Samiske lærebøker - Sametinget må prioritere arbeidet med å utvikle læremidler til alle nivåer inne utdanningen.
e. Gjøre sametingen mer "folkelig" - d.v.s. at det blir mindre avstand mellom velgerne og Sametinget. Kvalitetssikre de oppgaver Sametinget har påtatt seg i dag, og være svært bevist på nye oppgaver som Storting og Regjering ønsker Sametinget skal påta seg. Sametinget må få samme økonomiske forutsetninger som regjeringskvartalet har.
3. Vil du ha landsdekkende samiske dagsaviser på norsk og samisk?
Selvfølgelig. Det vil kunne øke viten og forståelse om den samiske hverdag anno 2005. Samtidig gi landets samer mulighet til løpende oppdateringen om det samiske nyhetsbilde.
NRK sameradio/TV - øke landsdekkende sendinger samt økt økonomisk støtte til samisk nærradiovirksomhet.
4. Vil du arbeide for felles samisk næringslov?
Ja. Begrunnelse: Tradisjonelle samiske høstingsformer har ikke hjemmel i lov for utøvelse på lik linje som reindrifta har. Dette omfatter også reiselivsnæringen.
5. Hvordan tror du økt kvinneandel vil påvirke Sametinget?
Svært positivt.
I den samiske verden har kvinner tradisjonelt hatt en sentral og viktig plass i familien, spesielt i reindrifta. På mange måter var det kvinnen som var familieoverhodet. Kvinner vil kunne bidra til mer nyanserte debatter i sentrale spørsmål. Økt kvinneandel vil tilføre Sametinget kompetanse om det samiske samfunnsliv og valg av prioriteringer vil i så henseende sikkert endre seg.
