
Torsdag 29. september 1994
KrF-leder Kjell Magne Bondevik i Stortingets EU-debatt:
SAMARBEID - IKKE UNION
-Jeg tror på et samarbeid mellom selvstendige land i et nasjonenes Europa. Jeg tror ikke på på å organisere Europa etter Maastricht-avtalens oppskrift, i et unionens Europa. Det er en gedigen misforståelse å framstille det som om medlemskap i EU er et spørsmål om medlemskap i Europa. Europa er mer enn EU og verden er mer enn Europa. Det sa Kristelig Folkepartis leder Kjell Magne Bondevik i Stortingets EU-debatt torsdag. Bondevik holdt Kristelig Folkepartis hovedinnlegg i debatten.
-Norge er i dag med i omlag 250 internasjonale organisasjoner og fora. Vårt land har inngått mer enn 2000 internasjonale avtaler på høyst ulike områder. I sum er dette et forpliktende samarbeidsgrunnlag som gir Norge en solid plattform for et fredelig og fritt samkvem med andre nasjoner, sa Kjell Magne Bondevik, og la til at det har vært et bærende prinispp i norsk utenrikspolitikk at de internasjonale traktater Norge inngår må godkjennes av Stortinget før de blir bindende.
-Et medlemskap i EU bryter med denne folkerettslige samarbeidstradisjon og med det parlamentariske maktfordelingsprinsipp, sa Bondevik og viste til det økende innslag av overnasjonalitet som EU bygger på. Enda mer urovekkende syntes han det er at mens EU-kommisjonen og ministerrådet har stort makt i EU, har det folkevalgte Europa-parlamentet forholdsvis liten makt. Bondevik henviste også til de utviklingstrekkene i EU som han mener legger klart opp til et mer føderalt Europa, et slags Europas Forente Stater, blant annet utkastet til en felles EU-grunnlov.
-Jeg kan ikke se at Arbeiderpartiet har svart på hvordan de stiller seg til disse tankene. Et slikt svar må folk få før folkeavstemningen, så man vet hva man går til i forlengelsen av et eventuelt ja, sa Kjell Magne Bondevik i Stortingets EU-debatt torsdag.
