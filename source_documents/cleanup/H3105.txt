
Oslo, 6. mars 1999
Norge trenger en IT-satsing i skolen
Videreutvikling av skolen, slik at morgendagens elever får kunnskaper og kompetanse som på sikt kan trygge velferdssamfunnet, er en av de viktigste oppgavene vi står overfor ved inngangen til det neste århundret. Skoleverket må derfor settes i stand til å utnytte IT i mye større grad enn det som er tilfelle i dag, uttaler Kristelig Folkepartis landsstyre.
I den videregående opplæringen planlegges det et nytt fagopplæringstilbud innen IT fra skolestart høsten 1999. Kristelig Folkepartis landsstyre utfordrer undervisningsdepartementet til i den forbindelse å utrede muligheten for en ordning med IT-lærlinger i kommunene, med grunnskolen som arbeidsplass. En slik ordning er prøvd i København. KrFs landsstyre tror dette kan gi spennende kompetanseutvikling for lærere, grunnskoleelever og IT-lærlinger.
For å kunne sette skoleverket i stand til i større grad å utnytte IT i årene som kommer, mener Kristelig Folkepartis landsstyre viktige mål må være:
· Sikring av lærernes kompetanse i IT.
· Om ikke lærerene behersker IT-verktøyet, kan det ikke forventes at de skal kunne lære andre å bruke det, eller ta det aktivt i bruk i undervisningen.
· Bruken av IT som pedagogisk hjelpemiddel.
· Økning i forsøk og forskning på området må skje, for å vinne erfaring om hvor nytten av verktøyet er størst.
· Sikring av en teknisk infrastruktur i skolen som gjør det mulig å ta IT i bruk i et tilfredsstillende omfang.
· Sentralt her er lokale nettverk og internett-tilkopling.
Satsing på skolen er en investering i fremtiden. IT-utdanningen er siste år gitt et løft. Det ble i 1998 opprettet 835 nye studieplasser for IT-utdanning, og 515 nye plasser i 1999.
Kunnskaper om og bruk av IT blir stadig mer sentralt på alle områder av samfunnslivet. Dette er en utfordring for utdanningssystemet, mener Kristelig Folkepartis landsstyre.
