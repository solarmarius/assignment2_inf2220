
5/11-01
Felles uttalelse fra Senterpartiets stortingsgruppe og sentralstyre om SPs alternative statsbudsjett:
Forebygge bedre og bygge videre!
Senterpartiets budsjett er framtidsretta og prioriterer innsats for distrikt, sosial rettferdighet, verdiskaping, miljø, kultur og forebygging. Budsjettalternativet gir bedre incentiver for verdiskaping og mer likeverdige konkurransevilkår for distriktsbedrifter- ikke minst gjennom målrettet innsats for å redusere avstandsulempene.
Senterpartiet prioriterer også fellestjenestene som kommunene tilbyr; barnehager, skole og eldreomsorg, høyere enn Ap og den Høyre-dominerte regjeringen. Blant sentrale utfordringer Sp vil løse, er å øke tilgangen på innenlandsk arbeidskraft, og å lage et mer tettmasket sikkerhetsnett for de som har minst gjennom en milliard for å redusere forskjellene.
Senterpartiet vil føre en mer ekspansiv finanspolitikk som bygger landet i vid forstand, i stedet for å plassere så store deler av statens overskudd i utenlandske aksjemarkeder som i dag. Gevinstene av dette vil ikke komme fort nok til at det kan synliggjøres innenfor dagens budsjettsystem. Fordi dette vil være lønnsomt for samfunnet og bidra til å dempe offentlige utgifter og presset på arbeidsmarkedet låner vi penger fra oljefondet for å få en sterk nok satsing.
Her er utvalgte elementer fra Senterpartiets alternative budsjett:
Økt verdiskaping i distriktene
Senterpartiet vil forebygge sentraliseringen av kunnskap, bosetting og kapital. Et riktig vei å gå er å stimulere til økt verdiskapning og nytenkning langs kysten og i innlandet. Vi vil øke de kommunale næringsfondene og BU-midlene som er viktige redskaper for å oppnå dette. Vi vil frita førstegangsetablere for avgift i Brønnøysundsregisteret og gi incentiver for økt grad av viderefordeling av norske råvarer. En høyere foredlingsgrad vil styrke industrien og eksportinntektene blant annet innen fiskeri, skog og aluminium. Senterpartiet vil fjerne arveavgift i familiebedrifter og heve avskrivningssatsene for landbruksbygg og fiskefartøy. Vi vil dessuten gjøre selskapsskatten kommunal og produksjonsstedsbundet. Landslinjene vil bli opprettholdt. Vi vil også rette opp Aps løftebrudd til kommunene som fikk høyere arbeidsgiveravgift i 1999. For å belønne lokal dugnadsaktivitet foreslår vi å opprette lokale dugnadsfond. Sist men ikke minst er det god ressursbruk - også for Oslo med store pressproblem - å flytte ut statlige arbeidsplasser. Det gir lavere driftskostnader, tilgang på mer stabil arbeidskraft, og det gir ikke minst ungdom mulighet til å bo der de selv ønsker.
Reduserte avstandsulemper
Svært mye av verdiskapingen skjer i distriktene og mye av denne virksomheten er eksportretta. For å bedre konkurranseevnen og sikre folk god kommunikasjon vil Senterpartiet fjerne ferjetakstene på riksvegsstrekninger i løpet av fem år. I vårt alternative budsjett er derfor ferjetakstene redusert med 20%. Vi fjerner også flyavgiftene på kortbanenettet og prioriterer utbedring av flaskehalser, rassikring og bygging av gang- og sykkelveger for å sikre våre myke trafikanter. Den ledige kapasiteten i anleggssektoren bør utnyttes.
Bredbånd
Regjeringen har lovet at markedet skal tilby alle grunn- og videregående skoler, folkebibliotek, sykehus og kommuneadministrasjoner bredbånd innen 2002 og alle husstander det samme innen 2004. Men en rapport fra Norsk Telecom AS viser at regjeringen ikke vil greie å nå dette målet. Senterpartiet mener det er en god og framtidsretta investering å sikre alle skoler bredbåndstilknytning i løpet av det neste året. Dette vil koste i overkant av en milliard.
Det er i dag ekstremt store prisforskjellen på bredbånd mellom by og bygd. I distriktene kan en bredbåndslinje koste 20.000 kr måneden, mens i Oslo får du bredbånd for 300 kr måneden. Hver dag taper distriktene arbeidsplasser fordi ny teknologi ikke er tilgjengelig eller er svært dyr. Det har oppstått et digitalt forskjells-Norge. Senterpartiet vil stimulere til investeringer i denne type teknologi slik at næringslivet kan investere i bredbåndtilknytning.
Forebygge mangel på arbeidskraft
Mangel på arbeidskraft har i lang tid vært en begrensning for vekst i norsk økonomi. Nye tall presentert i dag viser usikkerhet i arbeidsmarkedet. Det er grunn til å være urolig over dette, men samtidig må vi benytte anledning til å legge grunnlaget for nye arbeidsplasser. Det gjelder for eksempel samferdsel, forskning o .s. v. Senterpartiet mener at vi må gi folk som ønsker å jobbe, mulighet til å gjøre det. Det finnes flere hundre tusen årsverk som ikke er i bruk i arbeidslivet. Dette er mange ufrivillig ledige eller ufrivillig utstøtte, blant dem innvandrere. Mange er yrkeshemmede. Mange er eldre som ønsker nedtrapping med delvis pensjon. Mange er pensjonerte som ønsker å jobbe noe. Mange er i gang med langvarige studier som noen ganger viser seg å være lite relevante. Årsverkene som frigjøres vil bidra til å få fram verdiskapingsmuligheter, bekjempe fattigdom, samtidig som det vil redusere trykket på velferdsstaten. Utjamningsmeldingen viste at det nettopp er jobb som er det største skillet mellom "taperne" og "vinnerne" i samfunnet. Å komme i arbeid er den sikreste vegen ut av fattigdom. Virkemidler er lavere skatt for lavtlønte, økt frigrense i AFP-ordningen og økt satsing på arbeidstrening, andre kvalifiseringstiltak og jobbformidling, samt redusert arbeidsgiveravgift for de over 55 år.
Redusere forskjeller
Senterpartiet har foreslått seks strakstiltak i Stortinget. Vi er særlig opptatt av de mange barna som opplever at manglende inntekt i familien ødelegger pågangsmot. Det er i kommunene folk bor. Det er et statlig ansvar å tilføre midler som setter kommunene bedre i stand til å følge opp sine mest vanskeligstilte. 58000 barn lever i familier der sosialhjelp over tid er viktigste inntekten. Vi vil ha satser på linje med SIFO sitt standardbudsjett. Vi mener at barnetrygden bør gå til barnet også i fattige familier. Vi mener det å plassere barnefamilier på hospits skal være kun en nødløsning, og vi vil ha lovverk og penger som sikrer en gratis grunnskole. Vi vil gi familier som lever på sosialhjelp over tid tilbud om gratis barnehageplass framfor kontantstøtte, vi tror det gir økt mulighet til å komme ut av en vanskelig økonomisk situasjon. Vi er overbevist om at det også er behov for mer langsiktige tiltak. Å motvirke fattigdom handler blant annet både om å sikre at flere blir inkludert i arbeidslivet, det handler om en offensiv boligpolitikk og om langsiktig oppfølging av den som har et rusproblem.
Forebygge
Å forebygge koster langt mindre enn å reparere. Det gjelder alle politikkområder, og oppvekst og helse er bare noen eksempler. Senterpartiet vil gjøre barn og unges oppvekstvilkår til et hovedsatsnings-område i denne stortingsperioden. De aller fleste barna har det godt og de aller fleste foreldrene gjør en flott jobb i foreldrerollen Når Sp mener at barn og særlig unge har fått for lite politisk oppmerksomhet de seinere åra, er det en erkjennelse av flere forhold. Vi må legge til rette for at de barna som greier seg godt kan utvikle seg til å bli helhetlige mennesker. Samtidig registerer vi en del trekk som vitner om at vi som samfunn kan være i ferd med å svikte et økende antall av ungene våre. Skolen er den viktigste arena for å gripe fatt i barn som er i ferd med å få problemer. Senterpartiet mener at grunnskolen må få tilført mer ressurser og vil gjøre dette gjennom å styrke kommuneøkonomien. Senterpartiet mener også at vi nå må ta livstilssykdommene på alvor. Denne typen lidelser, som med enkle grep lar seg forebygge, fører med seg unødvendige plager for store deler av befolkningen legger beslag på stadig større deler av statsbudsjettet. En helhjertet investering i forebygging vil være en investering for framtida.
