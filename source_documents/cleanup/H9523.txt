
17.8.2005
Roy Waage, leder av Kystpartiet
Kystpartiet vil ha sterke sykehus
Kystpartiet vil i neste års nasjonalbudsjett gå inn for å øke overføringene til sykehusene med flere milliarder kroner
utover det Regjeringen foreslår. Kystpartiet vil ha en storsatsing på lokalsykehusene. Det er disse sykehusene som er ryggraden i spesialisthelsetjenesten.
Lokalsykehusene har det beste medisinske tilbudet for flertallet av pasientene, og de letter samhandlingen mellom nivåene i omsorgen. Likevel er de blitt stebarn i sykehus-Norge. De blir konstruert regnestykker som viser at de er ulønnsomme, samtidig som man stryper bevilgningene.
Det ser ut til at det politiske flertallet på Stortinget, med Bondevikregjeringen og Arbeiderpartiet i spissen, ønsker å sniknedlegge lokalsykehusene. Første trinnet var å gjøre de statlige, neste trinn er å ta fra dem akuttjenestene. Siste trinn er å omgjøre dem til helsehjem eller nedlegge dem. Dette vil gå ut over både pasientene og alle typer sykehus her i landet!
Når man snakker om lokalsykehus, tenker man ofte på sykehusene i distriktene. Det er viktig å påpeke at man også har lokalsykehus i sentrale strøk. Selv i Oslo er det lokalsykehus.
De aller fleste som blir syke er eldre mennesker over 70 år.Svært mange av disse er kronikere som trenger flere sykehusopphold i året. På alle akuttsykehus i landet, det være seg Rjukan eller Ullevål, Haukeland, Narvik, Mosjøen, Arendal, Namsos, Røros, Lærdal, Nordfjordeid, Odda, Farsund, Kragerø, Rjukan, Elverum, Hamar, Tynset, Stokmarknes og Kongsberg er det såkalt "lokalsykehuspasienter" som dominerer. Altså, pasienter med helt vanlige lidelser, men som er såpass dårlige at de trenger et sykehusopphold.
Enkelte sentrale "guruer" gikk så langt som til å karakterisere lokalsykehusene som "pasientfeller". Primærlegene er de nærmeste til å vurdere sykehusenes kvalitet, for de sitter bokstavelig talt og kikker dem i kortene hver dag. Påstandene om dårlig faglig kvalitet stemte ikke med primærlegenes erfaringer.
Lokalsykehusene har små og oversiktelige forhold, kjent personale for kronikere, nærhet til hjemmet og god omsorg. Lokalsykehusene er det beste sykehusalternativet for 80 - 90 prosent av alle pasientene. Kystpartiet tar ansvar og vil satse milliarder på å styrke lokalsykehusene samtidig som spesialisttjenestene ved universitets og sentralsykehusene blir tilført nødvendige midler. Vi trenger sykehustjenester på høyt nivå, både lokalt og sentralt og vil ha en opptrappingsplan for sykehusene. Det er bare noen få år til den store eldrebølgen kommer. Vi må være godt rustet til å ta i mot den.
