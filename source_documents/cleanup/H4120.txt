
søndag 18. februar 1996 15:39:14
- Krigsforbryterne må stilles til ansvar
Uttalelse vedtatt av Venstres landsstyre 17.02.96
Venstres landsstyre støtter kravet om at NATO-styrkene i det tidligere Jugoslavia må kunne bidra aktivt i jakten på krigsforbrytere.
- De ansvarlige for krigsforbrytelser og forbrytelser mot menneskeheten må, uansett side i krigen, framstilles for den nyetablerte internasjonale domstolen. Det er viktig at verdenssamfunnet markerer klart sin oppslutning om de internasjonale avtaler som har til hensikt å særlig ivareta sivilbefolkningens interesser, uttaler Venstres landsstyre.
- Rettsprosessene etter 2. verdenskrig satte en historisk standard for sivilisasjonens oppgjør med barbariet. Dette rettsoppgjøret har siden fått prege både vår sivile og militære rettsforståelse. Svikter omverdenen sin oppgave med å bidra til å søke sannhet og rettferdighet i forhold til hva som har foregått i krigene på Balkan, svikter man samtidig arven etter Nurnberg-prosessene, heter det i uttalelsen.
