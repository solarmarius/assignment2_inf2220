
Fredag 19. november 1993
Komitéleder Jon Lilletun (KrF):
ET SOLID LØFT FOR KIRKEN
-Kirke-og undervisningskomiteens innstilling til budsjett for 1994 representerer et solid løft for kirke-Norge, med 25 nye stillinger, forbedring av vikarbudsjettet og andre håndslag. Det sier lederen for Stortingens kirke- og undervisningskomité, Jon Lilletun (KrF, Vest-Agder). Komiteen avga sin innstilling sent torsdag kveld.
-Kristelig Folkeparti har vært opptatt av å oppjustere en del kirkelige saker, som desverre er kommet sterkt på etterskudd i de senere årene. Fra kirkens side har styrking av vikarbudsjettet hatt høy prioritet, og komitéflertallet går inn for å styrke dette med ti millioner ekstra. Hadde ikke denne styrkingen kommet på plass, kunne det fått dramatiske konsekvenser for mange menigheter rundt omkring i landet dersom presten blir syk, har ferie eller er fraværende av andre grunner, sier Jon Lilletun.
De 25 nye stillingene i Den norske kirke fordeler seg på 11 nye diakonstillinger, sju nye prestestillinger og sju nye kateketstillinge. Den ene diakonstillingen er øremerket døveprestens arbeidsområde, noe det lenge har vært ønske om fra de døves organisasjoner.
-I tillegg til disse 25 nye stillingene, blir det opprettet en ny fengselspreststilling, men denne går på justisdepartementets budsjett, sier Lilletun.
Sjømannsmisjonen, eller Norsk kirke i utlandet, får styrket sitt budsjett med én million i forhold til det regjeringen hadde foreslått. Dette blant annet forat Norsk kirke i utlandet skal kunne overta ansvaret for den norske kirken i Stockholm på en skikkelig måte. Tusenårsjubileet på Moster i 1995, som nå har fått status som et nasjonalt kirke-jubileum, har fått én million ekstra i forhold til den ene millionen regjeringen alt ville gi, slik at denne viktige kulturhistoriske markeringen får to millioner over statsbudsjettet i 1994.
-Dessuten er jeg glad for at arealtilskuddet for private skoler og kirkebygg er på plass med ti millioner kroner, sier Jon Lilletun til slutt.
