
fredag 20. september 1996 08:43:14
Skole i demokrati
Det politiske oppgjøret etter håndteringen av medlemsjukset i ungdomsorganisasjonene blir en varm sak i Stortinget utover høsten og vinteren. Dersom partiene ønsker det, ser det utvilsomt ut som om det her ligger muligheter for at det oppstår en såkalt parlamentarisk situasjon, med påfølgende regjeringskrise.
Saken har mange sider som hver for seg er alvorlige. For det første er det avdekket at en hel generasjon politiske ledere med fortid i de politiske ungdomsorganisasjonene har vært med på å opprettholde et system der organisasjonene oppgav langt flere medlemmer enn de faktisk hadde, og på den måten fikk mer støtte enn de skulle ha hatt. Her sitter alle deltakere med et ansvar. Det er en alvorlig sak når de som skal lede landet inn i det nye årtusenet i nær fortid har vært ansvarlig for en praksis som de måtte vite var på kanten av loven - og vel så det.
Med all mulig grunn er det stilt kritiske spørsmål ved Barne- og Familiedepartementets rolle i saken. Det synes åpenbart at det er begått vesentlige saksbehandlingsfeil. Det har i mange år vært uklare retningslinjer. Departementet har ikke bidratt til å skape klarhet i forhold til organisasjonene. Rapporten fra Riksrevisjonen gir i seg selv grunnlag for at Stortinget bør stille den ansvarlige statsråd til parlamentarisk ansvar. Men som kjent er det ikke de formelle hensyn, men de rent politiske vurderinger som ligger til grunn når partiene på Stortinget tar stilling til om det skal fremmes mistillitsforslag. Den sikreste garantien for at så ikke skjer til slutt er vel at den parlamentariske populist Carl I. Hagen startet hele behandlingen av saken med å fremme et slikt forslag.
Organisasjonslivet i Norge er et stykke på vei kommet i miskreditt som følge av denne saken. Selvsagt er det en del som har seg selv å takke. Men det må ikke bli slik at aktiviteten i de politiske ungdomsorganisasjonene som følge av dette blir uglesett. De gjør nemlig en viktig jobb for samfunnet ved å være en skole i demokrati. Det er ikke tilfeldig at kull etter kull av ledere i alle partier har gått gradene i ungdomsorganisasjonen. Men også de mange som ikke blir yrkespolitikere, men går til vanlige jobber, har fått med seg verdifull ballast og samfunnsorientering fra disse organisasjonene.
Unge Venstres leder Helge Solum Larsen berørte noe veldig viktig da han svarte under Stortingets høring. De politiske ungdomsorganisasjonene skal og må være noe mer enn valgkamporganisasjoner for sine moderpartier. De skal være selvstendige organisasjoner som skal legge opp sin egen aktivitet etter medlemmenes ønsker. Offentlige støtteordninger må støtte opp under organisasjonenes frihet og uavhengighet. Nettopp derfor er det særlig uheldig at Stortinget i en panikkreaksjon forrige høst la den økonomiske støtteordningen om til å følge de respektive moderpartienes stemmetall. Her bør det være romslighet nok til å tenke seg om, og hvorfor ikke tenke nytt: Støtten til organisasjonene kunne for eksempel i langt større grad kanaliseres gjennom fritak fra offentlige avgifter. Det vil løse mange av kontrollproblemene og gi en direkte stimulans til aktivitet i organiasjonene.
