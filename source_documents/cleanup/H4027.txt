
19.5.2001
Morten Lund,
Pressemelding fra
Jordbruksoppgjøret:
ARBEIDERPARTIET EN UÆRLIG SAMARBEIDSPARTNER I JORDBRUKS­POLITIKKEN.
Også ved årets jordbruksoppgjør har Regjeringen oversett det Arbeiderpartiet og sentrumspartiene ble enige om i mai 2000 om framtidig inntektsutvikling i jordbruket. Hele hensikten med Stortingets behandling av Landbruksmeldingen var å fastlegge hva som skal være statens vilje når landbrukspolitikken utformes i praksis. Målet for inntektsutviklinga er et hovedpunkt, og ble formulert slik:
Dette flertall mener det må føres en aktiv landbrukspolitikk som sikrer aktive utøvere i jordbruket en inntektsutvikling og sosiale vilkår på linje med andre grupper i samfunnet.
I de merknader som ble skrevet i fjor finnes det ikke dekning for at noen brukstyper skal få nedgang i sine inntekter.
Senterpartiet er sterkt kritisk til at Regjeringen to år på rad legger fram tilbud i forhandlingene som medfører inntektsnedgang for gjennomsnittsbruket når sammenligningsgruppa har en inntektsvekst på 12-15.000 kroner Det er også sterkt kritikkverdig at Regjeringen bruker en forhandlingsstrategi som tvinger motparten til å godta en mye svakere inntektsvekst enn grupper for å hindre en betydelig nedgang i inntektene. Dette skjer ved at det ikke legges fram et nytt tilbud -bare en uforpliktende skisse- fra Staten i andre omgang, mens det gjøres klart at det er førstetilbudet som vil bli oversendt Stortinget dersom det blir forhandlingsbrudd. Etter Senterpartiet mening er dette ikke reelle forhandlinger når Arbeiderpartiet er villige til å samarbeide med Høyre og Fremskrittspartiet i Stortinget om å redusere inntektene til norske matprodusenter.
Senterpartiet er glad for at landbrukets organisasjoner gjennom sin forhandlingsvilje har fjernet de mest negative sider ved Regjeringens opplegg: nedgang i inntekt, fritt omsettelige melkekvoter samt omdefinering av velferdsordninger til en budsjettpost som reguleres av WTO-avtalen.
