
Tirsdag 14. juni 1994
Lars Gunnar Lie (KrF) etter jordbruksoppgjeret:
BER OM GJENNOMGANG AV FORHANDLINGSPROSEDYREN
- Ved at staten braut forhandlingane med Norsk Bonde- og småbrukarlag trass i at dei ønskte å forhandla vidare, fekk ein ein situasjon som krev kommentarer frå Stortingets si side. Eg vil be statsråden sjå til at en gjennomgang av forhandlingsprosedyrene vert teken opp, sa Kristelig Folkepartis Lars Gunnar Lie i debatten om jordbruksoppgjeret i Stortinget tirsdag.
KrFs næringspolitiske talsmann konstatera samstundes at staten sitt framlegg til jordbruksoppgjer i år ikkje er i samsvar med dei mål og prinsipp som Kristeleg Folkeparti ønskjer å leggja til grunn for landbrukspolitikken.
- Dette er klåre signal til næringa om ei EU-tilpassing. Frå Kristeleg Folkepartis side er det viktig å understreka at ein må ha forpliktande målsettingar i landbrukspolitikken, at distriktspolitiske målsettingar vert tillagt stor vekt, at ein får konkretisert produksjonsmåla og arealmål og inntektsmål, sa Lie. Han understreka at KrF meiner det er naudsynt med ein landbrukspolitikk som legg vekt på langsiktige målsettingar, og at ein tek overordna omsyn til natur- og ressursgrunnlaget.
- For å oppnå det overordna mål om å ha høg matvaretryggleik er det naudsynt å ha ein variert bruksstruktur, høg sysselsetting i næringa og ei geografisk fordeling av produksjonen, sa Lie i sitt innlegg. Han gjekk og imot å gjera melkekvotar omsetteleg.
KrFs næringspolitiske talsmann konstatera og at KrF legg noko anna i omgrepet "robust landbruk" enn det Regjeringa og stortingsfleirtalet synest å gjere.
- Kristelig Folkeparti meiner det er naudsynt å leggja mindre vekt på strukturrasjonaliseringa til færre og større bruk og heller prioritera tiltak som reduserer kostnadene på det enkelte bruk. Det er tilhøva på dei enkelte bruk som vil avgjera næringa si evne til å møte utfordringane framover, sa Lars Gunnar Lie.
