
Stortinget, 11. mai 1999
Ola T. Lånke:
Jeg er glad for at en samlet komite vil slå ring om de frivillige organisasjonene
Kulturkomiteen understreker de frivillige organisasjonenes betydning som sosiale, religiøse og kulturelle tradisjons- og verdiformidlere i samfunnet. Organisasjonene gir ikke minst også ledertrening og bidrar til å fremme demokrati og lagånd, uttalte Ola T. Lånke, Kristelig Folkepartis kulturpolitiske talsmann i dag, under debatten i Stortinget om rammevilkårene til de frivillige organisasjonene. Lånke peker på at Kristelig Folkeparti gjennom alle år har kjempet for at de frivillige organisasjonene skulle få så gode betingelser som mulig.
De to Stortingsmeldingene (St meld nr 27 (1996-97) Statens forhold til frivillige organisasjoner og St meld nr 44 (1997-98) Tilleggsmelding), er nå ferdig behandlet på Stortinget, og ble debattert i dag.
Lånke uttrykte i sitt innlegg bekymring for at de fleste ideelle organisasjoner viser til dels dramatisk tilbakegang. Svært mange av de tradisjonsrike frivillige organisasjonene sliter i motbakke. Mennesker i yrkesaktiv alder i dag sliter i stor grad med tidsbudsjetter. Engasjement for andre blir det ikke rom for i en travel hverdag.
Dette er alvorlig da organisasjonene tilfører vårt fellesskap andre dimensjoner, kall dem gjerne åndelige, ikke-matrielle eller verdimessige, i en tid hvor de materielle verdier i så stor grad preger våre liv.
Sentrumspartiene ble stående alene bak regjeringens forslag i ønsket om å styrke det medlemsbaserte arbeidet i frivillige organisasjoner ved at støtte formidles direkte til lokale lag og foreninger via kommunale kanaler.
Kristelig Folkeparti mener at dersom statlige overføringer til lokalt, frivillig arbeid skal ha den ønskete effekten, er det viktig å sikre at ressursene også kommer ned til lagsnivået i organisasjonene.
Selv om det har vært kritiske røster fra frivillige organisasjoner, vil Lånke fortsatt forsvare fordelingsordningen Regjeringen foreslo, fordi han mener at denne best sikrer mangfold og en god fordeling av den økonomiske støtten til de frivillige organisasjoners lokale arbeid.
Lånke er allikevel nå mest opptatt av at partiene må stå sammen om å sikre at den vedtatte ordning kommer til å gi mest mulig positiv uttelling for det lokale barne- og ungdomsarbeidet. Kristelig Folkeparti vil bidra til det.
Lånke er også opptatt av at det fremskaffes bedre oversikt over og kontroll med spilleautomatmarkedet. Dette er nødvendig for å motvirke spilleavhengighet og at det utvikles en negativ spillekultur i barn og unges oppvekstmiljø.
Lånke imøteser også at Regjeringen med det første legger fram forslag til en ordning med fradragsrett for bidrag/gaver til frivillige organisasjoner. Dersom en slik ordning blir gjennomført vil det ikke minst kunne være et viktig bidrag til å avhjelpe organisasjonenes økonomi og på sikt også redusere deres avhengighet av offentlig støtte.
