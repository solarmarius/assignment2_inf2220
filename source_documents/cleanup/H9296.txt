
9.6.2005
Stortingsrepresentant Morten Lund, Senterpartiet
Økt skog-skatt gir tap av arbeidsplasser
Skognæringa er den tredje største næring i Trøndelag. Bare byggebransjen og jordbruk/næringsmidler er større. Ringvirkningene av skogsdrifta er meget store. En primærproduksjon verdt 450 millioner kroner gis en sluttverdi på 5800 millioner gjennom resten av verdikjeden.
Det er dramatisk når Regjeringen foreslår en skatteøkning for skogbruket som innebærer en reduksjon i nettoinntekt for skogbrukeren på 20-30% like etter at Stortinget har sagt at det skal stimuleres til økt avvirkning. Det hjelper lite med fagre ord om langsiktighet og forutsigbarhet når en næring som er så forskjellig fra penge-flytterne skal utsettes for uventede forverringer nesten årlig.
Det er nå 6 måned siden gjennomsnittsligningen i skogbruket ble fjernet av Regjeringspartiene og Fremskrittspartiet. Nå ber de samme partiene Regjeringen vurdere om ordningen skal gjeninnføres. For 12 år siden ble beskatningen av skogbruksinntekt å anse som kapitalinntekt med 28% flat skatt. Dette blir nå endret slik at skatten for mange blir 50%.
Senterpartiet går mot de skatteøkninger som Høyre, Fremskrittspartiet og Kristelig Folkeparti nå gjennomfører først og fremst med støtte fra Arbeiderpartiet og Sosialistisk Venstreparti. Det er næringslivsfiendlig politikk når man nekter å behandle næringer med slik langsiktighet og så store ringvirkninger på annen måte enn vanlig kioskdrift. La meg bare minne om de særfordeler som Stortinget de senere år har gitt rederivirksomhet nettopp for di næringskjeden er så verdiskapende med rederiene som kjerne. I skogindustrien er det i dag tilgangen på virke som er "kjernen", og skattelette det viktigste virkemiddel. Det er sløseri av verste sort med en skatteøkning som fryktes å redusere avvirkningen med 20% og sysselsettingen med over 6000 årsverk. Og arbeidsplassene forsvinner der de trengs mest.
Senterpartiets motforslag er å beholde dagens flate skatt på 28% for skogbruksinntekt, innføre en fondsavsetningsordning med 10 års inntektsutjevning, innføre et risikotillegg i skjermingsrenta på 5% for alle enkeltmannsforetak, videreføre låg skatt på gevinst ved salg av driftsmiddel samt fritak for skatt på gevinst ved frivillig vern av skog. Dette gir skattelette for den enkelte, men økt verdiskaping, økt sysselsetting og økt skatteinngang til stat og kommuner. Kan noen i Høyre og Ap forklare hva som er galt med det?
