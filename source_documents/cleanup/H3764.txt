
22.1.97
Tor Nymo,
OPSETH ENDRER PRAKSIS FOR BRUK AV SKJØNNSMIDLER
- Kommunalminister Kjell Opseth endrer praksis for bruk av skjønnsmidler når han mener kommunene i Nord-Norge må bruke av skjønnsmidlene for å dekke utgiftene etter uværet i vinter, sier stortingsrepresentant Tor Nymo fra Senterpartiet. Det var i Stortingets spørretime i dag at denne saken ble tatt opp.
Nymo er helt enig i at de ekstra utgiftene ikke skal dekkes av den enkelte kommune, og at staten må bidra. - Men det statlige tilskuddet må dekkes ved en ekstrabevilgning, sier Nymo. Han mener det er uheldig at skjønnsmidlene brukes på denne måten. - De 324 millionene i ekstra skjønnsmidler som er en del av budsjettkompromisset i Stortinget før jul skal brukes til å løse viktige omsorgsoppgaver i kommune, ikke til å dekke ekstrakostnader som kommunene har i forbindelse med naturkatastofer, sier Nymo.
