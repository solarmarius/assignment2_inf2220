
29.11.02
Asmund Kristoffersen (DNA)
530 millioner mer til sykehus
Arbeiderpartiet har i sitt budsjettforslag økt bevilgningene til sykehusene med 530 millioner kroner. - Regjeringens sulteforing av sykehusene undergraver målet om en god offentlig helsetjeneste for alle, skriver helsepolitisk talsmann Asmund Kristoffersen.
Hvor ble det av reduserte køer og fjerning av korridorpasienter?
Regjeringen Bondeviks budsjett for 2003 legger ikke opp til økt pasientbehandling og fjerning av korridorpasienter. Vi har en regjering uten ambisjoner om å øke pasientbehandlingen ved våre sykehus. Det er sterkt kritikkverdig. For etter at regjeringen nå har inngått et budsjettforlik med Fremskrittspartiet, er det ikke bevilget nok penger til å sikre en forsvarlig behandlingskapasitet. Konsekvensene ser vi allerede. Det foreslås drastiske kutt på sykehustjenester over hele landet.
Sykehusene kan ikke klare å dekke økte lønns- og pensjonsutgifter og i tillegg effektivisere for å kunne behandle flere pasienter. Sykehusene har i 2002 og 2003 ekstraordinære pensjonskostnader på over 4 milliarder kroner. Det vil være svært uheldig om disse dekkes inn ved å ta av bevilgningene til behandling eller at helseforetakene må lånefinansiere dette på en slik måte at de bare skyver problemene foran seg.
Arbeiderpartiet vil derfor etablere en økonomisk fonds- eller låneordning som sørger for at store variasjoner i pensjonsutgifter ikke skal tvinge sykehusavdelinger til å stenge eller redusere tilbudet i år med høye pensjonsutgifter. Ordningen vil innebære at svingningene i helseforetakenes pensjonsutgifter jevnes ut over tid, og at disse svingningene ikke vil påvirke driftsutgiftene slik vi nå ser. En slik ordning må også omfatte de private helseinstitusjoner som helseforetakene samarbeider med. Vi kan ikke la svingningene på børsen avgjøre hvilke sykehusavdelinger som kan være i drift.
Men dette er ikke nok for å sikre et godt offentlig helsevesen. Arbeiderpartiet har derfor i sitt budsjettforslag økt bevilgningene med 530 millioner kroner til helseforetakene. Regjeringens sulteforing av sykehusene undergraver målet om en god offentlig helsetjeneste for alle. Helhetlig styring av sykehusene er en forutsetning for å sikre at alle som trenger det, får gode og likeverdige tilbud om behandling når de trenger det.
