
27.09.02
Per-Kristian Foss
Et stort bidrag til en enklere hverdag for bedriftene
- Jeg er svært tilfreds med at investeringsavgiften nå faller bort fra 1. oktober. Avgiften har hatt helt urimelige utslag og den har vært en stor byrde for næringslivet, sier finansminister Per-Kristian Foss. Avgiftslettelsen utgjør 6 milliarder kroner på årsbasis, og er den største avgiftsreduksjonen som er vedtatt for en enkeltavgift.
- Bortfallet er et langt skritt framover i arbeidet med å redusere avgiftsbyrden og forenkle regelverket, understreker finansministeren. Avgiften - med alle sine unntak, særbestemmelser og kompliserte regler - har også vært svært vanskelig å håndheve. Finansdepartementet kan nå straks fjerne 12 forskrifter og forenkle 12 andre forskrifter betydelig når avgiften faller bort 1. oktober. I tillegg kan Skattedirektoratet også oppheve 3 forskrifter.
- Investeringsavgiften har vært en dårlig måte å skaffe staten inntekter på. Det har derfor lenge vært bred politisk enighet om at den bør fjernes. At det har tatt så lang tid skyldes at inntektene av avgiften har vært så store. Jeg er stolt av at det er denne Regjeringen som nå faktisk har klart å skaffe budsjettmessig rom for å fjerne avgiften. Vi har gjort det uten å øke andre skatter og avgifter, og det er svært viktig for denne Regjeringen, sier Foss.
Avgiftslettelsen som nå kommer næringslivet til gode er på 6 milliarder kroner. Av dette beløpet må 5,5 milliarder kroner dekkes inn på 2003-budsjettet, i og med at avgiften først bortfaller nå i oktober.
Investeringsavgiften ble innført som en midlertidig avgift i 1970, samtidig med merverdiavgiften. Det er bare merverdiavgiftspliktige som har betalt investeringsavgiften, men i årenes løp er det innført en rekke unntak som har gjort avgiften uhyre komplisert å administrere. Unntakene har hatt mange ulike begrunnelser, som miljøhensyn, hensynet til konkurranseutsatt næringsliv, distrikter, primærnæringer osv. Handelsnæringen og tjenesteproduksjon har imidlertid for en stor del hatt avgift, men også her har det vært mange unntak. Eksempelvis har frisøren hatt investeringsavgift på kontorstolen sin. Advokater har ikke hatt det. Innvendig vindusvask har ikke hatt avgift. Utvendig vindusvask på samme bygning har hatt avgift.
- Jeg er svært tilfreds med at vi nå får bort en rekke ordninger som har komplisert hverdagen både for næringsliv og avgiftsmyndigheter, sier finansministeren.
