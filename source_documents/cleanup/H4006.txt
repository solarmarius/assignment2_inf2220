
14.6.01
Morten Lund,
Pressemelding fra
SUNNHETSMERKING PÅ MATVARER BØR TILLATES.
Senterpartiets stortingsrepresentant fra Sør Trøndelag, Morten Lund, ønsker å fjerne et eksisterende forbud mot å gi forbrukerinformasjon om dokumentert positiv helsevirkning i annonse for næringsmidler og på næringsmidler som er emballert. Under Odelstingets behandling av hjemmel for norsk merkeordning for landbruksprodukter fremsatte Lund følgende forslag:
"Stortinget ber Regjeringen utrede og legge fram forslag om en ordning som tillater bruk av helsepåstander ved merking og markedsføring av næringsmidler".
Lund sier i en kommentar fra Stortinget at forskerne allerede har store kunnskaper om sammenhengene mellom kosthold og livstilssykdommer som kreft og hjerte- og kar sykdommer, og ser derfor ingen grunn til at ikke dette bør kunne kommuniseres til forbrukerne.
- Jeg synes det er naturlig at forbrukerne kan gjøre sitt valg også på grunnlag av næringsmidlenes innvirkning på egen helsesituasjon. Etterspørselen etter helsekost og økologisk produserte produkter har økt jevnt de siste årene, noe som viser at forbrukerne ønsker sunnere kosthold. For samfunnet vil dette på sikt kunne bety store økonomiske gevinster og kortere helsekøer, sier Lund.
- Når dagens forbud mot å merke matvarer med helsepåstander en gang blir fjernet, må det etableres en ordning som kontrollerer at påstandene er godt nok dokumentert for å unngå at forbrukerne blir lurt.
- Avstemningen i Stortinget i natt endte med at forslaget fikk støtte bare fra Senterpartiet, Kristelig Folkeparti og Venstre. Jeg antar at de andre ønsker å vente til det foreligger EU-regler som kan kopieres, avslutter en noe oppgitt Morten Lund fra Stortinget
