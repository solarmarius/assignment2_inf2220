
21.09.02
Venstre
Framtida er sosialliberal
Venstre er det sosialliberale partiet. Frihet for enkeltmennesket og ansvar for hverandre, er essensen i den sosiale liberalismen. Venstre har en helhetlig visjon for det moderne Norge. Derfor prioriterer vi miljø, småbedrifter og sosialt ansvar som våre viktigste saker.
Venstre arbeider for en ny og framtidsrettet miljøpolitikk. Norge skal bli et foregangsland for moderne miljøteknologi og bruk av fornybare energikilder. Livsgrunnlaget ­ jord, luft og vann ­ må sikres ved styrking av naturvernet. Vi vil satse stort på kollektivtrafikk i og omkring storbyene.
Venstre er småbedrifts- og gründerpartiet. Vi vil ha en skattepolitikk som belønner nyskaping og miljøvern, bedre samspill mellom forskning og næringsliv, økt arbeidsinnvandring, og et enklere Norge. Det må bli like naturlig å skape sin egen arbeidsplass som å bli andres arbeidstaker.
Venstre vil gi folk tillit i sosialpolitikken. Vi vil innføre borgerlønn, fordi de som trenger hjelp har bruk for omsorgspersoner, ikke kontrollerende byråkrater. Vi krever en ny narkotikapolitikk som gir økt livskvalitet for de tunge misbrukerne. narkomane trenger hjelp, ikke straff. venstre vil gi en stemme til de voldsofre, kvinner og barn utsatt for menneskehandel, og ofre for tvangsekteskap må få den oppmerksomhet de fortjener og har krav på. det vil Venstre være en garantist for.
Venstre ønsker et flerkulturelt samfunn og en bedre integreringspolitikk. Økt arbeidsinnvandring vil tilføre det norske samfunnet mer mangfoldig kompetanse, sikre nødvendig arbeidskraft og bidra til toleranse og likeverd. En vellykket integrering forutsetter deltakelse og at alle utviser respekt for de rettigheter og plikter samfunnet og demokratiet bygger på.
I sum blir dette det sosialliberale Norge - et mye bedre alternativ for landet enn en ny epoke med sosialdemokrati eller ytterliggående høyrepolitikk med Fremskrittspartiet i regjering, mener Venstres landsstyre.
Folkpartiet Liberalernas sterke framgang i Sverige er et godt eksempel på at de liberale ideene har livskraft når folk ser hva de går ut på, mener Venstres landsstyre.
