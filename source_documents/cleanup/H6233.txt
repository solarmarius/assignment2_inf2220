
08.10.02
Stortingsrepresentant Øystein Hedstrøm, FrP
LØFTEBRUDD I SÆRKLASSE
I Samarbeidsregjeringens forslag til Statsbudsjett for 2003 begås et løftebrudd i særklasse.
Senest i juni vedtok samtlige Stortings-partier, med unntak av SV, en såkalt nettolønnsordning for sjøfolkene på utenriksferjene. Det samme flertallet vedtar videre at Stortinget ber Regjeringen så snart som mulig om å utrede et forslag til et system for å sikre at norske sjøfolk er konkurransedyktige.
Tre måneder senere foreslår altså Samarbeidsregjeringen å fjerne en ordning de nettopp har stemt for å innføre, samt at de avstår fra å fremme forslag som vil gjøre alle norske sjøfolk konkurransedyktige. Dette er en uakseptabel vingling, og det illustrerer en ustabilitet som det maritime Norge har måttet leve med i altfor mange år.
Mens Europa gjør sitt beste for å tiltrekke seg kompetansebasert maritim virksomhet, er verdens tredje største sjøfartsnasjon iferd med å miste sin posisjon. Vi har i dag 1000 færre sjøfolk enn for ett år siden, og flere rederier har begynt å flagge skipene til andre registre. Det er faresignal vi bør ta på alvor. 90 prosent av EUs handelsflåte er i dag registrert i land som har tonnasjebeskatning som er langt bedre enn den norske, og de fleste landene har i tillegg langt bedre ordninger for sjøfolk. Både Danmark og Sverige har for eksempel nettolønnsordninger for sine sjøfolk, og en norsk sjømann er dermed over 40 prosent dyrere enn sine naboer.
Den norske sjømann og det norske maritime miljø er verdt å satse på! De representerer vår største eksportnæring etter olje- og gassnæringen, og den maritime klyngen sysselsetter 80.000 mennesker. Forsvinner rederiene og sjøfolkene, står også disse arbeidsplassene i fare, og det vil i størst grad ramme distriktene. Derfor er det viktig at vi har maritime ordninger på linje med våre naboer og konkurrenter.
Fremskrittspartiet har alltid støttet sjøfolkene og rederiene, og det vil vi fortsette med! Da er det ikke nok å reversere Samarbeidregjeringens negative forslag det er helt avgjørende at den norske tonnasjeskatten er på nivå med Europa, og at alle norske sjøfolk er konkurransedyktige. Verdens tredje største sjøfartsnasjon skal fortsatt være i toppen!
