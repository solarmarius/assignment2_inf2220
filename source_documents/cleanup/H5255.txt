
Oslo 29.10.01
Sentralstyreuttalelse fra AKP:
STOPP KRIGEN MOT AFGHANISTAN!
MAT, MEDISINER OG KLÆR - IKKE BOMBER!
USA, Nato - og dermed Norge - er i krig med Afghanistan. Det er en hån mot ofrene for terroraksjonen mot New York, når USA nå svarer med ny terror mot uskyldige afghanere. De tusener av sivile som nå drepes av USAs bomber har ikke noe ansvar for 11. september-terroren, heller ikke de titusener som rammes av den humanitære katastrofen krigen skaper.
USAs statsterrorisme fører til forbrytelser mot menneskeheten og avler ny terrorisme i stedet for å fjerne den.
AKP krever at Norge med egne utspill, og gjennom sin plass i FNs sikkerhetsråd, krever at terrorkrigen stoppes øyeblikkelig.
Såvel FNs menneskerettsansvarlige Mary Robinson som flere norske hjelpeorganisasjoner advarer nå mot en gigantisk humanitær katastrofe dersom krigen fortsetter inn i vinteren. Norge har bevilga penger til nødhjelp som ikke kan realiseres pga krigen. Dette er dobbeltmoral og et forsøk på å dekke over sin delaktighet i krigen.
Norge må trappe opp den humanitære hjelpen til Afghanistan drastisk, og være pådriver for å få stanset krigen slik at mat, klær og medisiner kan komme inn i landet. Om dette ikke gjøres, vil norske myndigheter være medskyldige i de lidelsene folket i Afghanistan påføres.
