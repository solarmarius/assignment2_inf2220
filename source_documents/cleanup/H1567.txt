
Stortinget, 17/3 - 2000.
FREMSKRITTSPARTIETS
STORTINGSGRUPPE
Fra Stortingsrepresentant Lodve Solholm, Fremskrittspartiets kommunalpolitiske talsmann.
STORE FORVENTNINGER TIL KOMMUNAL- OG REGIONALMINISTER SYLVIA BRUSTAD.
Fremskrittspartiets kommunalpolitiske talsmann, Lodve Solholm, har store forventninger til den nye kommunal- og regionalministeren.
- Nå må kommunal- og regionalminister Sylvia Brustad sette i gang en aktiv modernisering av norsk kommunesektor, og da spesielt å igangsette en avvikling av fylkeskommunen, noe som hun har kommet med tanker om tidligere, sier Lodve Solholm. En av hennes største oppgaver, fremholder Solholm, vil bli å få til et mer objektivt inntektssystem for kommunene, og vi ser derfor frem til å se hva hun finner på i den kommende kommuneøkonomi proposisjonen som kommer i mai. Utfordringen blir å finne frem til et mer rettferdig for kommunesektoren, enn det som er i dag.
- Den nye kommunalministeren må også sette konkurranseutsetting på dagsorden raskt, slik at kommunene nå kan få fortgang i å effektivisere sin daglige drift, uttaler Solholm, som også uttrykker håp om at den nye kommunalministeren ikke vil legge seg flat for Kommuneforbundet i denne saken.
