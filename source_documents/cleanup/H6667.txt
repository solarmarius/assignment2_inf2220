
15.01.03
FrP
Sandberg krever utleveringsavtaler
Innvandringspolitisk talsmann i FrP, Per Sandberg, har i dag stilt et skriftlig spørsmål til utenriksministeren for å få klarhet i hva Regjeringen har foretatt seg, eller vil foreta seg for å sikre utleverings- og transittavtaler med andre land.
Jeg tror Regjeringen ikke har vært sitt ansvar bevisst, sier Sandberg.
Under behandlingen av den såkalte Krekar-saken har det kommet frem at Norge mangler transittavtaler med Tyrkia og Syria for å kunne sende personer tilbake til Nord-Irak. Dette til tross for at kommunalminister Erna Solberg slår fast at kurdere fra Nord-Irak ikke har behov for beskyttelse.
- Siden asylsøkere fra Irak i 2002 utgjorde et betydelig antall av de asylsøkerne som kom til Norge, burde det vært en selvfølgelighet at Norge hadde slike avtaler, sier Per Sandberg.
- Det sitter jo nå personer på asylmottak i Norge som vi ikke klarer å sende ut på grunn av mangel på utleveringsavtaler, fortsetter han.
Utenriksministeren må nå svare for hvilket initiativ han vil foreta seg for å opprette flere av slike avtaler. Jeg mener det er absolutt nødvendig å få på plass slike avtaler for å sikre at vi raskt og smertefritt kan sende grunnløse asylsøkere hjem, avslutter Sandberg.
