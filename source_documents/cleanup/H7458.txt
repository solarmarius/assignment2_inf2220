
10.8.2003
sv
Kristin Halvorsen vil ha full gjennomgang av bruken av norske militære styrker
Kristin Halvorsen tar et oppgjør med regjeringens bruk av norske militære styrker i utlandet når hun besøker sommerleiren til Sosialistisk Ungdom, SVs ungdomsorganisasjon i Tvedestrand søndag 10.august.
- Regjeringen ser ut til å legge størst vekt på hva som skaper begeistring i Washington, og ikke på hvor vi kan gjøre den beste jobben. Vi trenger en full gjennomgang av politikken når det gjelder prioriteringen av norske militære styrker i utlandet, mener Kristin Halvorsen.
Kristin Halvorsen viser til at Norge har satset betydelig på styrker i Afghanistan og i Irak, og nesten har avviklet deltakelsen i FN-styrker. Norge sa nei da vi ble spurt om å bidra i Kongo før sommeren.
- I stedet for å sende styrker for å gjøre president Bush fornøyd må vi spørre oss hvor trengs vi best, og hvor kan vi gjøre den beste jobben, mener Halvorsen.
Norge deltar fremdeles både i krig og fredsbevaring i Afghanistan, ved at vi både deltar i Enduring Freedom og i ISAF.
Mandag tar NATO over kontrollen med stabiliseringsstyrkene ISAF i Afghanistan. Kristin Halvorsen mener Norge må trekke styrker ut av operasjon Enduring Freedom, og konsentrere innsatsen om ISAF.
- Det er uklart om disse operasjonene trekker i samme retning mot et mer stabilt Afghanistan. USA har dobbelt så mange soldater til å drive krig, som ISAF har til å bevare fred. USA beskyldes for å støtte opp om lokale krigsherrer som undergraver den sentralmakten ISAF skal beskytte. Nå må Norge avslutte sitt bidrag til krigen og konsentrere innsatsen om fredsbevaring, mener Halvorsen.
