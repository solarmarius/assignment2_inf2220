
torsdag 4. september 1997 18:33:15
Venstre:
-Byggestart for opera i 1999
Venstre tar nå til orde for byggestart for en ny opera i løpet av 1999. - Norge trenger en kulturreising og en storsatsing som bygging av en ny opera kan representere, sier Venstres Fredrik Skagen. Forfatteren Skagen er Venstres listetopp i Sør-Trøndelag. Han har brukt svært mye av valgkampen til å kjempe for en ny kulturpolitikk. - Bygging av opera vil være et symbol på at Norge tar kultur på alvor. Samtidig må det satses på å stimulere det lokale musikk- og teaterliv slik at en satsing på opera kan bli en satsing som kommer hele landet til gode.
- Utfordrer Jagland-regjeringen
- Jagland-regjeringen har på alle mulige måter signalisert at de ønsker å skyve ut bygging av ny opera på ubestemt tid. De siste dagers markering av årtusen-skifte med oppføring av en rekke praktbygg, herunder opera, er foreløpig ikke mye mer enn en valgkamp-gimmick. Å sette ned en uavhengig arbeidsgruppe som får lov til å levere en idé-pakke, er ikke annet enn å skjule regjeringens uvilje til handling. Venstre utfordrer nå kulturministeren til å gi et forpliktende signal til velgerne før valget: Blir det eller blir det ikke bygging av opera i kommende periode?
- Kulturløst liv fattig
- Uten kultur blir livet fattig. Det er kulturlivet som skiller menneskene fra dyrene. Uten kultur bli livet redusert til spising, soving, arbeid og forplantning, sier Skagen. Han mener det er rom for og behov for betydelige kulturinvesteringer i Norge i løpet av neste stortingsperiode. Skagen sa dette på en pressekonferanse på Oslos gamle Vestbanestasjon i dag. Vestbanen er et av de foreslåtte lokaliseringssteder for en ny opera. Venstre tar foreløpig ikke stilling til lokaliseringsspørsmålet, men valgte seg i dag Vestbanebygget som en symbolsterk ramme om sin pressekonferanse.
Venstre går inn for følgende framdriftsplan for behandling av opera-saken:
1998: Lokaliseringsvedtak
1998/99: Arkitektkonkurranse
1999: Byggestart
2001: Mål om ferdigsstillelse
Kostnader:
Det verserer en rekke kostnadsoverslag alt etter hva slags standard man måtte legge til grunn. Venstre vil legge til grunn at en ny opera må kunne være et allsidig bygg som kan tilby en rekke sceneløsninger og gode arbeidsvilkår for de ansatte. Venstre ønsker å prioritere operabygg og vil anvise inndekning for en slik satsing i kommende budsjetter.
