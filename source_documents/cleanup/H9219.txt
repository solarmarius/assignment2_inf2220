
13.05.2005
Øystein Djupedal, finanspolitisk talsmann for SV
Viljeløst budsjett fra sliten regjering
- En regjering som legger fram sin siste viktige sak før valget etter lunsj fredag før pinse, har resignert,
sier Øystein Djupedal, finanspolitisk talsmann for SV.
Regjeringens egne tall viser at barnehageutbyggingen nå er på et nivå som gjør at vi vil få tilnærmet full barnehagedekning i år.
Allikevel legges det ikke opp til å følge opp barnehageforliket der barnehageprisen skal reduseres til 1800 kroner fra 1. august i år.
- Småbarnsforeldrene opplever nok en gang brutte løfter i barnehagepolitikken. Regjeringen bryter en avtale når de ikke følger opp
barnehageforlikets formulering om redusert pris fra i høst. Reelt behov for barnehageplasser vil ikke avdekkes før prisen er redusert.
Dette blir en prioritert sak for SV i denne budsjettbehandlingen, understreker Djupedal.
I revidert budsjett legger regjeringen opp til 2,5 ganger så sterk vekst i det private som i det offentlige forbruket, og reduserer kommunenes
frie inntekter.
- Bildet av en regjering som undergraver fellesoppgavene i samfunnet bekreftes nok en gang. Skoler, barnehager, sykehus og eldreomsorg blir
taperne når Høyre styrer Finansdepartementet, påpeker Djupedal.
På tross av en god økonomisk utvikling i landet, drevet fram av ekstremt høy vekst i oljeinvesteringene, går ikke arbeidsledigheten ned. 1. kvartal i år
var det fremdeles 110 000 arbeidsledige.
- Regjeringen har sviktet de arbeidsledige. Skattelettelser for de rikeste har vært viktigere enn effektive tiltak mot ledigheten. Sjøl i oppgangstider er
det nødvendig med særskilte tiltak for å gjøre arbeidsledige kvalifisert for de tilgjengelige jobbene. Dette har ikke regjeringen skjønt, uttaler Djupedal.
