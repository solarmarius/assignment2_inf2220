
Onsdag 1. juni 1994
Kristelig Folkepartis Kvinner har landsmøte:
LEDERSKIFTE OG FAMILIEMANIFEST
Aud-Inger Aure fra Kristiansund takker av etter seks år som leder for Kristelig Folkepartis Kvinner når organisasjonen samles til landsmøte i Oslo i dagene fra fredag 3. til søndag 5. juni. Torunn Selsvoll Nyborg fra Fjell kommune i Hordaland blir ny leder i organisasjonen. Hun er nå første nestleder. Behandlingen av et politisk manifest om barnefamiliene blir den viktigste saken på landsmøtet, sier Aud-Inger Aure.
-Det er fremdeles behov for en egen kvinneorganisasjon i Kristelig Folkeparti, ikke minst med tanke på rekrutering og skolering av kvinner til politiske verv. KrF fikk en brukbar kvinneandel i stortingsgruppa etter siste stortingsvalg, med fem kvinner blant 13 representanter, men situasjonen er ikke like lys alle steder. Det finnes fylkesstyrer uten en eneste kvinne, og kommune- og fylkestingsgrupper uten kvinnelige medlemmer, sier Aud-Inger Aure, som selv er medlem av fylkestinget i Møre og Romsdal. I forrige periode var hun vararepresentant til Stortinget. Da Kjell Magne Bondevik var utenriksminister, møtte hun fast, og var medlem av justiskomiteen. Blant de sakene hun profilerte seg i denne perioden, var lovendringen som gjorde at såkalte "atompasifister" ble behandlet på linje med andre militærnektere.
-Det er tradisjon at landsmøtet i KrFK behandler et kvinnepolitisk manifest. For to år siden vedtok vi et manifest om Kvinner og økonomi, og denne gang settes fokus på situasjonen for barnefamiliene, sier Aud-Inger Aure.
