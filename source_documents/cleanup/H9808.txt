
Dato: 20. desember 2005
Energipolitisk talsmann i FrP, Ketil Solvik-Olsen
- Regjeringen må sikre finansiering av gassrør
FrP etterlyser garantier om finansiering av hovedinfrastruktur for gassrør.
- Staten må snarest ta ansvar for å sikre at det bygges hovedinfrastruktur for naturgass, krever FrPs Ketil Solvik-Olsen.
- Dersom Regjeringen mener alvor om økt bruk av naturgass, så må de gi mer forpliktende signaler om finansiering av infrastruktur, sier han.
Solvik-Olsen ber nå Olje- og energiministeren om å gi en redegjørelse om å likestille myndighetsansvaret for infrastruktur for strøm og gass.
- Det er grunn til å tvile på Regjeringens reelle vilje til å bygge gassrør. De roper høyt om at det offentlige må eie kraftproduksjon og strømnettet, men setter seg på gjerdet når gassrør skal finansieres.
FrP mener staten må ta hovedansvaret for å sikre utbyggingen av infrastruktur for naturgass, på lik linje med ansvaret for utbygging av vei- og strømnettet.
- De siste årene har Arbeiderpartiet flere ganger foreslått konkret at staten må bevilge 3 milliarder kroner til gassrør. Nå sitter de i Regjeringen, og nøyer seg med å jobbe frem flere utredninger, sier Solvik-Olsen.
- Nå haster det med å få en garanti fra staten om at de vil sikre finansiering av hovedgassrør. Jeg frykter at mange aktører blir sittende på gjerdet inntil staten forplikter seg sterkere økonomisk, fremholder han.
- Jeg er skuffet over at Regjeringen så langt ha unnveket å snakke om finansiering. Utbygging av gassrør krever store investeringer i infrastruktur, og næringslivet har ikke tilstrekkelig kapital til å gjøre dette alene, sier Ketil Solvik-Olsen.
