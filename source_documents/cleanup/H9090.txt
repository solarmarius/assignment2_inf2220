
12.3.2005
SP
Fråsegn frå Senterpartiets landsmøte i Kristiansand 11. - 13. mars 2005
Eit berekraftig pensjonssystem
Betre pensjonar for sjølvstendig næringsdrivande
Senterpartiet sluttar seg til framlegget om å innføre obligatorisk, supplerande tenestepensjon for alle - i tillegg til pensjonar frå Folketrygda. Regjeringa har derimot ikkje klarlagt om dette også skal gjelde dei nær 170 000 sjølvstendig næringsdrivande som har hovudinntekta si frå næringsverksemd. Berre 10 pst. av desse betaler i dag premiar til supplerande pensjonsordningar. I dag har dei ikkje høve til å spare innanfor kollektive tenestepensjonsordningar.
Senterpartiet ynskjer at ordninga med private pensjonsavtaler (IPA) må betrast for å gjere det meir attraktivt for personleg næringsdrivande å spare til eigen pensjon. Dette kan skje ved å endre skattereglane slik at IPA nærmar seg reglane som gjeld for kollektive tenestepensjonsordningar.
Lønsemda til sjølvstendig næringsdrivande og i små bedrifter må ikkje svekkjast dersom obligatorisk, supplerande tenestepensjon også skal gjelde dei. Staten lyt i så fall minke kostnadene deira gjennom offentlege bidrag i overgangsfase, nett som det offentlege var og er med på å finansiere AFP-ordninga.
Sp ynskjer brei semje om nytt pensjonssystem og betra pensjonsrettar for kvinner
Meininga med ei pensjonsreform er å bremse veksten i dei offentlege utgiftene til alderspensjonar i tiåra framover. Senterpartiet stør dei to viktigaste tiltaka som Regjeringa har gått inn for:
I. Innføring av delingstal, slik at pensjonen minkar dersom forventa levealder aukar. Delingstalet skal vere likt for kvinner og menn.
II. Årleg regulering av løpande alderspensjonar tilsvarande gjennomsnittet av løns- og prisveksten. Dette vil framleis sikre pensjonistane ein del av den generelle velstandsutviklinga.
Senterpartiet er samd med Regjeringa i at pensjonssystemet lyt verte meir oversiktleg for folk flest, og støttar framlegget om årlege oversikter over opptent pensjonsformue. Senterpartiet ser også positivt på framlegget om å styrkje pensjonsrettane for uløna omsorgsarbeid utanfor arbeidsmarknaden, og vil at opptente pensjonspoeng skal kunne delast ved skilsmisse. Dessutan må kjønnsnøytrale pensjonspremiar sikrast i alle offentlege pensjonsordningar. Både AFP-ordninga og alle særaldersgrenser må vurderast i samband med endringa av Folketrygda.
Sp vil medverke til at pensjonsreforma fører til reduserte økonomiske forskjellar, betre jamstelling og auka verdiskaping.
