
24.01.03
Karita Bekkemellem Orheim
EFTA-dom sørgelig for likestillingen
- EFTA-domstolens avgjørelse om at øremerking av stillinger kun for kvinner er i strid med EØS-reglene, var dessverre som forventet. Dette er sørgelig for likestillingen, men nå må vi finne andre like fruktbare tiltak. Dommen betyr at vi må jobbe aktivt for å endre EUs politikk på likestillingsområdet. Regjeringen må presse på for å bedre likestillingspolitikken i sin kontakt med EU, sier Karita Bekkemellem Orheim, utdanningspolitisk talskvinne i Arbeiderpartiet.
- Kun 13% av alle professorene i Norge er kvinner. Likevel snakkes det sjelden om likestilling innen forskning. Dette må vi rette på, og det er et sterkt behov for tiltak som vil medføre flere kvinnelige professorer. Norge er et lite land, som må ta i bruk alle ressurser, ikke bare den ene halvdelen av befolkningen. Målet må være en mangfoldig forskning. Dette handler om hvordan vi skal få best mulig kvalitet i norsk forskning, sier Orheim.
- Tallenes tale er klar, og utdanningsinstitusjonene og myndighetene må inngå et forpliktende samarbeid for å rette opp skjevhetene og for å fjerne proppene i systemet som er et hinder for kvinner i å bli professorer. Dette krever rask politisk handling, fastslår Orheim.
