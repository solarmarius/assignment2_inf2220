
Dato: 18. mars 2005
FrPs formann, Carl I Hagen, og stortingsrepresentant Per Sandberg
- Send Krekar ut nå
FrP fremmet i dag et forslag i Stortinget om å instruere regjeringen til å sende mulla Krekar ut av landet umiddelbart. - Bakgrunnen for forslaget er et brev fra UDI til Kommunaldepartementet som tar til orde for at dette bør gjøres, sier FrP-formann Carl I Hagen.
I Utlendingsdirektoratets (UDI) brev til Kommunaldepartementet blir det svært godt dokumentert at mulla Krekar både utgjør en trussel for Norges sikkerhet og at det overhode ikke finnes grunnlag for opphold.
-Vi vil derfor ikke tillate ytterligere trenering av denne saken og finner ingen tungtveiende argumenter for å ikke sende han ut av landet umiddelbart, sier Hagen, som har fremmet forslaget sammen med partikollega Per Sandberg. - Dette forslaget er i realiteten en utfordring til de andre partiene om hvorvidt de virkelig ønsker mulla Krekar ut av landet, understreker Sandberg. Nå som alle fakta er på bordet og Irakiske myndigheter har gitt klart uttrykk for at Krekar ikke vil bli henrettet bør det ikke finnes flere unnskyldninger, mener han.
Utfordrer Stoltenberg
- Hvis Jens Stoltenberg og Arbeiderpartiet mener alvor med sitt stadige prat i mediene om oppgjør med islamsk fundamentalisme ville det være en god start å støtte dette forslaget, spesielt med tanke på signaleffektene et slikt vedtak vil gi, avslutter Sandberg og Hagen.
Vedlagt: Dok:8 forslag fremsatt i Stortinget i dag.
- - - -
Dokument nr. 8:
(2004-2005)
Forslag fra stortingsrepresentant Per Sandberg og Carl I. Hagen om endelig effektuering av UDIs utvisningsvedtak av Faraj Ahmad Nasjumuddin alias Mulla Krekar.
Til Stortinget
Bakgrunn
UDI leverte tirsdag 18. februar sin anbefaling i utlendingssaken til Faraj Ahmad Najmuddin, kjent som mulla Krekar, til Kommunal- og regionaldepartementet. I den meget gode og gjennomarbeide begrunnelsen kommer det i tillegg til de tidligere bevisene mot Faraj Ahmad Najmuddin frem klare nye forhold som gjør det klinkende klart at han faktisk utgjør en trussel for Norges sikkerhet og at det ikke finnes grunnlag for opphold.
Forslagstillerne viser i denne sammenheng til brevet og anbefalingen fra UDI til Kommunal- og regionaldepartementet datert 3.mars 2005 som er vedlagt.
Forslagstillerne er overrasket over at Regjeringen åpner for at forsvareren til Faraj Ahmad Najmuddin skal ha rett til ny uttalelse, da dette i utgangspunktet ikke er påkrevd i følge norsk lov. Advokaten til Faraj Ahmad Najmuddin har hatt rikelig med muligheter for å kommentere og besvare de forhold som er avgjørende for hans utvisning. En slik uttalelsesrett vil etter forslagstillernes syn kun bidra til å trenere effektueringen av vedtaket og mener derfor at uttalelsesretten må benyttes umiddelbart eller sees bort.
Denne saken har behov for en svært rask avklaring både med hensyn til rikets sikkerhet og med tanke på troverdigheten til norsk utlendingspraksis. Signaleffektene i slike saker er svært viktig og denne saken har således bidratt negativt.
Forslagstilleren vil fremheve at en effektuering av utvisningsvedtaket vil være i tråd med EMK, da Irakiske myndigheter til norsk presse har gitt klare signaler om at de er villige til å akseptere hans retur og samtidig gi garantier for at han ikke blir henrettet.
Forslagstillerne er av den klare oppfatning at Faraj Ahmad Najmuddin må sendes ut av landet umiddelbart og at Kommunal- og regionaldepartementet må benytte sin instruksjonsrett for å få dette effektuert snarest. Forslagstillerne er videre av det syn at Faraj Ahmad Najmuddin sak mot staten, ikke gir grunnlag for oppsettende virkning på utvisningsvedtaket.
FORSLAG
På denne bakgrunn fremmes følgende
forslag:
1. Stortinget ber Regjeringen benytte sin instruksjonsrett ovenfor Utlendingsnemnden for å effektuere vedtaket om utsendelse av Faraj Ahmad Najmuddin alias mulla Krekar umiddelbart.
Carl I. Hagen Per Sandberg
