
12. juli 2001
Mette K. Ofstad
- Kvinner må bruke stemmeretten
- Vi er midt i valgkampen - selv om det er sommerferie. Jeg har nettopp lest det historiske heftet som DnA har sendt ut til de kvinnepolitiske styrene i forbindelse med 100 års jubileet - Fra stemmerettskrav til kvinneregjering. Det er interessant lesning. For her får vi mer enn en idé om hvordan kvinner har kjempet gjennom de siste 100 år for mange av de rettighetene vi i dag tar som en selvfølge, skriver Mette K. Ofstad, leder i kvinnepolitisk styre i Telemark og nestleder i Kragerø Arbeiderparti, i feministbrevet fra uke 28.
Vi er midt i valgkampen - selv om det er sommerferie. Jeg har nettopp lest det historiske heftet som DnA har sendt ut til de kvinnepolitiske styrene i forbindelse med 100 års jubileet - Fra stemmerettskrav til kvinneregjering. Det er interessant lesning. For her får vi mer enn en idé om hvordan kvinner har kjempet gjennom de siste 100 år for mange av de rettighetene vi i dag tar som en selvfølge.
En av de største og viktigste sakene var stemmeretten. Allerede fra 1884 ble dette kravet reist, og kvinnene drev en intens kamp for å oppnå denne retten. Ved hjelp av strategi, underskriftskampanjer, demonstrasjonstog og godt politisk arbeid oppnådde kvinnene denne retten i 1913 til tross for betydelig motstand fra mennene som mente at det var de som skulle ta seg av politikken.
Men hva skjer nå nesten 90 år senere?
Det viser seg at en stor prosent kvinner mellom 25 og 45 rett og slett ikke bruker stemmeretten sin! Det er så ille at jeg nesten ikke kan tro at det er tilfelle. Skal vi skusle vekk en rett som det er kjempet så hardt for?
Jeg spør meg: Hva kan grunnen være til at kvinner ikke stemmer?
Er det slik at hverdagen er så presset at kvinnene ikke har ork til å sette seg inn i hva det enkelte parti står for og dermed blir sittende i sofaen?
Det er et økt press på unge kvinner i dag - ja kvinner i mellomalder også. Skal man være oppegående i arbeidsmarkedet er det et stort press på vellykkethet innenfor en rekke områder. Helst skal vi alle se ut som Ally McBeal, være på høyde med tante Sofie i huset, være på topp yrkesmessig, samtidig som mors- og kvinnerollen krever sitt i familiesammenheng.
Eller er grunnen likegyldighet? Det er liten tvil om at vi har det bra i Norge i dag. Vi ligger på førsteplassen i UNDPs statistikk der vi er det landet der det er best å leve både inntektsmessig, utdanningsmessig og på leverkårsvis. Kanskje tenker mange at vi har det så bra - er det nødvendig å stemme?
Det er nødvendig å stemme. Vi har en stor oppgave med å overbevise sofasittekvinnene. Velferdsordninger står på spill - tenk sykelønnsordningen. Internasjonal solidaritet kan få en knekk - Høyre tenker å kutte radikalt i bistandsbevilgningene. Og en liten biting - Høyre vil ta vekk pressestøtten - det vil bety mye for mange små samfunn om lokalavisa forsvinner. Norske borgere er viden kjent for å være et avislesende folk i et land med et mangfold av aviser av forskjellige farge og oppfatning. Billigere barnehager og SFO - hvilket parti kjemper for det? Og hva med miljøpolitikk? Hvilket parti av noen størrelse satser sterkest her? Jo jenter, vi har en oppgave foran oss disse to månedene med å få flest mulig ikke-stemmende jenter til å stemme, helst på Arbeiderpartiet. Men uansett, så stem, for det er nesten et svik å ikke bruke denne retten som våre formødre har kjempet så innbitt og så hardt for.
Vi skylder dem faktisk å stemme.
