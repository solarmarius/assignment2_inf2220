
23.10.02
Aslak Sira Myhre, leder i RV
Partistøtte og lokaldemokratiet
I statsbudsjettet som foreligger er det foretatt en dramatisk nedskjæring av støtten til politiske partier og lokale valglister. Uten noen forutgående høring er den statlige støtten til alle partier på kommune- og fylkesplan skåret vekk.
En ny regel gjør at partier som fikk mindre enn 2,5% av stemmene ved sist stortingsvalg, ikke vil motta noen form for statsstøtte fra 1.1.2003 i henhold til framlagt budsjett. Andre partier må søke sin sentrale ledelse om støtte uten at det finnes noen retningslinjer som sikrer dem midler.
Kuttenes omfang
Støtten til partiene på kommuneplan var gjennom stemme-, gruppe- og representantstøtten på 43,9 mill. kroner i saldert budsjett 2002. Tilsvarende beløp for partiene på fylkesplan var 63,7 mill kroner (inklusive ungdomsstøtten på 5,7 mill. kroner). Disse beløpene har gjennom mange år vært stabile i sum og alltid indeksregulert for nytt år. Det samlede beløp som faller bort i 2003 er 110,9 mill. kroner (3% indeksregulert). Dette beløpet skal erstattes av en økning av sentral pott for de politiske partiene på 63,4 mill. kroner. (kfr. s. 54 i St.prp. nr. 1, AAD). Det reelle kuttet i statsstøtte til partiene er dermed ca. 50 mill. kroner.
I tillegg er informasjonsstøtten til partiene redusert fra 14,7 mill. kroner til 11,0 mill. kroner. (side 132, St.prp. nr. 1, KKD). Nominasjonsstøtten som tidligere ble gitt over KRDs budsjett (5,8 mill) er også bortfalt og bakt inn i hovedtallet for partistøtte 2003.
Rød Valgallianses tap av all statstøtte i 2003, dvs. 1,81 mill. kroner, vil sammen med andre små partiers tap kun utgjøre en liten del av den totale reduksjonen. Reduksjonene i statsbudsjettet rammer følgelig alle stortingspartier i sin lokale virksomhet - i størrelsesorden 40 mill. kroner. Ingen kan tro at det sentrale leddet av et parti vil redusere sine budsjetter i en slik størrelsesorden.
Stortingets utgifter øker dramatisk
Partistøttekuttet er begrunna med effektiviseringsargumenter. Når det gjelder bevilgningene til partiene på Stortinget, finnes ikke slike betraktninger i finansdepartementets proposisjon (se side 35 og utover). Her er det dramatisk vekst på alle poster. Bevilgningene til partigruppene øker med 17,7 mill kroner til 84,6 mill. Driftsutgiftene (som også kan overføres til gruppene) øker med 55 mill til 533 mill. kroner. Utstyr og vedlikehold øker med 58,8 mill til 113,1 mill. kroner. Til sammen er økningene i dette kapitlet på 137,5 mill. kroner. Til grunn for denne eksplosive økningen er blant annet Stortingets egne vedtak om økning av grunntilskudd til gruppene og representantstøtte på henholdsvis 64% og 241% fra 1.10.2000 til 1.10.2003 (3 år).
Statsbudsjettet rammer lokaldemokratiet
Statsbudsjettets økning av Stortingets utgifter er delvis saldert mot et dramatisk kutt i den lokale virksomheten til partiene. Dette rammer lokaldemokratiet hardt. Sammen med omleggingen i godkjennelse og registrering av partier fører disse endringene til at det nesten er umulig å tenke seg at det kan starte opp og utvikle seg landsomfattende partier fra lokalpolitikken. Ved å skjære bort all støtte til de partiene som ikke hadde 2,5 % av stemmene ved sist stortingsvalg, midt inne i en lokalvalgperiode, inviteres Stortinget til å foreta en maktdemonstrasjon av omfordeling til egen fordel.
Vi frykter at fylker og kommuner i neste omgang vil legge samme prinsipp til grunn for sin lokale støtte til partiene som statsbudsjettet legger opp til. Det kan ta resten av den offentlige støtten fra småpartiene. RV mottar på landsbasis ca. 40 % av de offentlige inntektene fra kommune- og fylkesbevilgninger.
De kuttene som nå er foreslått er alvorlige for alle partiers grunnorganisasjoner, men er helt avgjørende for RV og andre småpartier. Vi frykter at vi blir glemt når budsjettforlikene skal snekres sammen nærmere jul.
I et brev RV har sendt til statsminister Kjell Magne Bondevik har vi appellert til ham om å revurdere hele opplegget for partistøtten og gjeninnføre alle partiers rett til å motta lokal støtte på de kriteriene som i dag brukes.
