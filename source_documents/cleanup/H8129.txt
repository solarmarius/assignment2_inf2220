
30.1.2004
Lars Sponheim vedr. Helge Seips død
Det er med stor sorg vi har mottatt budskapet om Helge Seips bortgang. Han var en av Venstres og landets fremste politiske ledere, sier Venstres leder Lars Sponheim.
Seip var mangeårig stortingsrepresentant fra Oslo, kommunalminister i Borten-regjeringen, og Venstre-leder fra 1970 til partisplittelsen i 1972. Deretter ble han leder i det som etter hvert ble hetende Det Liberale Folkepartiet, som ble fusjonert med Venstre igjen i 1988. Lars Sponheim sier at Seip var et forbilde for han selv, da han som ny leder i 1996 ville plassere Venstre tydeligere i det politiske landskapet og gjøre partiet maktpolitisk interessant igjen.
Seip meldte seg aldri inn i Venstre igjen, men holdt god kontakt med partiet. - Ikke minst var han en god og nyttig støttespiller og rådgiver i den perioden da jeg satt alene på Stortinget fra 1993 og til 1997, sier Lars Sponheim. Helge Seip var helt til det siste en hyppig gjest i Venstres sekretariat ved sine mange besøk i Stortinget.
