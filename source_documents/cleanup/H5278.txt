
5/11-01
Senterpartiets sentralstyre:
Stopp bruken av klasebomber
Senterpartiet tar på det skarpeste avstand fra bruken av klasebomber i Afghanistan og oppfordrer utenriksministeren til å ta opp spørsmålet med den amerikanske utenriksminister under dagens samtaler.
Senterpartiet ber Regjeringen lytte til Den internasjonale Røde Kors Komiteen som mener deler av dagens bruk av klasebomber er i strid med internasjonal humanitær rett og som ber om pause i bruken av klasebomber inntil det foreligger et avtaleverk på området.
Det vil være oppsiktsvekkende om ikke Regjeringen følger opp anbefalinger gitt av den største autoriteten på internasjonal humanitær rett.
Senterpartiet vil også understreke at Regjeringen forventes å følge opp Stortingets vedtak av 14. juni 2001 hvor Stortinget ber Regjeringen sette i gang et arbeid som kan lede fram til et forbud mot klasebomber, på linje med forbudet mot antipersonellminer. Det vil være fullstendig ødeleggende for dette arbeidet om Regjeringen ser gjennom fingrene på den pågående klasebombingen i Afghanistan og ikke tar dette opp med amerikanske og britiske myndigheter.
