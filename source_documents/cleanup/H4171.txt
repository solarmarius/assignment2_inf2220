
tirsdag 2. september 1997 13:42:18
- Regjeringen må gjøre jobben sin
- Det er pinlig at Norge nok en gang får kritikk av FNs høykommisær for flyktninger. Nå må regjeringen gjøre jobben sin og gå gjennom norsk asylpraksis. Ikke minst viser Gholam-saken, hvor regjeringen kaster ut en familie som har bodd i Norge i mange år, behovet for å vurdere norsk asylpraksis sier Venstres nestleder Guro Fjellanger.
Hun viser til at det er over et år siden regjeringen fikk kritikk og varslet en gjennomgang av norsk asylpraksis.
- I løpet av året har regjeringens politikk overfor asylsøkere blitt mer restriktiv. Gholam-saken er et eksempel på hvor meningsløs norsk asylpolitikk kan være. De skal kastes ut etter å hva vært sju år i landet. Det viser at vi trenger en gjennomgang og en mer liberal praksis, sier Fjellanger.
Hun mener regjeringen må slutte å somle i denne saken.
- Selv om det er valgkamp i landet, bør regjeringen gjøre jobben sin. Det kan virke som om regjeringspartiets taktiske interesser i valgkampen er større enn behovet for å følge opp internasjonale forpliktelser. Det er skuffende at Arbeiderpartiet unnlater å ta opp flyktningespørsmål når de har valgt FrP til sin hovedfiende i valgkampen sier Guro Fjellanger.
Oslo 2.september
