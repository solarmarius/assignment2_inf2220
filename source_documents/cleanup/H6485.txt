
19.12.02
Inger Enger, Sp
Kommunene får ikke styre energibruken
Spurte om energiforbruk i hyttefelt
Senterpartiets Inger Enger henviste til et hyttefelt i Vågå og til de storstilte planene for ny fritidsbebyggelse som fins i Hemsedal, i Stortingets spørretime sist onsdag. Hun spurte Olje og energiministeren om han ville ta initiativ til å for å endre loven, slik at kommunene har mulighet til å begrense strømforbruket i nye hyttefelt.
Både i Vågå og i Hemsedal har kommunene ønska å legge inn krav til energibruken i nye hyttefelt i reguleringsbestemmelsene. Ved Lemonsjøen i Vågå ønska utbyggeren og kommune å anlegge et miljøvennlig hyttefelt der hytteeierne ikke skulle få installere mer enn 10 kilowatt elektrisk effekt.
I Hemsedal ville kommunen pålegge hytteeierne å knytte seg til et felles fjernvarmeanlegg for å redusere strømforbruket. Begge steder må myndighetene sette sin lit til privatrettslige avtaler, fordi plan- og bygningsloven ikke hjemler slike bestemmelser.
Statsråd Einar Steensnæs stilte seg positiv til intensjonen bak Inger Engers spørsmål, og ville oversende både dette og meningsutvekslingen i spørretimen til Planlovutvalget, slik at de kan vurdere dette ved revisjonen av plan- og bygningsloven. -Mangelen på strøm denne vinteren viser oss at vi må ha fornuftige tiltak for å styre energibruken. Når utbyggere tar initiativ for å begrense strømforbruket i nye hyttefelt, slik vi ser i de to eksemplene over, må også myndighetene kunne følge opp dette gjennom plan- og bygningsloven sier Inger Enger. -Jeg er glad for at Regjeringa nå vil ta dette med i revisjonsarbeidet.
