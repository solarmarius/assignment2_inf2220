
5.6.98:
Tron Erik Hovind,
SENTERPARTIET GÅR INN FOR BILLIGHETSERSTATNING PÅ GARDERMOEN
Justiskomiteen i Stortinget har i dag avgitt innstilling i saken om billighetserstatning for de som har blitt berørt av Gardermoutbyggingen. Senterpartiets representant i Justiskomiteen, Tor Nymo, har foreslått å gi billighetserstatning på 70.000 kr til alle som ble tvangsflyttet og alle gjenboere på Sør-Gardermoen.
Det er sterkt beklagelig at ingen av de andre partiene som er representert i justiskomiteen, Arbeiderpartiet, Fremskrittspartiet, Kristlig Folkeparti og Høyre, støtter forslaget om billighets­erstatning. Istedet går alle disse partiene i mot en slik erstatning.
Gardermoen er spesiell. Her står vi ikke overfor en tradisjonell ekspropiasjon, men et helt lokal­samfunn er avviklet, etter først å vært båndlagt for nybygging siden 1971. De berørte har i tillegg til å miste hus og hjem, også mistet hele sitt lokalsamfunn med skole, samfunnshus, foreninger naboskap og nettverk. Hele lokalsamfunnet er borte. En slik masseekspropiasjon har ikke lovgiver tenkt på når ekspropiasjonslovgivningen ble laget, og derfor er det riktig å gi billig­hets­erstatning i dette helt spesielle tilfellet.
Grunnervervsprosessen på Gardermoen har vært en lang og svært tung sak for veldig mange av de berørte. Ved vedtak om utbygging av Hovedflyplass på Gardermoen, la stortingsflertallet ingen føringer for hvordan innløsningsprosessen skulle handteres. Det er blandt annet en av grunnene til at prossen ble så tung for mange. Nå har Stortinget muligheten til å rette opp dette, og avslutte denne saken på en verdig måte.
Når flertallet i justiskomiteen ikke velger å gjøre det , vil innløsningsprosessen på Gardermoen for all fremtid oppleves som uavsluttet for veldig mange av de berørte. Billighetserstatning fra Stortinget ville vært en annerkjennelse fra det organ som vedtok Gardermoutbyggingen.
Senterpartiet vil fremme forslag om billighetserstatning på kr 70.000 når saken kommer opp til behandling i Stortinget 15. juni. Det er da å håpe at de andre partiene vil komme til et annet standpunkt enn det de hadde i justiskomiteen.
