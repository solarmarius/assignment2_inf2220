
Fredag 15. april 1994
Stortingsrepresentant Are Næss (KrF):
LETTVINT ARGUMENTASJON OM SEKSUALUNDERVISNING
-Det er for lettvint å si at det faktum at det er et lavere antall graviditeter blant tenåringsjenter i Nederland enn i Norge skyldes at skolene i Nederland gir tidlig seksualundervisning, slik at de unge debuterer seksuelt senere enn i Norge. Da ser man bort fra at eksempelvis "angrepiller" har vært i salg i Nederland i mange år. Det sier stortingsrepresentant og medisinprofessor Are Næss (KrF, Hordaland).
Are Næss sier at han regner tilgangen på høydoserte prevensjonspiller, såkalte "angrepiller", som en vel så sannsynlig forklaring på at det forekommer færre tenårings-graviditeter i Nederland enn i Norge.
-Når slike piller blit tatt etter et ubeskyttet samleie, vil de forårsake en tidlig abort dersom det har skjedd en unnfangelse. Slike tidlige aborter vil hverken bli registrert som graviditeter eller som svangerskapsavbrudd. Det må derfor være betydelige "mørketall" i statistikken fra Nederland, og de kan derfor ikke uten videre sammenliknes med de norske, sier Are Næss.
-Tallene fra Nederland blir brukt som argument for at også norske skoler skal øke og/eller forsterke seksualundervisningen. Det vil føre til senere debuter og færre svangerskap, blir det sagt. Det er ikke noen udiskutabel sammenheng mellom kunnskap og adferd i seksuallivet. Dersom en skal påvirke adferden, må en være villig til å skape holdninger, ikke bare formidle kunnskap, sier stortingsrepresentant Are Næss.
