
Fredag 6. januar 1995
Stortingsrepresentant Solveig Sollie (KrF):
NEI TIL BEHOVSPRØVING
AV BARNETRYGDEN
- Kristelig Folkeparti sier nei til behovsprøving av barnetrygden. Mer rettferdighet for småbarnsfamiliene må skje ved innføringen av kontantstøtte, og ikke ved å ta penger fra dem, mener Kristelig Folkepartis Solveig Sollie.
KrFs familiepolitiske talskvinne mener Arbeiderpartiet er på feil spor når de nå lanserer behovsprøving av barnetrygden.
- Behovsprøving vil aldri kunne skape rettferdig fordeling. Universelle ordninger er langt mer å foretrekke og man kan heller bruke skattesystemet til å skape rettferdig fordeling, mener Sollie. Hun mener forslaget faller enda dårligere ut når AP-kvinnene i tillegg foreslår at barn over tre år skal få gratis barnehageplass i fire timer hver dag.
- Et slikt forslag forsterker bare forskjellen enda mer mellom de som har barnehageplass og de som ikke har det. Familien trenger økt støtte, og KrF er gjerne med på et løft i barnefamilienes økonomi. Men det må i første rekke skje for familier med barn under 3 år for å gi familien økt valgfrihet gjennom en kontantstøtteordning. Familien trenger mer tid sammen, og det gir en kontantstøtte mulighet til å velge, understreker Solveig Sollie.
