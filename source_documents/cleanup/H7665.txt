
Dato: 12.09.03
Stortingsrepresentant Øyvind Vaksdal (FrP)
Frykter for industriarbeidsplasser
Stortingsrepresentant Øyvind Vaksdal (FrP) frykter for norske industriarbeidsplasser når det innføres et norsk kvoteregime for CO2 utslipp i Norge. Miljøvernminister Børge Brende vil likevel ikke forsikre Vaksdal om at norsk industri ikke ender opp med miljøkrav som er strengere enn konkurrentland i EU.
- Jeg håpet at Brende ville se hvilken vanskelig situasjon mye av norsk industri vil komme i dersom de får ytterligere forverret konkurransevilkårene. Vår industri er allerede blant de mest miljøvennlige i verden. Det kommer ikke miljøet til fordel dersom ytterligere særnorske miljøkrav påfører industrien så høye kostnader at de tvinges til å flytte ut, kommenterer Vaksdal.
Det er tidligere signalisert at Brende mener kvotesystemet som EU legger opp til ikke er omfattende nok. Dette kan innebære at norsk industri får strengere miljøkrav, og dermed ytterligere forverrer konkurransekraften.
