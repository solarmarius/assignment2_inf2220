
Dato: 14. oktober 2005
Stortingsrepresentant Jan Arild Ellingsen (FrP)
- Passivt politibudsjett fra regjeringen
FrPs Jan Arild Ellingsen er svært skuffet over det han kaller et passivt politibudsjett fra regjeringen Bondevik. - Her er det ingen satsing. De rødgrønne må levere langt mer om de skal ha noen troverdighet i kriminalitetsbekjempelsen, sier han.
- Mens folk fortsatt opplever at politistasjoner er helgestengt og at det ikke finnes ressurser til å bekjempe hverdagskriminalitet, er regjeringen mer opptatt av å styrke oljefondet enn kampen mot kriminaliteten, sier Ellingsen.
- Regjeringen gjør i grunnen ikke annet enn å videreføre dagens budsjett. Dermed kommer det ingen konkret opptrappingsplan for politiet og heller ingen skikkelig utbygging av fengselskapasiteten.
- Skal politidekningen i Norge komme på svensk eller dansk nivå trenger vi hvert fall tusen til to tusen tjenestemenn ekstra på landsbasis de nærmeste årene, det får vi ikke med slike budsjetter.
Regjeringen foreslår en oppstartsbevilgning til Halden fengsel på 20 millioner kroner. - Dette forslaget er som en dråpe i havet. Fengselet er berammet til å koste 1,2 milliarder kroner, da er ikke 20 millioner nok til gjerdet rundt engang, sier Ellingsen.
Jan Arild Ellingsen er imidlertid glad for at regjeringen reduserer rettsgebyret slik at det blant annet blir billigere å bytte bank. - Men det er langt fra nok til å gjøre dette til et akseptabelt budsjett. Den rødgrønne regjeringen er nødt til å styrke politibudsjettet betydelig, dersom de skal ha noe troverdighet i kriminalpolitikken, avslutter han.
