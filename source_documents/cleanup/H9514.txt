
Dato: 16. august 2005
Nestformann i FrP, Siv Jensen
Siv Jensen vil ha svenske alkoholavgifter
- Når statsminister Göran Persson varsler reduksjoner i de svenske alkoholavgiftene, må Norge følge etter. Ellers vil grensehandelen eksplodere, sier nestformann i FrP, Siv Jensen.
Det er Nettavisen som melder at den svenske statsministeren Göran Persson i et intervju i Svenska Dagbladet i dag, varsler kutt i den svenske spritskatten. - Da er Norge nødt til å gjøre det samme, ellers vil grensehandelen eksplodere fullstendig, advarer Siv Jensen.
- Uten et avgiftsnivå som harmoniserer med det svenske vil grensehandelen bare øke og øke. I går fikk vi meldinger om at grensehandelen hittil i år beløper seg til 8,5 milliarder kroner, mens rekorden for et helt år, som ble satt i 2003, er på 9 milliarder kroner.
- Vi trenger en avgiftsreduksjon på alkohol og tobakk som monner, og som ikke gjør det lønnsomt å reise til Sverige, mener hun.
Jensen mener regjeringen har skylden for den høye grensehandelen. - Når Regjeringen ikke vil reduserer avgiftene på alkohol og tobakk tilstrekkelig, er det ren politisk uvilje som gir grensehandelen. Med en rødgrønn regjering vil situasjonen dessverre bare bli enda verre.
