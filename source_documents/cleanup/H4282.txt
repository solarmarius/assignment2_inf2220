
tirsdag 8. juni 1999 16:59:35
Venstres sentralstyre:
- Operaen bør ligge på Vestbanen
Venstres sentralstyre mener det nye operabygget bør ligge på Vestbanen, og er skuffet over at Fremskrittspartiet nå bidrar til at Bjørvika, som er det dyreste og kulturpolitisk dårligst egnede alternativet, kan bli foretrukket i Stortinget.
Fremskrittspartiet har bestemt seg for å stemme imot begge lokaliseringsalternativene, og sier dermed i praksis nei til å påvirke hvordan vi kan få mest mulig igjen for de utgiftene det offentlige har i forbindelse med byggingen av et nytt operahus.
Samtidig er sentralstyret glad for at det nå ser ut til å bli fattet et vedtak om bygging av et eget operahus. Et nytt operabygg vil bety et betydelig kulturpolitisk løft, og Venstres sentralstyre registrerer med glede at det er bred oppslutning i Stortinget om at Norge som kulturnasjon trenger en slik institusjon.
Venstres sentralstyret understreker samtidig at det ikke er noen motsetning mellom å legge operabygget til Vestbanen og samtidig satse på byutvikling i Bjørvika.
