
13.5.2005
Stortingsrepresentant Inger S. Enger (Sp)
Nødvendig med forpliktende opptrappingsplan for Kulturminnefondet
?Alt for mange freda og verneverdige bygninger og anlegg forfaller og blir ødelagt. Uerstattelig kulturhistorie og viktige ressurser for framtida går tapt. Eierne har i mange tilfeller en uoverkommelig oppgave med å ta vare på freda hus med minimal bistand fra staten. Det er derfor helt nødvendig med en forpliktende opptrappingsplan for Statens kulturminnefond, slik at den årlige avkastningen kan økes fra dagen 13,5 millioner kroner per år og til ca 100 millioner kroner per år, sier Senterpartiets miljøpolitiske talskvinne Inger S. Enger.
Enger mener det er på høy tid å øke kapitalen i Kulturminnefondet, og setter pris på at Regjeringen nå vil doble grunnkapitalen fra 200 til 400 millioner kroner. Men dette har tatt alt for lang tid, og Regjeringen sier fortsatt ikke noe om når neste økning vil komme. Senterpartiet har foreslått å trappe opp kapitalen i hvert statsbudsjett siden Kulturminnefondet ble opprettet i 2002. Kulturminnefondet har vist at det fyller en svært viktig rolle med å kombinere offentlig og privat kapital for å ta vare på kulturarven. I perioden 2003-2005 har det blitt søkt om 175 millioner kroner fra fondet, mens det bare har blitt innvilget 22 millioner kroner.
?Kulturminnene er viktige for å gi steder identitet og særpreg. Verneverdige miljøer utgjør verdier og kvaliteter en ikke finner andre steder, og vi blir stadig mer oppmerksomme på at de gir viktig grunnlag for næringslivssatsing. Det ligger mye god samfunnsøkonomi i å ta vare på gamle hus og anlegg og å kanskje gi dem nye funksjoner, framfor alltid å skulle bygge nytt. Dette er ting som er viktige for framtida og som vi må ta oss råd til i et land som Norge, sier Enger.
