
21.2.97
Magnhild Meltveit Kleppa,
Krokodilletårer frå HØGRES Per Kristian Foss
- At Per Kristian Foss har nytta taletida på Sogn og Fjordane Høgre sitt fylkesårsmøte
til å anklaga Senterpartiet for manglande distriktsprofil, er meir enn frimodig. Han gret krokodilletårer når han uttrykkjer uro over drivstoffavgiftene. Foss veit at Senterpartiet
ikkje hadde auka bensinavgift i sitt alternative budsjett. Han veit også at Høgre kunne sytt for eit heilt anna og lågare nivå på drivstoffprisane ved å støtta Senterpartiet sitt forslag om like prisar i heile landet. Høgre og Ap har i fellesskap kutta på transportstøtta og med det medverka til høgare bensinpris i distrikts-Norge, sa nestleiar i Senterpartiet, stortingsrepresentant Magnhild Meltveit Kleppa, på årsmøtet i Sogn og Fjordane Senterparti i Balestrand fredag.
Kleppa sa at ho hadde fylgt Foss og Høgre sitt arbeid på nært hald i Stortingets finanskomite denne stortingsperioden. - Når Senterpartiet har reist framlegg om ein betre distriktspolitikk har Høgre - med Per Kristian Foss i spissen - alltid vendt tommelen ned. Høgre har gått inn for auka moms på matvarer og sagt ja til at matvarer skal kosta meir i distrikts-Noreg enn i sentrale strok. Høgre har sagt ja til ulik medisinpris i heile landet - noko som vil bety høgare pris i distrikts-Noreg. Når vi i tillegg veit kva Høgre står for i landbrukspolitikken og i den generelle distriktspolitikken, er det mildt sagt lite truverdig når Per Kristian Foss og Høgre ynskjer å framstilla seg som distrikta sin beste ven, sa Kleppa.
- Så seint som i dag er det kome tal som syner auka utflytting frå Nord-Norge og sentralisering til Oslo og Akershus. Grendeskular og vidaregåande skular blir nedlagde. Mange lokalsamfunn blir tappa. Storbyområda har pressproblem. Dette er resultatet av det Arbeidarpartiet og Regjeringa har presentert som «verdens beste distriktspolitikk». Vi veit at det er Høgre som har gitt Ap fleirtal for denne politikken. Ikkje minst på grunn av distriktspolitikken er det naudsynt med eit alternativ både til Arbeidarpartiet og Høgre, sa Magnhild Meltveit Kleppa.
