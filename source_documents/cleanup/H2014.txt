
Onsdag 23. desember 1992
Stortingsrepresentant Knut Risnes (KrF):
Pressestoff
Av Nils-Petter Enstad
MÅTTE KASTE MEG PÅ TOGET NÅR DET STO DER
-Det var et tog som sto klart til avgang, og ville jeg med det, måtte jeg ta det nå. Avgjørelsen var vanskelig, men jeg er likevel glad for det valget jeg gjorde. Det sier Knut Risnes, som siden i oktober har møtt på Stortinget som Kristelig Folkepartis andre representant fra Hordaland. For Knut Risnes ble 1992 det året da han definivt skrinla sine rikspolitiske ambisjoner, og ga beskjed om at han ikke var aktuell som kandidat til stortingsvalget i 1993. I stedet søkte og fikk han stillingen som skole- og kultursjef i Austrheim kommune.
-Er du først blitt bitt av den politiske basillen, slipper den ikke taket i deg så lett. Jeg har hatt stor glede av politisk arbeid, både på lokalplanet og som vararepresentant til Stor-tinget. Ved siden av varamannsvervet, har jeg også vært ordfører i Austrheim, og kunne nok fortsatt som det noen år til. Men samtidig har jeg følt behov for å ha en stilling som ikke var på åremål, så når stillingen som skole- og kultursjef ble ledig, søkte jeg, og tok dermed en definitiv avskjed med den eventuelle rikspolitikeren Knut Risnes, sier han.
-Har omstillingen fra politiker og ordfører til etatsjef vært vanskelig?
-Egentlig ikke. Er du ordfører i en liten kommune, kommer du tett inn på både sakene og personene, og jeg har ikke følt at jeg som ordfører satt noen trinn over det administrative apparatet. Vi har hatt nær og god kontakt, og det føler jeg vi har fremdeles, selv om rollene er byttet, og jeg arbeider på en litt annen måte. Det har med mentale holdninger å gjøre, og den mentale omstillingen hadde jeg forberedt meg på, sier Knut Risnes, som avviser at kommunepolitikere bør ha en tids karantene før de går inn i kommunale lederstillinger.
-Det er da ikke noe suspekt i det å ha vært politiker! Politiske verv er også en jobb som må gjøres, og som gir kvalifikasjoner i tillegg til de man måtte ha fra før, sier han.
Mest makt?
-Vil kommunepolitikerne være de som bestemmer, har de muligheter for det, slår Knut Risnes fast når han blir spurt om hvem som har mest makt i en kommune: Politikerne eller administrasjonen. Han legger imidlertid ikke skjul på at også administrasjonen har stor makt, og at begge nivåer kan stå i fare for å bruke eller misbruke denne makten.
-Alle politiske avgjørelser må jo foreberedes fra bunnen av. Om jeg bruker min egen etat som eksempel: Når jeg legger fram et forslag til vedtak for mitt hovedutvalg på saksområdene skole, kultur eller barnehager, så vet jeg at det forslaget er bygget opp fra grasrota av, og er en gjennomarbeidet konklusjon på hva som vil tjene saken best. Så må politikerne ta sin avgjørelse ut fra en helhetsvurdering.
-Kan det tenkes at du som etatsjef legger fram et forslag til vedtak som du som politiker ville stemt imot?
-Ja, det kan helt opplagt tenkes. Som politiker representerer jeg et parti og er valgt på et partiprogram, som etatsjef representerer jeg etatens interesser. Politikerne må vurdere ut fra et helhetssyn, og jeg vil ikke se det som noe personlig nederlag om KrFs gruppe i Austrheim stemmer mot en innstilling jeg har lagt fram, sier Knut Risnes.
Skole og kultur
Knut Risnes synes det er en god idé å samle skolesaker og kultursaker i én etat. Ikke minst i landskommuner trekker dette en linje bakover til den tid da læreren var den viktigste kulturarbeideren i lokalmiljøet.
-Skolene er fremdeles viktige lokale kulturknutepunkt, og jeg synes kombinasjonen skole og kultur både er god og naturlig.
-Men det fører til at kommunen alltid har en kultursjef med skolefaglig bakgrunn, men ikke en skolesjef med kulturfaglig bakgrunn?
-Det er riktig nok, og lovverket gir jo heller ikke adgang til å ansette skolesjefer som ikke har skolefaglig bakgrunn. Jeg ser ikke den helt store konflikten her. Skoleverket er en såpass "spesiell" materie at det er helt nødvendig at skolesjefen selv har bakgrunn fra skolen, mener Knut Risnes, som var rektor ved barne- og ungdomsskolen i kommunen da han ble ordfører.
En jobb å bli gammel i
Skole- og kultursjefen i Austrheim tror han har fått en jobb han kan bli gammel i, og har som utgangspunkt at det er fra denne stillingen han vil gå over i pensjonistenes rekker om et antall år. Det sto et tog på stasjonen, og han er fornøyd med at han tok det.
-Jeg har derfor stor forståelse for at partifelle Kåre Gjønnes har vurdert på samme måten, og søkt fylkesmannstillingen i Sør-Trøndelag. Det er et enormt tap for KrF, Kåre Gjønnes har vært en positiv miljøfaktor i såvel vår egen stortingsgruppe, som i stortingsmiljøet generelt, men jeg forstår veldig godt at også han har følt behovet for å finne en jobb der han ikke sitter på usikre fire-års-kontrakter. Vi må ta slike valg i livet av og til. Jeg måtte ta mitt i sommer, og jeg har stor respekt for at Kåre må ta sitt nå, sier Knut Risnes til slutt. (KrF-Press)
