
åØ13.05.2005
Karin Andersen, parlamentarisk nestleder i SV
- Erna byr på nye skolekutt og mindre valgfrihet
Mens Høyre lover bedre skole for barna og mer valgfrihet for eldre i sine festtaler, viser regjeringen sitt sanne
ansikt i opplegget for kommuneøkonomien til neste år.
- Der inviteres kommunene til fortsatt å kutte i kvaliteten i skolen og gi pleietrengende eldre
mindre valgfrihet og uverdige kår, sier Karin Andersen.
Lekkasjen i avisene om 1,3 mrd ekstra til kommunene viser seg nå å være en ren bløff. I virkeligheten får ikke
kommunene det noe lettere. De økte inntektene på 1,3 milliarder blir nemlig spist opp av økte utgifter. Dette fordi
antallet eldre som trenger pleie og unger som trenger skoleplass øker i kommunene.
SV mener det er nødvendig å forbedre kommunenes økonomi med 4 til 5 mrd i 2006 ut over regjeringens opplegg.
Det er avgjørende for å rette opp underskudd og øke kvaliteten på utdanning, velferd, kultur og eldreomsorg.
- Arbeidsledigheten øker blant pleiere og lærere, samtidig som de ansatte som er igjen i sykehjem
og skoler må slite mer. Derfor er mer penger til kommunene også viktig for å styrke norsk økonomi,
sier Andersen.
Hun mener KrFs prat om fattigdomsbekjempelse blir et slag i lufta når den hjelpen, som på et tidligere tidspunkt kunne
hindret at fattigdom oppstod, blir fjernet. Mens folks private forbruk øker kraftig, må kommunene kutte tilbud og la
bygninger og eiendom forfalle. Slik kan det ikke fortsette.
- Denne regjeringa har ingen ambisjoner. Derfor trenger Erna avløsning til høsten av ei ny regjering
som vil satse på en moderne kvalitetsskole, god omsorg og pleie, og få til mindre forskjeller mellom
fattige og rike, sier Karin Andersen.
