
Torsdag 4. februar 1993
Valgerd Svarstad Haugland om Askers langtidsplan:
FINE FORMULERINGER - VAGE LØSNINGER
Det er mange fine og gode tanker om hva slags samfunn man ønsker, men det er få konkrete forslag til løsninger i den gjeldende kommuneplanen for Asker kommune. Jeg vil derfor utfordre kommunestyret til å ta en grundig verdidebatt i forbindelse med behandlingen av den rullerende kommuneplanen som snart kommer på dags-orden. Der må man skjelner nøye mellom livskvalitet og levestandard. Det sa KrFs nestleder Valgerd Svarstad Haugland under årsmøtet i Asker KrF torsdag. Svarstad Haugland, som selv bor i Asker, står på førsteplass på Akershus KrFs liste til stortingsvalget.
-Jeg savner en analyse av hva slags samfunn Asker er blitt i langtidsplanen. Vi vet det er forholdsvis mye misbruk av alkohol og rusmilder i kommunen, ikke minst blant unge, og det er mange skilsmisser. En langtidsplan bør omfatte en gjennomgang av disse problem-områdene, og realistiske målsettinger når det gjelder hvordan man skal få bukt med disse problemene, sa hun i foredraget sitt.
-Skal vi kunne møte disse problemene, må livskvalitet prioriteres foran leve-standard. Det må i sin tur få konsekvenser for hva vi gjør i forhold til miljøet, kriminalitet, rusmiddelpolitikk, sysselsettingspolitikk og familiepolitikk, sa Valgerd Svarstad Haugland under årsmøtet i Asker KrF torsdag kveld.
