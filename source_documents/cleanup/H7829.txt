
Stortinget, 25. september 2003
Stortingsrepresentant Asmund Kristoffersen, Arbeiderpartiet
Permitteringsregler fører til masseoppsigelse
Stortingsrepresentant Asmund Kristoffersen, Arbeiderpartiet, har i et brev til Regjeringen innstendig bedt om at de endrer permitteringsreglene.
Kristoffersen sier: - Stortinget ga i vår Regjeringen fullmakt til å endre permitteringsreglene bl.a. ved å åpne for en forlenget permitteringsperiode for å unngå at arbeidstokken ble sagt opp. Regjeringen kom med helt utilstrekkelige endringer. Nå meldes det som fryktet at vi står framfor massive oppsigelser fra bedrifter, ikke minst innenfor skipsbygging, fordi bedrifter som nå har arbeidstakere i permisjon på grunn av manglende oppdrag, får lønnsplikt for sine arbeidstakere fra 1.november igjen.
Dette betyr at eventuell varsel om oppsigelser må gå ut allerede må gå ut 1. oktober for at bedriftene ikke må betale lønn. Dette er dramatisk når ordrebøkene er tomme. Arbeidstakerne kan komme til å stå uten lønn og arbeid, og bedriften mister nødvendig kompetanse.
Jeg krever at Regjeringen tar situasjonen i næringslivet, og ikke minst skipsindustrien, på alvor. Et grep er å forandre permitteringsreglene slik at en unngår oppsigelser.
