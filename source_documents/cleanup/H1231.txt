
Stortinget, 26. juni 2001
Inge Lønning
Feil fra NTB om Høyre og skole
NTB har i meldinger sendt ut 25.6 presentert tall for ulike partiers satsing på grunnskolen. Tallene NTB presenterer skal vise hvor mye kommunene bruker i gjennomsnitt pr. elev i grunnskolen, gruppert etter ordførers partitilhørighet.
NTB viser til Aktuell utdanningsstatistikk nr. 1/2001 fra SSB.
I følge NTB's tall brukte kommuner med Høyre-ordfører i gjennomsnitt 49.178 kroner pr. elev i 1999. Skal man ta NTB's tall på alvor, og samtidig sammenligne dette med SSB's tall for landsgjennomsnitt for alle kommuner, viser dette at Høyre satser langt mer på skole enn resten av landet. SSB landsgjennomsnitt er 46.352 kroner, dvs. 2.826 kroner lavere enn snittet for kommunene med Høyre-ordfører. Problemet her er imidlertid at gjennomsnittet for alle de andre partiene/kommunene, unntatt Os, i følge NTB utgjør mer pr. elev enn Høyre. Det er dermed åpenbart at NTBs tall er feil, fordi de gir et annet landsgjennomsnitt enn SSB's tall.
I tillegg gjør NTB en metodisk feil når de kobler antallet Høyre-ordførere i dag opp mot kommunenes bevilgningsnivå for 1999. Mange av Høyres ordførere ble valgt inn høsten 1999, og det blir dermed ikke riktig å knytte disse til skolebevilgningene for 1999.
Uansett er det meningsløst å benytte slike tall for å fremstille skolesatsingen. Det er store forskjeller i hvordan kommunene posterer utgiftene, noe som fører til at tallene blir lite sammenlignbare. Samtidig er det selvsagt at forskjeller i kommunestørrelse og lignende påvirker hvor mye den enkelte kommune bruker på skole, og andre formål. Dette reflekteres også i kommuneoverføringene. Det er ikke mulig å trekke konklusjoner om skolesatsing eller ikke på grunnlag av dette.
Sammenlikner man for eksempel Oslo kommune med den Høyre-kommunen som bruker mest på skole; Ibestad i Troms, så finner man at Ibestad bruker nesten dobbelt så mye pr. elev som Oslo. Samtidig er rammetilskuddet pr. innbygger til Ibestad mer enn fire ganger så høyt som rammetilskuddet pr. innbygger i Oslo (25.226 kroner pr. innbygger i Ibestad mot 5.800 kroner pr. innbygger i Oslo). Det er åpenbart at forskjellene i rammetilskudd pr. innbygger i stor grad påvirker hvor mye man kan bruke på de enkelte kommunale oppgaver, når man regner pr. innbygger. Dersom en skal legge til grunn at alle kommuner må bruke like mye pr. elev for å være like gode på skolesatsing, så må konklusjonen på dette være at rammetilskuddet/frie inntekter til kommunene også må være like stort pr. innbygger. Slik er det ikke i dag, og det er gode grunner for det. De samme grunnene er det som gjøre statistikken fra NTB meningsløs, selv om NTB hadde klart å få tallene riktige.
Til sist kan nevnes at det ikke er noen klar sammenheng mellom bevilgningsnivå og læringsresultat. Dette ble blant annet slått fast i St.meld. nr. 28 (1998/99) "Mot rikare mål" fra Kirke-, utdannings- og forskningsdepartementet, der det skrives:
"Det er dessutan vanskeleg å påvise klåre og eintydige samanhengar mellom det generelle nivået på den økonomiske ressursinnsatsen og læringsresultat i skolen."
