
5/11-01
Senterpartiets sentralstyre:
Afghanistan - videre håndtering
Senterpartiets sentralstyre sin kommentar til den aktuelle situasjonen i Afghanistan:
Senterpartiet er bekymret for utviklingen i Afghanistan. Den amerikanske og britiske bombingen synes ikke å ta tilstrekkelig hensyn til sivilbefolkningen. Den norske regjeringen synes ikke å ta de humanitære konsekvensene tilstrekkelig inn over seg i sitt arbeid.
På denne bakgrunn ber Senterpartiet Regjeringen om følgende oppfølging:
- bombestans for å få nødhjelp inn i Afghanistan og for å styrke det diplomatiske arbeidet
- økt politisk press på Afghanistans naboland for åpning av grensene slik at flyktninger kommer ut. Dette må kombineres med forsikringer om internasjonal bistand til landene som tar imot flyktninger
- at NATO foretar en vurdering av situasjonen med særlig vekt på forholdet mellom måloppnåelse for operasjonen og humanitære konsekvenser
- at bruken av klasebomber opphører og at dette tas opp med amerikanske og britiske myndigheter
Senterpartiet legger videre vekt på at det langsiktige arbeidet mot terrorisme må komme i gang. Forberedelsene til en spesialsesjon om terrorisme i FNs generalforsamling må settes i gang umiddelbart. FNs generalsekretærs spesialrepresentant, Brahimi, må gis full støtte i arbeidet med å finne en framtidig politisk løsning for Afghanistan. Videre må det legges press på Israel for at israelske styrker trekkes ut av palestinske områder og arbeidet med opprettelse av en palesting stat må intensiveres.
