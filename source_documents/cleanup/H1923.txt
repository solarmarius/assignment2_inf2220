
Onsdag 14. oktober 1992
Statsråd-kritikk i spørretimen:
TRO OG LIVSSTIL IKKE AVGJØRENDE
-Jeg oppfatter statsråd Grete Bergets svar til meg i Spørretimen idag som en klar kritikk av den avgjørelsen Buskerud fylkeskommune gjorde da de nektet å godkjenne en adventistfamilie i Drammen som fosterhjem med henvisning til familiens kosthold. Det sier stortingsrepresentant Britt Harkestad (KrF, Hordaland) etter at Barne- og Familieministeren i Stortinget understreket at en families trosmessige tilknytning ikke i seg selv skal være avgjørende for om man godkjennes som fosterhjem. Når det gjelder adventistenes kostholdsvaner som vegetarianere og som tobakk- og alkohol-frie, sa statsråden at hun for sin del betraktet dette som en sunn og god livsstil.
Statsråd Grete Berget sa også i sitt svar til Britt Harkestad at hun hadde fått informasjon om at Drammen kommune var interessert i at adventistfamilien ble fosterhjem, og minnet om at alle fosterhjemsgodkjenninger skal skje etter konkrete vurderinger.
-Fosterhjem er til for barnas skyld, og ingen har i utgangspunktet krav på å bli godkjent som fosterhjem, sa Grete Berget.
Britt Harkestad tok i sitt spørsmål utgangspunkt i to konkrete fosterhjemssaker. I tillegg til "Drammen-saken", nevnte hun også saken der et lesbisk par var blitt godkjent som fosterhjem i Oslo.
Statsråd Grete Berget viste til at det ikke finnes regler som omhandler homofile som ønsker å være fosterforeldre, men at praksis vanligvis er at enslige ikke godkjennes som fosterforeldre. I utgangspunktet ønsker man at det skal være barn fra før i et fosterhjem.
-I forbindelse med at det skal lages retningslinjer til den nye barnevernloven, vil det også bli laget retningslinjer om godkjenningsprosedyrene for fosterhjem, sa statsråd Grete Berget i Stortingets spørrerime onsdag.
