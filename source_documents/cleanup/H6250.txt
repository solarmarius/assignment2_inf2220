
13.10.02
Åslaug Haga, Sp
- Norge må avvise krig mot Irak
- En ny FN-resolusjonen om Irak bør ikke true med bruk av militær makt mot Irak. Risikoen ved et militæret angrep er etter Senterpartiets syn for stor. En angrepskrig vil være i strid med folkeretten og være med på å øke motsetningene mellom Vesten og land i Østen. Faren for å utløse en mer omfattende krig i hele regionen er reell, sier Senterpartiets utenrikspolitiske talsperson Åslaug Haga.
Senterpartiets landsstyre samlet til møte i Asker 13. oktober uttrykker sterk uro for situasjonen i Irak. - Norge bør bidra til en resolusjon i FNs sikkerhetsråd som krever at FNs våpeninspektører får full tilgang til å gjøre undersøkelser over alt i landet. Saddams palasser må ikke på noen måte unntas for en slik inspeksjon. For å sikre våpensinspektørenes legitimitet, må ikke de fem faste medlemmene i sikkerhetsrådet ha noen særstilling i blant våpeninspektørene, og de bør ikke støttes av militære styrker, sier landsstyret i en uttalelse.
- Alternativet til et militæret angrep på Irak er konsekvent politisk og diplomatisk press, kombinert med aktiv støtte til de opposisjonelle kreftene i Irak. Uroen over Irak-krisen er blitt forsterket etter at president Bush la fram USAs nye nasjonale sikkerhetsstrategi 20. september. Strategien åpner for forebyggende angrep i situasjoner hvor USA føler seg truet. En slik strategi er stikk i strid med folkeretten og bidrar til en mindre forutsigbar og farligere verden. Sp vil kreve at Norge går mot en FN - resolusjon om militært angrep på Irak, sier Åslaug Haga.
