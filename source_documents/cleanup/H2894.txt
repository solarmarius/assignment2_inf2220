
Onsdag 2. april 1997
KrF-leder Valgerd Svarstad Haugland:
SENTRUMSALTERNATIVET ER IKKE NOE LUFTSLOTT
-Dersom det skal være mulig å danne en ny regjering etter valget 15. september, må det bli slutt på at de partiene som ønsker en annen regjering omtaler eventuelle samarbeids-konstellasjoner som "luftslott" og "tankespinn", eller som et valg mellom arsnikk og blåsyre. Sentrumsalternativet er verken luftslott eller tankespinn. Slik det politiske landskapet ser ut i dag, der både Høyre og Senterpartiet gjensidig utelukker hverandre, er en sentrumsregjering tvert om det eneste realistiske alternativet til en fortsatt Arbeiderparti-regjering. Det sier Kristelig Folkepartis leder Valgerd Svarstad Haugland.
-Høyres leder Jan Petersen vet godt at både Kristelig Folkeparti og Venstre primært ønsker en bredest mulig sentrum-høyre regjering. Det eneste han oppnår med sine negative beskrivelser av sentrumsalternativet, er å svekke de mulighetene Kristelig Folkeparti og Venstre vil ha for å prege en sentrumsregjering. Høyre kommer ikke noe nærmere regjeringskorridorene på den måten, snarere tvert om. En sterkere støtte til fortsatt Arbeiderparti-regjering kan ikke Høyre gi. Når Jan Petersen sier at en stemme på KrF, er en stemme til Anne Enger Lahnstein, er det like relevant som å si at en stemme på Høyre, er en stemme til Torbjørn Jagland, sier Valgerd Svarstad Haugland.
KrF-lederen sier at vedtaket i Høyres sentralstyre om å gå inn for en program-formulering som opphever eugenisk indikasjon som abortkriterium "er den beste nyheten fra Høyre på lang tid".
-Vedtaket ble gjort med knapt flertall, men ligger nå inne som en anbefaling til Høyres landsmøte. Jeg håper det er første skritt på veien mot et oppgjør med den meningsløse nøytralitetslinja som Høyre har fulgt i abortspørsmålet altfor lenge. Jeg håper et positivt vedtak på Høyres landsmøte også vil utfordre Senterpartiet og Sosialistisk Venstreparti, slik at vi kommer bort fra det sorteringssamfunnet som eugeniske indikasjoner åpner opp for, sier hun.
