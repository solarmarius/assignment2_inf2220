
Dato: 07.11.00
FREMSKRITTSPARTIETS
STORTINGSGRUPPE
Fra stortingsrepresentant Siv Jensen (FrP)
FrPs budsjett:
Dun & Bradstreet på skogtur  med Jagland?
- Det mest slående med det Dun & Bradstreet kaller en analyse, er at de overhodet ikke har vært i kontakt med det som burde være primærkilden, nemlig FrP. De slår fast med bred penn at Hagen ser ingen problemer med å åpne pengesekken. Dette vet tydeligvis Dun&Bradstreet lite om. Påstanden er grunnløs, og må være basert på løsrevne bruddstykker, forvrengninger eller misoppfatninger om FrPs økonomiske politikk, uttaler FrPs finanspolitiske talsmann Siv Jensen.
I FrP gis det ikke mye for Dun & Bradstreets integritet og faglighet etter byråets advarsel mot FrPs økonomiske politikk. - FrP er opptatt av å tilpasse budsjettforslaget for 2001 til den virkeligheten vi står foran. Budsjettforslaget vårt er ikke offentliggjort og således ikke tilgjengelig for analyse av Dun & Bradstreet eller noen andre ennå, fortsetter Jensen.
- Vi antar at Dun & Bradstreet ikke har noe eget motiv for å offentliggjøre denne type tøyse-analyse og lurer litt på hvem som har gitt dem oppdraget og dermed analysegrunnlaget. Hensikten er tydeligvis ikke å føre en edruelig og sannferdig økonomisk debatt, tordner Jensen.
- FrP har til dags dato ikke forslått noen hemningsløs utpøsing av oljemilliarder, slik Dun & Bradstreet så faglig uttrykker det, og vil heller ikke komme til å gjøre det, avslutter Siv Jensen.
