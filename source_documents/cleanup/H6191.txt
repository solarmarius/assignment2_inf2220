
03.10.02
Morten Lund, finanspolitisk talsmann (Sp)
Handlingsregelen må endres
- Handlingsregelen må endres, slik at det gis rom for økt bruk av oljepenger i situasjoner der dette også kan bidra til å redusere presset i økonomien ved at tilgangen på arbeidskraft økes, kostbare flaskehalser for næringslivet fjernes, ledig kapasitet innen enkelte bransjer utnyttes og store offentlige utgifter på lengere sikt kan reduseres. Senterpartiet fremmer derfor i dag forslag i Stortinget om en mer fleksibel handlingsregel, sier finanspolitisk talsmann i Sp, Morten Lund.
Senterpartiet mener at det er nødvendig å begrense strømmen av oljepenger inn i norsk økonomi. Men vi kan ikke ha så stivbeinte regler for bruk av oljepenger at den hindrer oss i å føre en fornuftig økonomisk politikk.
I 2001 gikk 7300 årsverk vekk i unødig venting ved sykehusene, dette utgjør en kostnad på 1,9 milliarder kroner. Senterpartiet vil derfor bruke mer oljepenger for å bedre tilgangen på arbeidskraft gjennom å øke behandlingskapasiteten ved sykehusene. Videre vil vi ha en større satsing på arbeidsmarkedstiltak og å premiere ansettelse av seniorer, innvandrere og yrkeshemmede. Også disse tiltak vil bidra til økt tilgang på arbeidskraft.
Sentraliseringen har sin pris. Derfor vil Senterpartiet investere mer i tiltak som kan dempe flyttestrømmen til sentrale strøk. Samfunnet vil bli billigere i drift om arbeidsplasser flyttes dit det finnes ledige ressurser og kostnadene er lave.
Dagens forståelse av disse retningslinjene hindrer blant annet en ønsket og nødvendig satsing på å vri det offentliges utgifter fra forbruk av midler til reparasjon over til investeringer i forebygging. Det legges altfor stor vekt på budsjettbalansen og på om budsjettet virker nøytralt på etterspørselen, framfor om det er et svar på våre nasjonale og internasjonale utfordringer.
