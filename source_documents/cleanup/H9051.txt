
28.1.2005
Stortingsrepresentant Steinar Bastesen, Kystpartiet
TV2 vil radere ut småpartiene
Har TV2 satt i gang sin egen aksjon for å radere ut småpartiene framfor stortingsvalget til høsten. Det står svart på hvitt i " Bilaksjonens" formål at " Det vil i realiteten radere ut småpartiene Aksjonistene blir bedt om å stemme Fremskrittspartiet, som faktisk står bak den enorme avgiftsøkningen i år!
TV2 er på tynn is. Det er faktisk Fremskrittspartiet som har vært med på å vedta den enorme økningen av både bøter og bilavgifter denne gangen!
TV2 kan selvsagt drive den politikken de vil. Det er heller ikke ukjent at mange ser på TVs journalister som talsmenn for Fremskrittspartiet. Men å gå så direkte ut som de gjør denne gangen, er svært avslørende, og stiller hele TV2-konseptet i et merkelig lys. Det neste er vel at TV2-sjefen blir lansert som stortingskandidat for Fremskrittspartiet.
Trolig er denne direkte sammenkoblingen mellom "Bilaksjonen" og TV2 tilfeldig. Det er TV2s nettsted som blir brukt som diskusjonsforum, og en av lederne for aksjonen arbeider der. Til TV2s forsvar kan man si at de må få sette i gang så mange diskusjoner og aksjoner på sine nettsteder som de vil. Det oppstår likevel et problem når TV2 åpent favoriserer Fremskrittspartiet, og vil benytte aksjonen til å radere ut småpartiene. De må også føre til problem for TV2 at de på sitt nettsted ber aksjonistene skaffe 50.000 stemmer til Fremskrittspartiet. Nærmest latterlig blir det når det faktisk er Fremskrittspartiet som har fått gjennom de gigantiske avgiftsøkningene på Stortinget.
