
26.8.2005
Sosialistisk Ungdom
Banka opp av ektemannen - sendt ut av landet.
Sosialistisk Ungdom aksjonerer mot regjeringa sin kvinnefiendtlege asylpolitikk. Me vil setja fokus på situasjonen til utanlandske kvinner som blir sendt ut av landet etter å ha blitt mishandla av sine norske ektemenn.
Tid: 16.15 fredag 26.08.05
Stad: Rådhusplassen.
Kva skjer: SU lagar blåveis på kvinnestatuer. Vil regjeringa senda dei ut av landet?...
Meir enn 300 utanlanske kvinner søkte hjelp hos krisesentra i 2004 etter å ha blitt mishandla av sine norske ektemenn. Dei som vil skilje seg risikerer å bli sendt ut av landet.
- Norsk asylpolitikk er eit trugsmål mot immigrantkvinner sin rettstryggleik, seier Helga Eggebø jentepolitisk leiar i Sosialistisk Ungdom.
Slik regelverket er i dag må ein nemleg ha vore gift i tre år for å få opphald på sjølvstendig grunnlag, om ein kom til landet gjennom familiegjenforeining. Dette er eit aukande problem i høve til utanlandske kvinner som giftar seg med norske menn og blir utsett for vald i ekteskapet.
- SU krev at den såkalla 3-årsregelen blir fjerna med ein gong, seier Eggebø.
Ei forskrift til loven seier at ein kan få opphald før det er gått tre år om kvinna blir utsett for mishandling. Problemet er at mange valdsutsatte kvinner får avslag fordi valden ikkje er ille nok til å bli kalla mishandling, jamfør dei som handsamar saka.
- Det er ein skandale at rettsvesenet opererer med eit slikt usakleg skilje mellom vald og mishandling. Det har alvorlege konsekvensar for kvinners liv og helse.
Me i SU er først og fremst opptekne av kvinner sin rettstryggleik og vern av kvinner som blir utsett for vald. Me kan ikkje godta at det skal vera viktigare å hindra folk å bli i Noreg, enn å gje vern og tryggleik til utsette menneske.
Høgre vil løysa dette problemet med å hindra utanlandske kvinner å koma til Noreg om det er sannsynleg at mannen vil utsette ho og barna for vald.
- Høgre er som vanleg mest opptekne å stramma inn enno meir på ein umenneskelg innvandringspolitikk.
Vald mot kvinner er eit samfunnsproblem som rammar både norske og utanlandske kvinner. Me kan ikkje løysa dette med vandelskontroll av dei som vil gifta seg med utanlandske kvinner. Få blir dømde for vald, og dessutan, skal det gjelda til dømes svenske kvinner? Og kva med norske kvinner? Alle skjønar at det ikkje er ein god ide å vandelskontrollera alle menn som vil gifta seg.
SU meiner at alle kvinner har krav på vern mot vald og mishandling. Dette skal gjelda uavhengig om ein er norsk eller kjem frå eit anna land. Difor krev SU blant anna auking i middel til krisesentra. Dei treng å blant anna å bygga opp spesielkompetanse når det gjeld immigrantkvinner sin situasjon.
