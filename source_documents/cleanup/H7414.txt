
Kommunevalet 2003
Program for Sirdal Kr.F.
INNLEIING
Sirdal Kristeleg Folkeparti vil stå for ei nøktern prioritering. Vårt ønskje er at dei økonomiske ressursane vi skal forvalte i kommunen, må bli fordelt på ein mest muleg rettferdig måte.
Den glade kristne bodskapen syner at alle menneske har likeverd og at dei 10 boda er til hjelp og rettleiing i kvardagen. Vi vil framleis arbeide for eit samfunn som byggjer på dei kristne grunnverdiane.
SKULE OG BARNEHAGE
Sirdal Kristeleg Folkeparti vil arbeide for
· at kristne haldningar og verdiar også i framtida må prege verksemda i skule og barnehage. Vi ser alvorleg på utholingstendensane når det gjeld kristendomsfaget, og vil vere med på å snu denne trenden slik at kristendomsdelen får den sentrale plassen.
· å halde oppe den gode stipendordninga vi har i kommunen.
· at Sirdal vidaregåande skule kan halde ein høg kvalitet, slik at skulen vil vere ein trygg og god arbeidsplass for elevane, både fagleg og sosialt.
· at alle som ønskjer det får barnehagetilbod.
· at kontantstøtta blir halde ved lag som i dag.
· at det blir gitt støtte til vidareutdanning - mot ei bindingstid på minimum tre år.
· at kommunen får bygd ny , men nøktern, symjehall m/varmebasseng i nær tilknytning til skule og idrettshall.
KULTURARBEID
Sirdal Kristeleg Folkeparti vil
· støtte frivillige organisasjonar og idrettslag som driv positivt barne- og ungdomsarbeid.
· støtte og kjempe for rusfrie aktivitetstilbod.
· gå inn for å legge tilhøva til rette for eit aktivt friluftsliv, sommar som vinter,.
· arbeide for å ta vare på bevaringsverdige bygningar og andre kulturminne i Sirdal.
· legge til rette for at dei ulike musea i Sirdal kan brukast i grunnskuleundervisninga.
HELSE OG SOSIALOMSORG
Sirdal Kristeleg Folkeparti vil
· sjå positivt på om noen vil gå i gang med rusfrie utestader, og vere med å legge tilhøva til rette for desse.
· gå inn for å få bygd nye omsorgsbustader dersom det viser seg å bli behov for fleire slike.
· arbeide for at det gode tilbodet for pleietrengande vi har i kommunen må halde fram. Dersom det syner seg naudsynt å vidareutvikle tilbodet, går vi inn for det.
· arbeide for vidare utbygging av det psykiske helsevernet i samsvar med den kommunale planen.
· at barnevernet må få høgare prioritering. Vi ønskjer t.d. at det kan bli oppretta akuttheimar i kommunen.
· gå inn for at det blir oppretta ølmonopol i kommunen.
· på prinsipelt grunnlag framleis gå imot all skjenking og sal av alkohol.
· gå inn for at kontrollen ved serveringsstadane og butikkutsala blir betra.
· gå imot skjenking i alle offentlege bygg. Vi ser det som eit svært dårleg eksempel for den oppvaksande slekt at det skal foregå slik skjenking.
TEKNISK SEKTOR
Sirdal Kristeleg Folkeparti vil
· framleis arbeide for å skaffe fleire byggeklare tomter på ulike stader i kommunen, på ein slik måte at det kan skje utan å gå til ekspropriasjon.
· arbeide for ei vidare sikring av Rv. 42 mellom Haughom og Tonstad.
· arbeide for at bygdevegane blir opprusta.
· arbeide for å sikre areal i Tonstad Sentrum til parkeringsplassar og næringsverksemd.
NÆRING OG LANDBRUK
Sirdal Kristeleg Folkeparti vil:
· arbeide for å handheve buplikta, slik at vi kan få trivelege bumiljø også i dei små grendene våre.
· arbeide for at eksisterande arbeidsplassar kan oppretthaldast, og legge tilhøva til rette for nye.
· gjennom den kommunale tilskotsordninga vere med å halde ved lag eit godt og variert landbruk i heile kommunen
· at kommunale tilskot til landbruket skal bli budsjettert i høve til innkomne søknader
· pr. 1. aug. kvart år.
· gå inn for at kulturlandskap må haldast ved like.
· vil arbeide for å behalde statlege tenester.
· at kommunen sitt engasjement i Sirdalsferie blir avvikla over ein femårs-periode, etter ei gradvis nedtrapping. Vi går då ut i frå at ein del av pengane frå utbyggingsavtalane i samband med hyttebygging, blir administrert av Sirdalsferie (f. eks. til løypekjøring).
Når det gjeld tilskot til opprusting av vegnettet, er det dessverre slik at i dei indre bygdene i Vest-Agder er dette blitt nedprioritert i årevis. Vi vil bruke vår innflytelse lokalt og sentralt, for å bidra til at vegnettet både i Sirdal og resten av dei indre bygdene, blir opprusta på ein tilfredsstillande måte.
