
Dato: 23. mars 2004
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
Skolen er et sted å lære -
barnehagen er et sted å være!
- Debatten om hvorvidt barnehagene bør legges inn under Utdannings- og Forskningsdepartementet har et galt fokus på de virkelige problemene i forhold til barns læring, sier FrPs skolepolitiske talsmann Arne Sortevik.
- Skolen skal være et sted å lære, og ikke et sted å være. Barnehagen skal derimot ha som sin fremste oppgave at den skal være et sted å være. FrP mener at den viktigste oppgaven i forhold til barns læring i dagens skole, knytter seg til å skifte fokus fra struktur til innhold i skolen, sier Sortevik.
- Norsk skole trenger sårt å sette fokus på de områder innfor skolen som virkelig trenger oppmerksomhet. Å utvide læringsløpet for barn, uten å gripe fatt i de problemer som allerede finnes i det norske skolesystemet er å begynne å feil ende. Derfor ønsker FrP å fokusere læringen innenfor et niårig skoleløp i stedet for å strekke ut læringsløpet ytterligere for elevene. Skolen preges i dag allerede av et manglende fokus på læring og ro i læringssituasjonen, og FrP avviser en tenkt sammensmelting mellom barnehagen og skolen. Denne tenkemåten kjenner vi igjen fra skolefritidsordningen, en ordning som ikke bør være en offentlig oppgave. Jeg kjenner igjen en ulv når jeg ser den, og dette er helt klart en ulv i fåreklær, med en snikinnføring av gratis barnepass gjennom å omdøpe barnehage til skole. Skolen skal drive med opplæring og ikke oppbevaring som dette peker i retning av, avslutter Arne Sortevik.
