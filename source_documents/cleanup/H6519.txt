
29.11.02
Sylvia Brustad
Naturressursene skal eies av folket
Hjemfallsordningen handler om hvem som skal eie naturressursene våre i fremtiden. - Naturen vår ikke er til salgs, derfor er hjemfallsordningen viktig. Arbeiderpartiet mener at dette også skal gjelde for fremtidige generasjoner, sier fraksjonsleder i energi- og miljøkomiteen, Sylvia Brustad.
Hjemfallsordningen handler om hvem som skal eie naturressursene våre i fremtiden. Ordningen har fram til i dag sikret at eierskapet av våre vannkraftressurser tilhører "folket" ved at kraftverk som eies av private tilbakeføres til staten etter en periode på 60 år.
- Naturen vår ikke er til salgs, derfor er hjemfallsordningen viktig. Arbeiderpartiet mener at dette også skal gjelde for fremtidige generasjoner, sier Arbeiderpartiets fraksjonsleder i energi- og miljøkomiteen, Sylvia Brustad.
ESA (EFTAs overvåkingsorgan) har klaget på dagens hjemfallsordning, som de mener er diskriminerende i forhold til EØS avtalen. Olje- og energiminister Einar Steensnæs har på noen få måneder gitt etter for ESAs klage, og bestemt seg for at klagen skal tas til følge.
- Dette er en svært komplisert sak i forhold til juridiske og økonomiske problemstillinger. Vi har i den senere tid fått flere innspill fra viktige aktører i bransjen om at den høringsfristen regjeringen legger opp til er altfor kort tid for å kunne gå grundig inn i denne saken.
Arbeiderpartiet er opptatt av å bidra til å finne en god løsning på hjemfallsspørsmålet, men ser at det er mange kompliserte juridiske og økonomiske sider som fortsatt er uavklarte, sier Brustad.
Arbeiderpartiet har med dette som bakgrunn sendt brev til olje- og energiministeren med krav om en offentlig utredning før endringsforslag legges frem.
- Alle parter må høres i denne saken. Det dreier seg om verdier for flere hundre milliarder kroner. Da må alle berørte parter få mulighet for å bli hørt, sier Sylvia Brustad.
