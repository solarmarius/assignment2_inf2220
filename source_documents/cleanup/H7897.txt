
10.10.2003
SVs leder Kristin Halvorsen
- Svært gledelig og viktig Nobeltildeling
SVs leder Kristin Halvorsen mener Nobelkomiteen har gjort et svært godt valg ved tildeling av årets fredspris til Shirin Ebadi.
- Jeg er svært glad for denne tildelingen. Shirin Ebadi har gjort en innsats for demokrati og menneskerettigheter som det står svært stor respekt av, og som har kostet mye for henne personlig. Prisen vil gi en viktig støtte og inspirasjon til den fortsatte kampen for menneskerettigheter og likestilling i Iran, sier SVs leder.
Halvorsen understreker at det også gir viktige signaler at prisen tildeles muslimsk kvinne.
- Forholdene for kvinner i Iran og flere andre muslimske land er svært dårlige. Likevel finnes det svært mange modige kvinner som risikerer sitt eget liv i kampen for respekt og like rettigheter. Denne pristildelingen er en anerkjennelse av innsatsen til alle disse kvinnene, og en understreking av hvor viktig er det er at det internasjonale samfunnet støtter opp om denne kampen, sier Halvorsen.
