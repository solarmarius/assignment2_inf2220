
mandag 30. september 1996 10:37:13
Omsorgstillegg:
Husmorforbundet roser Venstre
Venstres programkomite går inn for at det skal bli et omsorgstillegg til barnetrygda for de som velger å være hjemme med små barn. Brit Lyngner, nestleder i Norges Husmorforbund, sier det er gledelig at også Venstre nå støtter en slik modell.
Venstre sier nei til forslaget om gratis barnehage for 3-5-åringer og ja til å øke den økonomiske støtten til de som ønsker å være hjemme, eller som velger andre løsninger. Målet er å øke valgfriheten for barnefamiliene.
Programkomiteen vokter seg vel for å bruke ordet kontantstøtte om denne modellen, og velger i stedet å adoptere Husmorforbundets forslag om et omsorgstillegg til barnetrygden. Venstre går mot en kontantstøtte som tar penger fra barnehagetilskuddene. I programutkastet fastholdes også målet om full barnehagedekning, slik at alle som ønsker det skal få tilbud om plass.
KrF og Venstre
- Dette var gledelig. Flere og flere ser ut til å lande på denne modellen. Vi arbeider nå aktivt for å samle bred politisk støtte for omsorgstilskuddet, sier Brit Lyngner, som er nestleder i Norges Husmorforbund. Med KrF og Venstre som støttespillere håper hun Høyre kan velge denne løsningen i stedet for å gå løs på barnehage-bevilgningene. Husmorforbundet arbeider også for å myke opp holdningene i Senterpartiet. Norges Bondekvinnelag har også vedtatt å støtte forslaget om omsorgstillegg til barnetrygden. Lyngner tror likevel ikke det er realistisk å håpe på flertall i Stortinget før etter valget.
I likhet med Venstre ønsker hun ikke å bruke begrepet kontantstøtte.
- Jeg mener vi bør jobbe aktivt for å få bort begrepet kontantstøtte fra debatten. Det oppleves som om barnehagene ikke skal få noen ting. Det er jo slett ikke meningen. Det skal være et omsorgstillegg til barnetrygden for de som ønsker muligheten til å velge noe annet, sier Brit Lyngner.
