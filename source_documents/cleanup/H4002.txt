
14.2.2001
Morten Lund,
Pressemelding fra
EØS-AVTALEN KAN FØRE TIL SKATT PÅ TIPPE- OG LOTTOGEVINSTER.
Senterpartiets stortingsrepresentant fra Sør Trøndelag, Morten Lund, benyttet i dag Stortingets spørretime til å spørre ut finansminister Schiøtt Pedersen om EØS-avtalens innvirkning på skattefritak for tippe- og lottogevinster vunnet i Norge. Lund viste til en artikkel i Dagens Næringsliv 2 februar i år der det heter at ESAs overvåkningsorgan har påpekt at de norske reglene på dette området er i strid med EØS-avtalen. Lund undret seg på hva statsråden ville gjøre med denne saken for å unngå at Norsk Tipping blir utkonkurrert av utenlandske selskap.
-Jeg hadde forventet å få klarere svar både om virkningene for kultur, idrett og forskning, og om hvorvidt EU´s overherredømme kan bli utvidet til skatte-politikken. Finansministerens eneste synspunkt var at inntektene fra tipping, lotto og totalisatorspill er svært viktige for idretten, og at han vil skrive til ESA om det. Poenget her er altså at EØS-avtalen kan komme til å tvinge norske myndigheter til å innføre skatteplikt på slike gevinster, noe som igjen vil føre til fallende omsetning i disse spillene. Dette vil måtte medføre at inntektene til ideelle formål som idrett og kultur vil bli redusert, og det må jo være veldig dårlig politikk, sier Lund i en kommentar fra Stortinget.
-Vår ordning er god! Jeg er ikke i tvil om at alle som får bidrag fra overskuddet i Norsk Tipping, vil at dette skal øke i stedet for det motsatte. Jeg er likevel redd for at EØS-avtalen nok en gang skal velte norske lover, regler og ordninger som fungerer meget godt. Diskusjonen mellom ESA og Norge har nå pågått over ett år uten at de mest berørte - Stortinget inkludert - har visst noe. Det måtte vært en styrke for statsrådens argumenter å ha folkets reaksjoner med seg.
-EØS-avtalen har påført mange ulike interesser og næringer store problemer. I stedet for å ta en åpen diskusjon om de vanskelighetene EØS avtalen skaper, velger Regjeringen å hysje ned det hele. Jeg synes det ville være trist hvis idrett og kultur skulle bli skadelidende på grunn av regjeringens hysj-hysj politikk, avslutter Lund fra Stortinget.
