
29.01.03
Inger S. Enger, (Sp)
Spill for galleriet om energiloven?
Stortingets energi- og miljøkomite ferdigbehandlet idag et forslag fra Senterpartiet om å sette minstekrav til magasinfylling i kraftverk (dok 8:15 2002-2003). Lite tyder imidlertid på at stortingflertallet er villig til å sette handling foran fagre ord i forbindelse med strømkrisen.
Særlig oppsiktsvekkende er det at Høyre og KrF henviser til at Olje- og Energiministeren "om kort tid vil fremme en stortingsmelding med en grundig gjennomgang av energiloven og spørsmål knyttet til energisikkerhet og energiforsyning". I departementet er det imidlertid ennå ikke varslet hvorvidt en melding skal fremmes!
- Jeg spør meg om Ap, H og KrF bare prater forbrukerne etter munnen når det gjelder forsyningssikkerheten for strøm, sier Enger. - Til media sier representanter for disse partiene at forslaget om krav til magasinfylling er interessant, men i komiteinnstillingen som er avgitt i dag, vil de ikke realitetsbehandle Senterpartiets forslag.
Allerede i oktober foreslo Senterpartiet å få en gjennomgang av energiloven med sikte på å innføre krav til magasinfylling i vannkraftverk på ulike årstider, og dermed regulere mulighetene for eksport strengere enn hittil. På dette tidspunktet var det kjent at kraftmagasinene hadde unormalt lav beholdning.
Energiloven har klare svakheter, deriblant at ingen lenger har ansvaret for energisituasjonen i tørrår. Senterpartiets forslag om magasinfylling ville sikret forutsigbarhet og mer stabile strømpriser til forbrukerne. - Jeg håper at vi nå kan stole på at olje- og energiminister Steensnæs viser handlekraft og legger fram den etterlengtede stortingsmeldingen med det første, og at han kommer tilbake til minstekrav for magasinfylling i denne, avslutter Inger S. Enger.
