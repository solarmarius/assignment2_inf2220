
9/11-01
Ola T. Heggem (Sp):
OPPSIKTSVEKKENDE HØYREDREINING !
Det er tydelig at Senterpartiet er byttet ut med Høyre i regjeringskontorene. Mens tilleggsproposisjonen fra Sentrumsregjeringen for 4 år siden prioriterte de eldre og barnefamiliene gjennom å øke minstepensjonen med 12.000 kroner i året og innføre kontantstøtte, er det nå de rikeste som får skattelette. Den sterke distriktssatsingen for 4 år siden er nå erstattet med store kutt. Det er også meget oppsiktsvekkende at Regjeringen fjerner Stoltenberg-regjeringens forslag om fritak for egenandel på blå resept til eldre og uføre, uten å ta andre konkrete grep for å skjerme kronikere og andre som har store utgifter til medisiner. I stedet prioriterer Høyreregjeringen å senke brennevinsavgiften med 15 %!
Senterpartiet registerer at Regjeringen ikke gjør noe for å rette opp den økonomiske krisen som er i mange kommuner. Dette vil først og fremst gå ut over barnehager, skoler og omsorg. Virkningene vil bli tydelige når de kommunale budsjettene vedtas før jul og det viser seg at tjenestetilbud til vanlige folk må reduseres. Hverdagen vil også bli tøffere for dem som arbeider i barnehagen, skolen og på sykehjemmet. Dette samsvarer dårlig med de lovnader om bedre skole og bedre eldreomsorg som ble lovet i valgkampen.
De fine ordene i Semerklæringen om distriktspolitikken følges på ingen måte opp. Tvertimot foretas det dramatiske kutt i distriktssatsingen og i jordbruksavtalen. Reduksjonene i jordbruksstøtten vil gi ei årsvirkning på nesten 9000 kr. Pr. årsverk. Det er også tragisk at et virkemiddel som har vist seg å fungere meget godt, nemlig de kommunale næringsfond, fjernes. De kommunale næringsfond har vist at det skapes nye arbeidsplasser med en beskjeden statlig innsats på 30.000 kroner pr. ny arbeidsplass. Betydelige reduksjoner i SND budsjettene vil også merkes. Finansminister Foss understreka i talen sin at det skulle ytes mer til samferdsel. Han presiserte at dette gjaldt spesielt for Oslo og Bergen. Nei, dette er ingen god dag for et distriktsfylke som Møre og Romsdal.
Høyredreiningen i den framlagte tilleggsproposisjonen er sterkere enn fryktet og enda gjenstår en runde med Frp i Stortinget, avslutter Ola T. Heggem.
