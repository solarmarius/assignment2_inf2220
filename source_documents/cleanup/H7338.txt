
2003-2007
SV
Program for Sør-Trøndelag Sosialistisk Venstreparti 2003-2007
Mer folkemakt og mindre pengestyre. Del godene!
Mens forkjemperne for markedsøkonomien vil samle rikdom og makt hos en sterk elite, vil vi fordele makta og godene mellom alle. SVs politikk handler om likeverd, like rettigheter, rettferdig fordeling og solidaritet. Sentralt i vår politikk står kampen mot urett, undertrykking, skeiv fordeling og fattigdom. SV skal gi håp for framtida.
I dag har vi en meningsløs opphoping av makt og kapital på få hender. De rikeste 225 personene i verden eier halvparten av jordas ressurser. I Norge er situasjonen noe bedre, men også her eier den rikeste tidelen ? av rikdommen og forskjellen mellom folk øker raskere i Norge enn i andre land. Denne rike makteliten tar ut store fortjenester på bekostning av liv, miljø, velferd og arbeidsplasser for folk flest.
Norge trenger politikere som avslører og arbeider mot pengemakta. Det gjelder å ta vare på mulighetene for politisk styring til beste for alle.
Når SV får gjennomslag for sin politikk vil de rikeste bli skattlagt hardere og pengene brukt til det beste for oss alle. Både fylkeskommunen og de enkelte kommuner er avhengige av hvem som styrer landet. Når SV får makt og gjennomslagskraft vil vi ta fra privat rikdom og overføre til bedre barnehage, skole, eldreomsorg, sykehus og trygge arbeidsplasser.
Dersom markedsliberalismen får råde grunnen blir det umulig å drive offentlige fellesgoder.
Stem SV, da får vi et bedre samfunn for alle.
1.0 Det er her vi bor
Sør-Trøndelag fylke med storby, større tettsteder og distrikt, gir store muligheter for å dra nytte av alle de ressursene som finnes her. Dette gjelder kunnskapsbasert forskning og næringsvirksomhet tilhørende storbyen, fra bl.a NTNU og Sintef. Men også de naturressursene og den verdiskapningen som befinner seg i hele Sør-Trøndelag.
· Som fylke er det viktig at vi benytter landsdelssenteret Trondheim som motoren for de regionale sentrene i fylket.
For SV er det viktig å sikre lokal politisk styring over fylkets ressurser og fordeling av disse. Eksempel på et område der makta har kommet mer og mer over på storkapitalens hender er i fiskeri- og oppdrettsnæringa. SV vil her snu trenden slik at mer makt tilbakeføres til lokalbefolkningen.
Begrunnelsene er flere:
· Folk skal kunne leve, arbeide og bo i harmoni med ressursene de omgis av.
· Merverdien som skapes skal bli igjen i distriktene.
· Miljøet blir en av flere store tapere når kapitalkreftene skal oppnå sitt mål - mest mulig profitt.
SV mener det skal settes politiske grenser for den sentraliseringa og utflagginga som foregår, og har foregått, over mange år med velsignelse av landets politiske flertall.
Effektivisering, privatisering og konkurranseutsetting fører til stress og usikkerhet som sliter på arbeidsselgere og gir dårligere tjenester for mottakerne.
Arbeidsplassene til store deler av befolkningen er utrygge under det politiske regimet vi har i dag. Når oppdrag settes ut på anbud, får det tragiske konsekvenser for familier som må flytte fra naboer, familie og venner for å jakte på nytt arbeid. Dette gjelder både de som blir uten arbeid og de som «vinner» et anbud.
SV er mot privatisering av offentlige tjenester.
Sterk satsing på kultur skaper bolyst, samhold, engasjement og trivsel. Fylkeskommunen bør være en fødselshjelper for mange viktige kulturtiltak i fylket. SV har i alle år satset på kultur i sine budsjetter og vil fortsette med det.
2.0 Vi vil bestemme sjøl!
2.1 SV som ombud!
Den nye fylkeskommunen forventer en ny type politikk og arbeidsmåte. Den nye fylkespolitikeren er en ombudsperson, der det å sikre innbyggernes tjenester og velferdstilbud er det viktigste. Samtidig er den nye fylkespolitikeren en regional utviklingsaktør, der det å tenke langsiktig, utvikle nye ideer og drive samspill mellom de ulike interessene og regionene er det viktige. I denne nye rollen for fylkestinget vil SV verne om folkevalgt styring, lokal tilhørighet, velferdstjenester til hele folket og en utviklende regional politikk.
SV vil beholde et demokratisk styringsorgan på regionalt nivå. I ei tid med sentralisering, privatisering og nedbygging av distriktene vil vi kjempe for vanlige folks rett og mulighet til deltaking i beslutningsprosessene, og dermed styrke folks innflytelse på eget liv og eiga framtid. Kort sagt: Vi vil bestemme sjøl!
Store oppgaver som spesialisthelsetjenesten er fratatt fylkestinget. Det er beklagelig, men det er fremdeles viktige oppgaver igjen: Kultur, natur og miljø, utdanning, barnevern og rusbekjempelse, regional utvikling og infrastruktur som transport, kraftforsyning og kommunikasjon. Dette skal styres og forvaltes gjennom folkets egne demokratisk valgte organ.
SV ønsker politiske styring av alle samfunnsoppgaver slik at lokalbefolkningens interesser blir mer ivaretatt enn rene lønnsomhetsbetraktninger. I dag flyttes beslutninger om viktige samfunnsoppgaver fra politiske arenaer til lukkede styrerom. En liten håndfull mennesker kan avgjøre hvordan samfunnsoppgavene utføres. Dessverre har folkevalgte på mange områder gitt fra seg makta og styringsmulighetene. Da må politikerne fungere som ombud, talerør og påvirkningsagenter.
Den nye fylkeskommunen gir derfor fylkestinget rollen som kontrollaktør. Dette gjelder i særlig grad for spesialisthelsetjenesten, men også på andre områder der beslutningene tas i lukka styrerom. En viktig hjelp i det arbeidet er utvalg som ivaretar folks interesser som f. eks eldrerådet og forbrukerutvalget.
SV vil ikke ha parlamentarisme i Sør-Trøndelag. Vi ønsker ei sterk politisk styring og et velfungerende byråkrati som retter seg etter og iverksetter politiske vedtak. Men vi går imot profesjonalisering og byråkratisering av politikken og politikerne. Enhver skal ha mulighet til å delta i politikken uten å tilhøre en politisk elite. Derfor vil vi spre vervene på flest mulig og opprettholde politiske debatt- og beslutningsorgan som speiler befolkninga, og politiske prosesser der alle kan ytre seg og hevde sine meninger.
2.2 Fylkeskommunen som regional utviklingsaktør
SV støtter omleggingen til mer lokal prioritering av midlene som stilles til disposisjon for regional utvikling. På den måten kan det regionale politiske nivået få mer reell innflytelse på utviklingen i sin egen region. Det er derimot ikke likegyldig på hvilken måte disse midlene brukes.
SV sitt overordnede mål med bruken av disse midlene er at de brukes til å sikre at vi tar vare på miljø, kulturlandskap og desentralisert bosetting. Midlene skal også sikre og opprettholde nye arbeidsplasser gjennom f.eks å legge til rette for bedre kommunikasjon (også i distriktene) og at verdiskapningen i større grad beholdes i fylket.
SV vil:
· Bruke den videregående skole som motor i den regionale utviklerrollen.
· Bruke ressurssentrene på de videregående skolene som kompetansefremmende verktøy tilpasset det lokale næringsliv.
· Gå inn som partner med kommuner og lokale interesser for å utvikle nye bærekraftige arbeidsplasser.
· Sikre at våre naturressurser blir videreforedlet så langt det er mulig i vårt distrikt.
· Samarbeide med kommunene, nabofylker og staten om utbygging av kommuniksajon og infrastruktur.
· Støtte små og mellomstore bedrifter i distriktene.
· Legge til rette for nyetablering, entreprenørskap og innovasjon.
3.0 Sånn vil vi leve!
3.1 Barn og unge
SV har i flere år satt barn og unge først, fordi vi ser viktigheten av å satse på framtida. Det er nødvendig å ta barn og unge på alvor, gi alle like gode utviklingsmuligheter slik at de vil ønske å bygge videre på vårt demokratiske samfunn. En sterk velferdsstat vil være en garantist for like muligheter for alle. Velferdsstaten vil bygge opp under et sterkt fellesskap som er nødvendig for at alle innbyggere skal kunne delta i samfunnet som likeverdige borgere.
Ungdom er en stor gruppe mennesker med liten reell makt. Det er viktig at ungdommens medbestemmelse øker ikke bare i saker som spesielt gjelder ungdom, men også i saker av allmenn betydning.
· SV ønsker en ordning med ungdomskort. Med ungdomskort betaler ungdom en relativt liten engangsavgift, og kan deretter ferdes fritt med alle fylkets kollektive transportmidler, det være seg tog, buss og båt.
· Økt kollektivtrafikktilbud, særlig på kvelds- og ettermiddagstid.
· Satsing på tiltak som begrenser ungdomsulykker, f.eks. festskyss for ungdom. Fortsatt aktiv støtte til fylkets trafikksikkerhetsutvalg.
· At det innføres et rabattkort for fylkets ungdommer. Rabattkortet skal gi rimeligere priser på kino, bad, kulturarrangementer osv.
· SV ønsker å jobbe for faste ungdomshøringer i Fylkestinget.
Skolen er en viktig del av barn og unges oppvekst. Den må gjenspeile samfunnet vi lever i både i form og innhold. SV vil ha videregående skoler også der befolkningsgrunnlaget ikke er så stort.
Derfor sier vi:
· Nei til fritt skolevalg, da det vil ramme tilbudene på skoler i distriktene.
· Nei til «ranking» av skoler, vi ønsker ikke A og B-skoler.
· Arbeidsmiljølov med verneombudsordning innføres for elever på lik linje med yrkesaktive.
SV vil ta de unge på alvor ved å gi dem trygghet og innflytelse både i skolen og i samfunnet ellers. Det er viktig at alle elever kan klare å gjennomføre skolen.
Derfor vil vi:
· Ha mer elevdemokrati.
· Ha en bedre oppfølging av de borteboende elevene, der det for eksempel organiseres felles middagsservering.
· At det innføres meklingsordninger i skolen etter konfliktrådsmodellen.
· Ha egen ungdomskonsulent.
· Økt vekt på fagopplæring, og større vekt på fleksibilitet. Arbeide for utvikling av flere veier fram til fag- og svennebrev.
· Beholde den desentraliserte skolestrukturen.
En god skole er en skole i stadig utvikling som tar inn samfunnet rundt seg og utvikler skolen i takt med lokalsamfunnet.
Derfor vil SV:
· Samarbeide med det lokale næringslivet
· At det opprettes etablererlinjer på videregående skoler i fylket
· At voksne språklige minoriteter må få et tilpasset opplæringstilbud i videregående skole.
· Styrking av voksenopplæringa.
· Økt satsing på etterutdanning av lærere.
· Beholde det fjerde påbygningsåret på videregående skole.
SV vil at skolen skal være gratis, også den videregående skolen.
Derfor vil SV arbeide for:
· Gratis skolemateriell, ekskursjoner og hjemreiser i helgene.
· Å beholde skolen som en reklamefri sone.
SV ønsker en sterk offentlig skole hvor elever fra alle samfunnslag, trosretninger og nasjonaliteter skal lære hverandre å kjenne for å gi forståelse og toleranse en bedre grobunn.
Derfor sier SV:
· Nei til privatisering av skoleverket.
Mobbing og rasisme er et problem SV tar på alvor. På alle skoler og i alle kommuner skal det være nulltolleranse når det gjelder mobbing og rasisme. SV jobber for at det settes inn ressurser der det kreves for å ta ondet ved roten. Det holder ikke med store fine ord. Det må handling til! Også Sør-Trøndelag er blitt et flerkulturelt samfunn. Mennesker med ulik etnisk, religiøs og kulturell bakgrunn skal leve sammen. Målet er at Sør-Trøndelag skal være et romslig samfunn der ulikheter i utseende, tro eller kulturell bakgrunn ikke skal gi ulike muligheter til arbeid, utdanning og deltakelse i samfunnslivet. Rasistiske holdninger blir ofte tillært allerede som barn. Her har skolen et oppdragende ansvar.
SV vil:
· Foreslå antirasistiske soner med konkrete handlingsplaner på alle skoler og i alle kommuner.
· Utarbeide anti-mobbeprogram som setter i gang strakstiltak der mobbing og rasisme forekommer.
3.2 Folk og kultur
Kulturelle aktiviteter skaper engasjement, nærhet og kontakt mellom mennesker. Kunst og kulturaktiviteter er viktige brobyggere mellom folkegrupper av ulik nasjonalitet og med ulikt politisk syn. De favner ulike aldersgrupper og knytter forbindelser mellom fortid, nåtid og framtid. Et aktivt lokalt kulturliv kan være med å legge forholdene til rette for et meningsfylt lokaldemokrati. SV prioriterer mangfoldet av kulturaktivitet i nærmiljøene, men ser sentrale kulturinstitusjoner som viktige medspillere for de lokale kreftene. Fylkeskommunen bør ha kulturpolitikk som en av de viktigste bærebjelkene for regional utvikling.
Derfor vil SV arbeide for:
· At fylkesansatte kulturarbeidere (musikk, teater og galleri) skal drive mer oppsøkende virksomhet for å skape inspirasjon og utvikling lokalt.
· Å gi samisk kultur større plass i fylket, blant annet jobbe for at det opprettes et eget sørsamisk kulturhus i Røros-regionen.
· Å videreføre Ungdommens Kulturmønstring (UKM).
· At det fortsatt skal være et folkebiliotek i hver kommune.
· Et godt utvalg av lydbøker, bøker på sørsamisk og bøker for flyktninger og asylsøkere.
· Å utvide biblotekenes rolle som samlingssted, informasjonssted og møteplass.
· At det legges til rette for økt samarbeid mellom skole og kulturinstitusjoner for å gjøre kulturtilbudene mer tilgjengelig for barn og unge.
· Å støtte opp under et aktivt og allsidig lokalt museumsmiljø i de forskjellige kommunene.
· At kulturminner skal kunne brukes til lokal kulturaktivitet, f.eks Løkken verk, og Røros by.
· Følge opp Sverresborg som en sentral kulturinstitusjon (fylkets tusenårssted).
· Støtte opp under utviklingen på Svartlamoen.
· Fortsette arbeidet med å sikre tilskudd til lokale lag og foreninger som driver med kultur.
· SV støtter utviklinga av Ægir - Norsk havbruksmuseum på Hitra.
3.3 Frem for fysisk aktivitet
Å investere i fysisk aktivitet lønner seg. Idrett på alle nivåer er viktig for å forebygge skader, sykdom og fysisk forfall. Både blant barn og voksne må det en bevisstgjøring til i forhold til fysisk aktivitet som forebyggende tiltak. SV er opptatt av å prioritere breddeidretten, slik at lag og organisasjoner kan opprettholde og utvikle sine aktiviteter og tilbud. Den lokale idretten har en sentral plass i å engasjere folk lokalt, den samler folk fra alle aldersgrupper til sosialt samvær og fysisk aktivitet. Det er derfor viktig at vi ikke sliter ut folk, verken foreldre eller barn, men sørger for at det å engasjere seg er noe man blir friskere og sprekere av, ikke stresset og utslitt. Barn må få oppleve de positive verdiene som idrett representerer, slik at de kan få glede av fysisk aktivitet resten av livet.
SV vil arbeide for:
· At lag og organisasjoner blir prioritert slik at de kan opprettholde og utvikle sine aktiviteter og tilbud.
· At skolen tar mer ansvar for fysisk aktivitet. Mulige tiltak kan være å bruke ressurspersoner og idrettsungdom aktivt i undervisningen. Idrett og skole bør inngå et tett samarbeid.
· At skolefritidsordningen (SFO) deltar i større grad for å aktivisere barn etter skoletid.
· Sikre at svømmehaller og idrettsanlegg er lett tilgjengelig for bevegelseshemmede og orienteringshemmede, og andre som har særskilte behov.
· At ressurspersoner som sørger for initiativ og tilrettelegging og er aktive i idrettslag og styrer blir tatt godt vare på.
3.4 Helse
En god helse for alle sikres best gjennom forebyggende arbeid. Det er et mål at flest mulig unngår å havne i helsekøene. Fylkeskommunen skal være koordinator mellom kommunene i deres arbeid for å trygge folks livsvilkår.
SV vil arbeide for:
· At fylkespolitikerne skal opptre som aktive ombud for å sikre folk i fylket gode helsetilbud. I praksis vil det bli å passe på og påvirke det som vedtas i Helseforetakets lukkede rom.
· At desentraliserte føde og barselstilbud opprettholdes og videreutvikles.
· At jordmortjenesten utbygges i kommunene.
· Arbeide for å utvide og styrke helsetjenesten rettet mot ungdom i videregående skole.
· Kampanjer for mer fysisk aktivitet i alle aldre. Det må overføres mer midler fra toppidrett til masseidrett.
· Tiltak som reduserer bruk av narkotika, alkohol og tobakk.
· Opprettholde Orkdal Sanitetsforenings Sjukehus og St. Olavs Hopitals avdeling på Røros.
· Sikre fortsatt drift av såkalte «gråsone» institusjoner som f.eks krisesentrene og incestsentrene.
Rusmisbruk er et alvorlig samfunnsproblem som rammer hele samfunnet hardt. Det er viktig med forebyggende arbeid for å unngå de omfattende skadene rusmisbruk fører med seg for omgivelsene:
SV vil satse på:
· Rusforebyggende arbeid med spesiell satsing på tiltak som beviselig gir gode resultater.
· Styrke tilbudet til familier med rusproblem.
· Styrke behandlingskapasiteten, sørge for å opprettholde behandlingssentrene som f.eks Lade
· Bygge ut lett tilgjengelig polikliniske tiltak
· Flere rusfrie tilbud til barn og unge.
Alle har krav på hjelp til å klare sin hverdag uansett hvilke problemer man støter på.
Derfor vil SV:
· Intensivere og styrke det desentraliserte behandlingsapparatet innenfor barne- og ungdomspsykiatrien i samarbeid med helsetjenesten, pedagoisk-psykologisk tjeneste og barnevern.
· Støtte selvhjelpsgrupper og brukerorganisasjoner.
· Arbeide for bedre ettervern i form av bolig, arbeid og dagtilbud.
· Sikre økonomisk driftsstøtte til de funksjonshemmedes organisasjoner slik at de funksjonshemmedes rettigheter til å delta i samfunnslivet ivaretas.
· Sikre egnede transportordninger.
· Videreutvikle spesialiserte habiliteringstilbud for barn,ungdom og voksne i nært samarbeid med kommunene.
· Arbeide for differensierte botilbud og flere arbeidsplasser/arbeidsamvirke i offentlig og privat regi.
· At tannlegetjenesten går inn under frikortordningen.
· Sikre bedre rutiner for samarbeid mellom de lokale helsetiltakene og sykehusene.
· Sikre gode kollektive transporttilbud, spesielt for eldre, bevegelseshemmede og ungdom.
SV sier nei til privatisering av helsetjenester og sykehus.
3.5 Miljø og trivsel
Alle eksemplene på ekstreme værforhold vi har opplevd rundt om på kloden de siste årene kan tyde på at menneskelig virksomhet er i ferd med å endre klimaforholdene på jorda. Dette kan føre til at livsgrunnlaget for menneskene endres, kanskje med svært negative følger. Et av de viktigste bidragene til at værforholdene ikke forverrer seg er at vi greier å redusere utslippene av CO2.
SV vil arbeide for å dreie forbruket over mot bruk av fornybare ressurser og energikilder som ikke forurenser, samtidig som vi mener det må satses på energiøkonomisering i dagens overforbruk.
SV vil arbeide for at:
· Energiproduksjonen og fordelingen skal ha politisk styring.
· Politisk bestemmelse av strømpris, kjempe for et differensiert størmprissystem.
· Det skal bli lik pris på frakt av strøm (nettleie).
· Bioenergi, varmepumper, vindkraft og solenergi må videreutvikles.
· Å øke satsingen på energiøkonomisering og støtte etablering av ENØK-senteret.
· Etablering av vindkraftverk på kysten. Det er naturlig at arbeidsplasser og kompetanse legges nært produksjonssted.
· Støtte utbygging av småkraftverk som ikke krever reguleringer av betydning.
SV vil ikke bygge gasskraftverk.
Privatbilen vil fremdeles være et viktig framkomstmiddel i vårt vidstrakte fylke. Vi vil arbeide for å trygge vår egen sikkerhet på veiene. SV ønsker å redusere privatbilismen og tungtransporten ved å styrke buss- og jernbanenettet.
SV vil:
· Styrke Rørosbanen, og oppruste Meråkerbanen til elektrisk drift.
· Utvide Trønderbanen til å gjelde strekningen Røros-Steinkjer.
· Styre jernbanen politisk.
· Flytte tungtransport over på jernbane og båt.
· At flyplassene i kortbanenettet fremdeles skal være en del av kollektivtilbudet.
· Styrke kollektivtilbudet der det er behov for det og arbeide for mer fleksible.
· Transportordninger i distriktene. Tilbringertjeneste med drosje kan for eksempel være et bedre alternativ enn busser.
· Styrke og utvide nettet av gang- og sykkelveier.
SV mener folk fritt skal kunne ferdes i en natur uten forurensing. men med et rikt artsmangfold. Vi vil at alle skal ha tilgang på den rikdom naturen vår byr på, også begrensede ressurser som f. eks vilt, fisk og bær. Der det ikke er nok til alle må vi dele uten at størrelsen på pengepungen avgjør hvem som skal slippe til.
SV vil:
· Føre en restriktiv motorferdselspolitikk i utmark.
· Vi vil regulere hyttebygging slik at allmennhetens og lokalbefolkningens interesser blir ivaretatt.
· Verne om allmenninger, offentlige eiendommer og allemannsretten.
· Ha brukerrett framfor eiendomsrett.
· Støtte opprettelsen av nasjonale verneområder.
3.6 Det er maten vi lever av
Vi vil være trygg på at maten vi spiser ikke er helsefarlig. Vi vil produsere mat av god kvalitet, og vi vil gjøre det på en måte som er bra både for produsent og forbruker.
Til tross for at SV har kjempet imot, har det skjedd en sentralisering i landbruket. For å møte internasjonaliseringa må det inspireres til økt samarbeid mellom bøndene. Spesielt gjelder dette sambruk av kapitalkrevende teknisk utstyr.
SV ønsker matproduksjon i hele landet, fordi det skal være kort vei fra jord til bord.
SV vil støtte etableringer av samdrifter med lokalt eierskap, fordi det er med på å sikre rekrutering til ei næring som er under stort press.
SV vil arbeide for:
· Utnytting av lokale ressurser og økologisering av jordbruket.
· At det skal være ei felles nordisk forvaltning av rovdyrstammene.
· Det skal gis økonomisk tilskudd til gjeting og inngjerding av bufe der det er nødvendig for å verne mot skadedyr.
· Forbrukerens rett til opplysning om maten vi spiser, og vi vil gå i mot bruk av genmodifiserte varer i landbruket.
· At fylkeskommunen skal øke innsatsen på Skjetlein landbruksskole, og styrke skolens rolle innenfor det videregående skoleverket.
· Legge forholdene til rette for fortsatt reindrift.
3.7 En offensiv nærings- og distriktspolitikk
SV er et parti som ikke bare ønsker å fordele godene. Vi må også skape dem. SV ønsker å øke verdiskapningen og produktiviteten. Det betyr at vi vil skape flere arbeidsplasser innenfor de ulike sektorene i fylket. Miljøaspektet må imidlertid alltid vektlegges i næringspolitikken. Vi skal bo i et samfunn med trygge og bærekraftige arbeidsplasser. Det er viktig at vi har et næringsliv med stort mangfold. Vi trenger alt fra små nisjeprodusenter til store foretak. Verdiskapningen må komme arbeidsfolk og de ulike lokalsamfunn til gode.
SV vil:
· At størst mulig lokalt eierskap over naturressursene. Særlig viktig er dette innen havbruk og energi. Det må lages strengere konsesjonsbetingelser for de som får utnytte våre naturressurser. Ved eventuelle salg skal det offentlige ha forkjøpsrett.
· Arbeide for at NTNU/HiST/Sintef samarbeider langt tettere med bedrifter i fylket for å heve kompetansenivået og for å drive utviklingsarbeid.
· Arbeide for at Aetat kontinuerlig tilbyr kompetanseheving til de ledige i bedriften når det er permitteringer.
SV vil ha et samfunn hvor alle har nærhet og god og rimelig tilgang til offentlige tjenester, det være seg lege/sykehus, tannlege, trygdekontor, sosialkontor, post etc.
Vi vil styrke tilgjengeligheten og framkommeligheten for mennesker med handicap, blinde/svaksynte o.a., men dette skal ikke skje ved at frivillige organisasjoner blir stadig mer avhengig av noen menneskers spilleavhengighet.
SV vil:
· Stoppe privatiseringa av offentlig virksomhet og nedlegginga av nødvendige offentlige tjenester. Offentlige tjenestetilbud skal ikke være basert på bedriftsøkonomisk lønnsomhet.
· Redusere/fjerne spillemaskiner, og finne andre inntektskilder for organisasjoner som får inntekter derfra.
SV vil ha et samfunn hvor vi har trygge arbeidsplasser. Vi vil ikke at folk brukes som brikker i et spill for markedsliberalismens stadig sterkere krav om større profitt.
SV vil:
· Ha politisk styring med kapitalstrømmen gjennom bruk av Statens nærings- og distriktsutviklingsfond (SND), næringsfond og offentlige tilskudd og finansieringsordninger.
· Styrke kulturbasert næring i distrikta, og legge til rette for småskala-aktiviteter og reiselivsbedrifter med lokal forankring.
· Øke fiskekvoten til kystflåten på bekostning av havfiskeflåten, og at en langt større del av havets ressurser blir foredlet i fylket.
· Arbeide for å etablere egne kvoter for ungdom som vil starte opp med fiske
Vi vil ikke bruke time etter time på å undersøke hvilket teleselskap som leverer billigst tjeneste denne uka, hvilken strømleverandør som leverer billigst strøm denne uka, hvilket forsikringsselskap som har lavest forsikring denne uka, hvilken bank som har lavest rente denne uka, for så å gjenta prosessen neste uke.
SV vil:
· Ha offentlig styring og faste, rimelige priser på de viktigste tjenestene.
· Arbeide lønnspolitisk på alle nivåer i fylket for å stoppe trenden vi nå er inne i: at de som har mest fra før får stadig mer. Vi vil redusere inntektsforskjellene.
· Ha et sterk Forbrukerråd som er nært folket. Det blir viktigere og viktigere med motkrefter og råd/veiledning i et stadig mer uoversiktlig og påtrengende marked.
Vi vil leve i positivt samvær med våre medmennesker, ikke i evig konkurranse med dem. Vi vil leve i et samfunn der alle får de nødvendige behov dekket og tjenester levert på en rimelig og sikker måte. Vi vil bruke vår tilmålte tid til noe annet enn å telle penger.
Sånn vil vi leve. Om du er enig, bør du også stemme SV.
