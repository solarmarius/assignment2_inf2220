
Dato: 16. august 2005
Innvandringspolitisk talsmann, Per Sandberg
- Uforståelig angrep på FrP-brosjyre
- Fremskrittspartiets valgbrosjyre om innvandring og kriminalitet gjør ikke annet enn å kalle en spade for en spade, sier partiets innvandringspolitiske talsmann Per Sandberg.
- Det er dessverre en kjensgjerning at ikke-vestlige innvandrere er overrepresentert på kriminalitetsstatistikken. Det slås fast i Statistisk sentralbyrås statistikk, fortsetter Sandberg.
Han avviser Venstre-politiker Olaf Thommessens angrep på brosjyren, og Thommessens forsøk på å sette FrP i bås med den franske ekstrempolitikeren LePen.
- Det er personer som Thommessen som skaper grunnlag for rasisme. Venstre-politikeren stikker hodet i sanden og nekter å innse at det finnes noen som helst negative følger av innvandringen.
Per Sandberg mener Fremskrittspartiet slett ikke har noe å beklage eller skamme seg over i innvandringspolitikken. Han tror folk flest kjenner igjen sitatet som er brukt. - "Gjerningsmannen er av utenlandsk opprinnelse". Man kan ikke ha lest mange aviser om en ikke kjenner igjen dette sitatet, mener han.
- Norsk innvandringspolitikk har ført til at mange unge med innvandrerbakgrunn havner i en kriminell løpebane. Dette setter også Fremskrittspartiet fokus på i brosjyren, sier Sandberg.
