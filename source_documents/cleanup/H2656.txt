
Mandag 31. oktober 1994
KrF-representant Odd Holten i Rygge:
NORSK SIKKERHETSPOLITIKK STÅR FAST
-Det er ingen grunn til å gjøre EU-debatten til en sikkerhetsdebatt. Norsk sikkerhets-politikk står fast, helt uavengig av et norsk EU-medlemskap. Det man gjør på ja-siden i denne saken, er en reprise på det ja-siden forsøkte i 1972 også. Historien har vist at de tok feil den gang, og de tar feil denne gang. I 1972 var det større grunn til å si ja til EF utfra en sikkerhetspolitisk vurdering, enn det er i dag. Det sa Kristelig Folkepartis Østfold-representant Odd Holten på et møte i Rygge mandag.
-Norge har både en europeisk og en atlantisk dimensjon i sikkerhetspolitikken, og med vår strategiske beliggenhet, er det viktig at denne balansen opprettholdes. Det kan best skje gjennom vårt NATO-engasjement og som assosiert medlem i Vestunionen, sa Odd Holten på møtet i Rygge.
-Nordens gamle utenriks- og sikkerhetspolitiske rammer fra den kalde krigens tid, er nå borte. De gamle skillelinjene mellom allierte og alliansefrie land er utydeliggjort, og forutsetningene for en "nordisk balanse" er foreldet. Både Finland og Sverige er i en helt annen sikkerhetspolitisk situasjon enn for noen få år siden. Særlig dramatisk har dette slått ut for Finland, sa Odd Holten.
-Finland har alltid levet i frykt for sin nabo i øst. Både i tsar-tiden og kommuninsttida ble de invadert derfra. Finlands ja til EU kan derfor langt på vei forklares som historisk psykologi, sa han. Det at Russland er redusert fra en global supermakt til en regional stormakt, har gjort det lettere for Finland å orientere seg mot vest- og sentral-Europa, la han til.
Odd Holten minnet om at de geografisk bestemte forskjellene i perspektiver for de ulike deler av Norden, ikke lar seg oppheve om noen land blir med i EU, og andre ikke.
-Island og Norge ligger vendt mot Nord-Atlanteren, i Europas nordvestre hjørne,
Sverige og Finland har sterke interesser vendt mot Østersjøen og Baltikum, mens Danmark preges av å være "porten til kontinentet", sa han.
-Norges sikkerhetspolitiske interesser er ivaretatt ved at landet er fullverdig medlem av NATO og assosiert medlem av Den Vesteuropeiske Unionen (VEU). Dette står fast, også om Norge sier nei til EU-medlemskap. VEU kan ikke erstatte NATO, bare supplere det, og den suppleringen får vi del i gjennom vårt assosierte medlemskap, sa Odd Holten i Rygge mandag.
