
Stortinget, 31. mai 2005
Karl Eirik Schjøtt-Pedersen, Arbeiderpartiets kommunalpolitiske talsmann:
- ALVORLIG AT REGJERINGEN VURDERER Å DROPPE GRADERT ARBEIDSGIVERAVGIFT
- Det er oppsiktsvekkende og svært alvorlig at Regjeringen nå vurderer å ikke gjeninnføre gradert arbeidsgiveravgift selv om EUs regelverk endres. Regjeringen fratar da distriktene og distriktsbedrifter det mest effektive virkemiddel vi noen gang har hatt for å skape arbeidsplasser i distrikts-Norge. Det sier Arbeiderpartiets kommunalpolitiske talsmann Karl Eirik Schjøtt-Pedersen i en kommentar til at Erna Solbergs statssekretær Just Hjalmar Johansen i Aftenposten i dag sier at det ikke er sikkert at Norge vil gjeninnføre gradert arbeidsgiveravgift, selv om endringer i EUs regelverk nå kan åpne for det.
- Gradert arbeidsgiveravgift er det mest målrettete virkemiddel vi har hatt i distriktspolitikken. Ap kritiserte regjeringen kraftig for at den ikke gjorde nok for å beholde ordningen. Det førte til at distriktsbedrifter fikk økt lønnskostnadene med opptil ni prosent fra 1. januar 2004. EUs regelverk skal endres fra 1. januar 2007. Det blir nå lagt til rette for at Norge kan gjeninnføre lav avgift i distriktene. Regjeringen må sette alle sine krefter inn på å få gjeninnført lav avgift i hele det området som tidligere hadde lav avgift, sier Schjøtt-Pedersen.
Arbeiderpartiet mener det er kritikkverdig at regjeringen har sendt brev til EU der det uttales at det uansett bare er snakk om å gjeninnføre ordningen i en liten del av det området som tidligere hadde lav avgift. Etter Aps syn er det helt feil å sende ut et slikt signal.
- Dagens oppslag om at regjeringen varsler å ikke gjeninnføre ordningen, er alvorlig. Det må også sees i sammenheng med at representantene for Høyre, KrF, Venstre og Frp i Distriktskommisjonen gikk mot å gjeninnføre ordningen. Kommisjonens flertall ønsket likevel gjeninnføring.
- Jeg tror disse nye signalene fra regjeringen vil føre til en storm i distrikts-Norge, sier Schjøtt-Pedersen.
