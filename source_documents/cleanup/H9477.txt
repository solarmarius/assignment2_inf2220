
11.8.2005
Miljøpartiet De Grønne
Er Nei til EU partipolitisk uavhengig?
Under overskriften "Nei til EU skjuler Kristin Halvorsens (SV) EU-standpunkt" hadde undertegnede et innlegg i mai. Nei til EU har gjort en undersøkelse blant 1.-kandidatene til Stortingsvalget vedrørende deres syn på EU og en eventuell ny EU-avstemning. Det er ett vesentlig spørsmål Nei til EU unnlater å stille; nemlig om storingskandidatene vil føle seg forpliktet til å stemme for EU-medlemskap, hvis en folkeavstemning viser 50,1% flertall til fordel for JA-siden. Kristin Halvorsen har tatt et slikt standpunkt. Det er viktig å få frem om flere 1.-kandidater vil gjøre det samme. Vi påpekte denne vesentlige svakheten ved Nei til EUs undersøkelse, både overfor Nei til EU sentralt og styrene i Vestfold og Buskerud - uten respons.
I og med at en overveiende del av partiene er positive til et EU-medlemskap, og det ikke er gitt hva utfallet av valget vil bli, bør velgerne få vite hvilke representanter som er villige til å sette Grunnloven til side for å få Norge inn i EU.
Miljøpartiet De Grønne er ikke motstandere av mer direkte demokratisk styring, f.eks. gjennom folkeavstemninger. Men skal en eventuell ny folkeavstemning om norsk medlemskap i EU være bestemmende for stortingsrepresentantene, bør man i det minste forlange at flertallet i folkeavstemningen er like stort som det som i dag kreves i Stortinget, nemlig 3/4 flertall. Det bør også stilles krav til en høy prosent deltakelse i valget. Et mindre flertall vil stride mot Grunnlovens bestemmelser og intensjon.
Denne innvendingen har tydeligvis falt Nei til EUs leder Heming Olaussen tungt for brystet. Han kommer som kjent fra SV. Hevnen er søt når Nei til EU nå presenterer resultatene fra spørreundersøkelsene: Miljøpartiet De Grønne, som desidert ville ha kommet best ut av undersøkelsen, er utelatt!
Trude Malthe Thomassen
nasjonal talsperson
Miljøpartiet De Grønne
