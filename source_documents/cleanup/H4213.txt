
fredag 18. april 1997 17:35:00
Fra Venstres Pressekontor, 18. april 1997
- Ingen miljøgevinst
Samferdselsminister Sissel Rønbeck henviste til Arbeiderpariets programformuleringer om en grønnere samferdselspolitikk da hun i dag la fram regjeringens veg-, jernbane og luftfartsplaner for de ti neste årene. Men miljøorganisasjonene mener ministeren svikter naturen.
- Det må gjøres noe aktivt for å redusere biltrafikken i byene, sier Anders Jordbakke i Naturvernforbundet. Han er ikke fornøyd med Regjeringens målformulering om at «I en del byområder er det er ønskelig at veksten i biltrafikken avtar, og at transportarbeidet i større grad dekkes av kollektive transportmidler».
- Slik det er nå, ser vi at det bevilges milliardbeløp til byene uten at det blir noen miljøgevinst, sier Jordbakke.
Jørn Haabeth i Natur og Ungdom er heller ikke fornøyd. Han mener samferdselsministeren har godtatt for mye med en slik formulering.
- En reduksjon i biltrafikken er påkrevet, lavere vekst er ikke godt nok, sier Haabeth.
Syklistene har heller ikke fått sine forventninger innfridd, mener deres representant Trond Berget. Syklistenes Landsforening hadde på forhånd lagt fram en ønskeliste, men har bare funnet spredte henvisninger og generelle vendinger om sykkelbruk.
- Sykkelen står for et enormt transportarbeid i de store byene, dobbelt så mye som drosjene og nærmere halvparten av busstransporten, sier Berget som hadde håpet på en mer helhetlig sykkelsatsing.
Krever konkrete tiltak
Naturvernforbundet krever at regjeringen må redusere den helsefarlige luftforurensingen, og de har konkrete forslag til hvordan dette skal gjøres.
- Fjern eller avgiftsbelegg piggdekkene, innfør veiprising, styrk kollektivtrafikken og skap det sammenhengende gang- og sykkelveinettet som har vært lovet siden 1974, krever Jordbakke. Han mener samferdselsministeren skyver ansvaret for disse avgjørelsene nedover til kommunalt nivå der det tradisjonelt har vært liten vilje til å gjennomføre dem.
Mindre til vei - mer til tog
Samferdselsminister Sissel Rønbeck sa ved presentasjonen av samferdselsmeldingene i dag at regjeringen vil vri innsatsen fra vei til jernbane og kollektivtrafikk. Miljøorganisasjonene er glade for denne vridningen, men de synes ikke den er sterk nok.
- Det er fortsatt for lite til jernbane og for mye til veier. Dette er hårreisende når Rønbck sier hun vil satse på jernbanen, sier Haabeth i Natur og Ungdom.
Naturvernforbundet peker også på at Rønbeck i vegplanen foreslår å bygge vei for mer enn 16 milliarder kroner de fire neste årene. 2,3 milliarder er tiltenkt veiprosjekter som vil rasere store naturverdier.
De omstridte veiprosjektene er E18 gjennom Østfold, Eiksundsambandet, Lofotens fastlandsforbindelse (LOFAST), riksvei 1 fra Svegatjønn til Moberg i Hordaland og E6 ved Melhus i Sør-Trøndelag.
- Disse prosjektene vil rasere dyrket mark og verdifull natur eller gå gjennom fredede eller verneverdige områder, hevder Jordbakke.
Midlene til disse veiene foreslår forbundet heller å bruke til å bygge ut viktige jernbanestrekninger som ikke har kommet med i planen.
