
Oslo 4.10.2000
Skal vi ikke jobbe i Framtidsnorge?
- Hvorfor det er galt å sette opp framtidas pensjoner mot oljefondet.
Finansminister Karl Eirik Schjøtt Pedersen har gjort en ny vri i årets nasjonalbudsjett. I et forsøk på å få folk til å akseptere at 175 milliarder settes av i oljefondet, trekker Schjøtt Pedersen inn påløpne utgifter for folketrygden i sitt oppsett for nasjonaløkonomien. Da disse beløper seg til enorme 2000 milliarder, blir konklusjonen at oljefondet i dag er alt for lite, og må vokse radikalt for å finansiere framtidas pensjoner.
Denne tenkemåten har ingenting med sosialøkonomi å gjøre, men er et krumsprang for å få folk til å spise oljefondspilla. I virkeligheten er det sjølsagt framtidas verdiskapning i Norge, som må finansiere de gamle og sjuke i framtidas Norge, akkurat som det er dagens verdiskapning som finansierer velferden vår i dag. De store svakhetene i dagens velferdssystem kunne vært bøtet på med penger fra oljefondet, politikere som ikke er villig til å sikre velferden i dag, kommer heller ikke til å sikre den i morgen.
Hvis Ap er bekymra for at det i framtida blir et misforhold mellom de som jobber og de som mottar offentlig støtte, så burde statsbudsjettet være spekket med politikk for å få folk i arbeid, og øke den arbeidsaktive delen av befolkningen. RV savner tiltak som
- En mer liberal innvandringspolitikk som kunne sikret økt yrkesaktiv befolkning
- Arbeidstids og arbeidslivsreformer som kunne motvirke veksten i antall uføretrygda, for eksempel 6-timersdag.
- Tiltak for å få flest mulig av de i dag 300.000 uføretrygda tilbake i arbeid, i en arbeidssituasjon som verken ødelegger helsa eller økonomien.
- Større valgfrihet i arbeidslivet som gjør det mulig for folk å trappe seg gradvis ut av aktivt arbeid, framfor å måtte slutte totalt når man ikke lenger orker full dag.
- Planmessig industrisatsing. Investering i framtidig verdiskapning både i tradisjonell industri og i IKT industrien. Oljepengene gir oss et strålende utgangspunkt for å skape en miljøvennlig og framtidsretta industri basert på norske konkurransefortrinn.
- Infrastrukturinvesteringer som bredbånd og skinnegående transport som vil bidra til verdiskapning i framtida og utvikle norsk industri og teknologi i utviklingsfasen.
Ap foreslår ingenting av dette, og da blir all bekymringa for framtidas pensjoner i beste fall patetisk, i verste fall en bløff for å forhindre folkelig opprør mot budsjettet og utviklinga i velferdstaten.
