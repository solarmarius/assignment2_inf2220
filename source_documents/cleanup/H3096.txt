
4. oktober 1999
Satsing på innvandrerbarn i Gamle Oslo
Forsøksordningen med gratis 20-timers pedagogisk tilbud til alle 5-åringer i bydel Gamle Oslo fortsetter. - Dette er viktig for å rekruttere barn med to-språklig bakgrunn til barnehage det siste året før skolestart. Dette uttaler stortingsrepresentant Lars Rise fra Kristelig Folkeparti etter fremleggelsen av statsbudsjettet for 2000.
Flere av Oslos viktige kulturinstitusjoner har fått en realvekst i forslaget til budsjett for år 2000. Det Norske Teatret, Oslo Filharmoniske orkester, Nationaltheatret og Den Norske Opera har alle fått en reell styrking. - Dette er viktig for å styrke kulturlivet i Oslo uttaler Rise.
Av andre viktige saker for Oslo fremhever Rise at kuttet i hovedstadstilskuddet i juni ikke er videreført i forslaget til statsbudsjett. I tillegg er det viktig at hovedstadstilskuddet, som var en kompensasjon for bortfallet av selskapsskatten, er foreslått prisjustert.
Som miljøpolitisk talsmann for Kristelig Folkeparti er Rise også fornøyd med Regjeringens miljøpolitiske satsing. Miljøverndepartementets budsjett viser en økning på 5,7 prosent. Dette medfører at arbeidet med å forhindre at kjemikalier forårsaker skade på helse og miljø intensiveres og at innsatsen for kulturminner styrkes. Det er også viktig å fremheve at arbeidet for allmennhetens tilgang til kyst- og strandsonen intensiveres.
