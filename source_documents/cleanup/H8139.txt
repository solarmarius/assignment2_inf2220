
10/2-04
Venstres stortingruppe
Viktig skritt for lokaldemokratiet
Stortinget sluttet seg i dag enstemmig til Venstres forslag om å opprette en lokaldemokratikommisjon. Regjeringen støttet også forslaget og vil oppnevne kommisjonen om kort tid. ­ Dette er en god begynnelse for å gjenreise lokaldemokratiet, sier Venstres parlamentariske leder Trine Skei Grande, som foreslo kommisjonen sammen med sin medrepresentant May Britt Vihovde.
- Det positive er at alle partier erkjenner at vi har et problem og sier seg villig til å styrke den lokale handlefriheten. Da må også de partiene som hittil har stått for den mest sentralistiske politikken skjerpe seg, mener Skei Grande.
- Vi må aldri ta demokratiet som en selvfølge. Borgeransvaret - og dermed demokratiet - forvitrer hvis folk opplever det som meningsløst å engasjere seg i politikken. Derfor må staten gi frihet og ansvar til lokale nivå, og slutte med detaljstyring og øremerking. Debatter og avgjørelser må tas lokalt, der de hører hjemme.
Skei Grande angrep i debatten Arbeiderpartiet for fundamentalisme i spørsmålet om konkurranseutsetting. - Inntil nylig hadde partiet en pragmatisk holdning, men inngår nå i en museumsallianse med Senterpartiet og SV mot lokal frihet til ulike løsninger. Også høyresiden har en for ideologisk tilnærming til dette. ­ Poenget må være lokal frihet og lokal politikk, ikke ideologiske oppheng fra partiene sentralt, sa Skei Grande.
