
Stortinget, 10. oktober 2000
fra Forskningspolitisk talsmann Ursula Evje (FrP)
Moms dreper norsk forskning
Det er beklagelig at regjeringen ønsker å gjøre det dyrest mulig å benytte seg av norsk forskning, sier forskningspolitisk talsmann Ursula Evje (FrP). Enda mindre norsk forskning vil være konsekvensen, dersom en innfører moms på oppdragsforskning.
Arbeiderpartiet påstår at de satser på forskning og utvikling. Fordi det vil være avgjørende for vår velferd i fremtiden. Dette står i sterk motsetning til det momsforslaget Arbeiderpartiet har fremmet fra regjeringskontorene.
Moms på forskning vil gjøre det umulig for små og mellomstore bedrifter å delta aktivt i den næringsrettede forskningen, sier Ursula Evje.
Vi vet at størstedelen av bedriftene er små og mellomstore, og med til dels små overskudd. Dette betyr at muligheten for å trekke fra den inngående momsen er svært begrenset. Når Arbeiderpartiet så legger på en konjunkturavgift, ser det ut til at en ønsker å forhindre bruk av norske forskningsmiljøer.
Skal det være et minstemål av troverdighet igjen i en fremtidsrettet forskning, må vi stimulere de private bedriftene til å bidra med etterspørsel til et godt kvalitetsmessig utviklet forskningsmiljø. Da er det en forutsetning at en sier nei til moms på forskning foretatt på oppdrag av norske bedrifter i Norge, avslutter Ursula Evje (FrP).
