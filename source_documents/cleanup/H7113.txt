
OSLO, 20. MAI 2003
UTTALELSE FRA ARBEIDSUTVALGET, KrFU
REVIDERT NASJONALBUDSJETT
Kristelig Folkepartis Ungdom (KrFU) ser nødvendigheten av et stramt budsjett. Vi skulle gjerne sett økt satsing innenfor områder som psykiatri, kollektiv og bistand. Samtidig er vi glade for at regjeringen har lagt frem en satsing på utdanning og forskning, og ikke minst anbefalingen om å legge opprettelse av sprøyterom på is. Det reviderte nasjonalbudsjettet viser at det lønner seg for KrF å sitte i regjering.
UTDANNING
Regjeringen har lagt fram et stramt revidert nasjonalbudsjett, men likevel har det blitt rom for en større satsing på skole. KrFU er positive til at den nye støtteordningen for elever i den videregående skolen har fått et økt tilskudd på 142 mill, slik at blant annet borteboerstipendet blir videreført på samme nivå som i den gamle stipendordningen. Det er også gledelig å se at lånerammen for opprustning av skolebygg økes med 1 mrd, og at Fondet for forskning og nyskapning får en økning på 800 mill fra første juli i år.
BISTAND
KrFU er kritiske til at regjeringen har valgt å omprioritere innenfor bistandsbudsjettet framfor å øke bistanden ytterligere. Det burde ha vært en økning for å komme enda nærmere målet i 2005 - at bistanden skal være 1 % av BNI. KrFU mener at det i revidert for i år, burde vært lagt opp til en økning til 0,95 % av BNI. At flyktningekostandene går utover bistanden til Balkan, Verdens Bankens utviklingsfond, bidrag til FN organisasjoner og gjeldsslette, istedenfor at de kommer i tillegg, er uheldig. Vi forstår at det er en vanskelig budsjettsituasjon, men det er likevel beklagelig.
ASYL
Det er positivt at behandlingskapasiteten til UDI blir styrket, og at det i budsjettet har blitt lagt inn støtte til tilbakevending og retur til Irak, for de som har fått søknaden avslått og for de som har søknad til behandling. KrFU anser det som negativt at det er flere som sitter i asylmottak enn det som ble anslått, for det er ikke en livssituasjon vi ønsker noen. Likevel er vi glade for at det har kommet en tilleggsbevilgning til drift av statlige mottak, slik at situasjonen i mottakene ikke forverres.
SOSIAL PROFIL
KrFU jubler for at regjeringen går imot Stortingets anmodning om opprettelse av sprøyterom. Et slikt tiltak strider mot norsk lov og tar ikke rusproblematikken på alvor. KrFU mener at etablering av sprøyterom vil være å overse den hjelpen rusmisbrukere trenger. Vi må ta i bruk ressursene til å hjelpe mennesker ut av rushelvete, til lavterskel helsetiltak og legemiddelassistert rehabilitering.
