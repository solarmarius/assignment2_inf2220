
20.11.2001
@-brev fra Jens 20. november 2001
- Når inntektene øker og utgiftene går ned, er det rom for økt innsats på andre områder uten økt bruk av oljepenger.
Vi velger å bruke de ekstra pengene til ytterligere å trappe opp innsatsen for de som har det økonomisk vanskelig. Vi forsterker forslag vi fremmet i vårt budsjettforslag, skriver parlamentarisk leder Jens Stoltenberg i @-brev fra Jens 20. november 2001.
Kjære @-brev-venn!
I Aftenposten mandag 19.11.01 står det at Ap "har funnet" milliarder til de fattige. Hva betyr det? Siden vi la fram budsjettet for en måned siden har det skjedd endringer i inntektene og utgiftene vi som politikere ikke bestemmer over. Skatteinntektene har økt mer enn tidligere beregninger tydet på, og antall sykemeldingsdager går ned. Inntektene har økt og utgiftene er redusert. Ap har ikke "funnet" noen penger. Det er Bondevik-regjeringen som "fant" omtrent 2 milliarder ekstra i den nye gjennomgangen av budsjettet.
Bondevik-regjeringen er enig med Arbeiderpartiet i å bruke oljepenger tilsvarende avkastningen av oljefondet.
Når inntektene øker og utgiftene går ned, er det rom for økt innsats på andre områder uten økt bruk av oljepenger.
Vi velger å bruke de ekstra pengene til ytterligere å trappe opp innsatsen for de som har det økonomisk vanskelig. Vi forsterker forslag vi fremmet i vårt budsjettforslag. Dette innebærer blant annet at Arbeiderpartiet foreslår:
Lav skatt for lave inntekter. Lønnstakere med inntekt under 200.000 får omtrent 1.000 kroner lavere skatt. Mens pensjonister får omtrent 2.000 kroner lavere skatt.
- Høyere fradrag for fagforeningskontigent. Ap beholder selvsagt forslaget om et høyere fradrag på fagforeningskontingenten til omtrent 1,5 millioner arbeidstakere. Dette fradraget foreslår Bondevik-regjeringen å halvere. Noe som betyr økt skatt for svært mange lønnstakere.
- Lav egenandel. Vi reduserer taket på egenandeler på medisiner fra 1.500 til 1.350 kroner og vi vil fjerne egenandeler på blå resept for uføre og eldrepensjonister. En rekke andre egenandeler reduseres også.
- I Bondevik-regjeringens budsjett oppjusteres anslaget for antall ledige. Likevel foreslår de kutt i A-etat. Ap går motsatt vei. Vi foreslår å trappe opp arbeidsmarkedstiltakene og vi vil ha flere sykmeldte tilbake i arbeid.
I innstillingen fra finanskomiteen er det ikke flertall for regjeringens budsjettforslag. Likevel tror de fleste at Frp til slutt vil stemme for budsjettet etter at regjeringen har "tvunget dem" til det ved kabinettspørsmål.
For første gang i historien ser det ut som at et statsbudsjett vil bli tvunget gjennom ved bruk av kabinettspørsmål. Uansett hva man måtte mene om innholdet i budsjettet, er dette uheldig fordi budsjettet i virkeligheten ikke har et reelt flertall.
Uten et slikt flertall for det økonomiske opplegget neste år, reduseres muligheten for å få til en ansvarlig gjennomføring av budsjettet. Det betyr mindre forutsigbarhet og mer usikkerhet i året som kommer.
Vennlig hilsen
Jens Stoltenberg
