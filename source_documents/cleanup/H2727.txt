
Torsdag 11. mai 1995
Stortingsrepresentant Solveig Sollie (KrF):
FORVENTER KONKRETE TILTAK I VOLDSREDEGJØRELSE
-Jeg forventer at det kommer forslag til flere konkrete tiltak mot vold i bildemedia, mot familievold og til alkoholpolitiske tiltak når justisministeren mandag gir Stortinget en redegjørelse om voldsproblematikken i samfunnet. Det sa stortings-representant Solveig Sollie (KrF, Telemark) på et møte i Sandefjord torsdag kveld.
-At justisministeren selv har bedt om å gi en slik redegjørelse til Stortinget kort tid etter at det fra Kristelige Folkepartis stortingsgruppe ble bedt om dette, viser at også regjeringen ser behovet for at voldsproblematikken kommer sterkere på den politiske dagsorden, sa Solveig Sollie i Sandefjord. Lørdag arrangerer KrF-lag over hele landet en grasrotaksjon mot voldsutviklingen, blant annet med utdeling av postkort.
-Som kjent er ikke en debatt alene nok til å løse noen problemer. Det er påkrevet med tiltak som gjør hele samfunnet i stand til å bekjempe den økende volden i samfunnet, og bryte den selvforsterkende voldsspiralen som det ser ut til at vi er inne i. Dette regner jeg med at justisministeren vil komme inn på i redegjørelsen, legger hun til.
Solveig Sollie understreket at tiltak mot voldsutviklingen må skje på en tverrfaglig og tverrdepartemental basis. Hun viste til en artikkel av politimester Rolf B. Wegner i Aftenposten nylig, der han skriver at antallet voldsforbrytelser har økt med 100 prosent i løpet av ti år, og at volden er blitt stadig grovere. Wegner viser også til at 80 prosent av de som utøver voldshandlinger er påvirket av alkohol i gjerningsøyeblikket, og at sammenhengen alkohol og vold er helt udiskutabel. Han mener derfor at det må tas en ny og kritisk gjennomgang av alkoholpolitikken, og særlig skjenkepolitikken.
-Jeg har med interesse sett at et av de andre tiltakene Wegner foreslår er at foreldregenerasjonen må gis økte muligheter til å bruke tid og overskudd til omsorg for barn og ungdom. "Det er ikke bare gammel og god erfaring, men også anerkjent psykologi at foreldre best bekjemper aggressive holdninger hos barn med en riktig kombinasjon av varme og grensesetting. Begge deler krever tid og overskudd!", siterte hun fra Wegners artikkel.
-Med mitt utgangspunkt legger jeg ikke skjul på at jeg tror human-etikeren og statsvitenskapsprofessor Thomas Wyller var inne på noe meget vesentlig i den artikkelen han skrev i Arbeiderbladet tidligere i vår, der han spør om det er sporene av en avkristnet generasjon man ser i den økende voldskriminaliteten og i et kaldere samfunn. Wyller spissformulerer et spørsmål: Hva er sammenhengen mellom sviktende oppslutning om kirken og stigende voldskurver? Er det noen sammenheng overhodet, utover samtidighet?" Jeg er forundret over at Wyllers trosfeller i Human-Etisk Forbund tilsynelatende lider av debattvegring i forhold til disse spørsmålene - det er ikke slik vi pleier å møte dem, sa Solveig Sollie til slutt under Vestfold KrFs møte i Sandefjord torsdag kveld. (KrF-Press/NPE)
