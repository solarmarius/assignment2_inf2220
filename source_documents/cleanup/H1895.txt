
Torsdag 12. mars 1992
Stortingsrepresentant Odd Holten:
GARANTIORDNING EN FORUTSETNING FOR ØST-HANDEL
For treforedlingsindustrien, spesielt i Østfold, er det av stor betydning at Stortinget opprettholder den særlige garantirammen på 500 millioner for eksport av trefor-edlingsprodukter, slo stortingsrepresentant Odd Holten (KrF, Østfold) fast i sitt innlegg da Stortinget drøftet den særskilte garantiordningen for eksportkreditt, GIEK, torsdag.
Odd Holten viste til at det er et enormt marked for slike produkter i Øst-Europa, og at flere treforedlingsbedrifter i Østfold har avtaler med disse landene. På grunn av den fortvilte økonomiske situasjonen, først og fremst i det tidligere Sovjetunionen, har ikke disse bedriftene fått oppgjør for varene.
Holten viste også til den tradisjonelle varehandelen med Sovjetunionen sank med 32 prosent fra 1989 til 1990.
-Den nedgangen kan skyldes at eksportgarantiordningene som ble administrert via GIEK ikke fanget opp den økte risikoen eksporten til Sovjetunionen medførte, mente Holten, som tilføyde at det er behov for en fortsatt garantiordning når det gjelder handelen mellom Norge og de baltiske land og mellom Norge og statene innen Samveldet av Uavhengige Stater.
-Kristelig Folkeparti ser på garantiordningen som en betingelse for å kunne ivareta en fremtidig handel med Øst-Europa, konkluderte Odd Holten sitt innlegg i Stortinget.
