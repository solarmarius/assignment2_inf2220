
Mandag 28. oktober 1996
Finanspolitisk talsmann Odd Holten (KrF):
STERKT KrF-PREG PÅ NESTE ÅRS STATSBUDSJETT!
- Kristelig Folkeparti vil få gjennomslag for flere av sine hovedprioriteringer i neste års statsbudsjett. Det vil bli flertall i Stortinget for økte bevilgninger til helse og omsorg, skolesektoren og en styrking av kommuneøkonomien. Kristelig Folkepartis alternative budsjett har vært utgangspunktet for partiets arbeid, først i sentrumssamarbeidet og deretter ved arbeidet for flertall i finanskomiteen. Dette uttaler Kristelig Folkepartis finanspolitiske talsmann, Odd Holten, i forbindelse med finanskomiteens innstilling som ble avgitt i dag.
- Det har vært viktig for KrF å få løftet fram helsesektoren og eldreomsorgen under denne budsjettbehandlingen. Det har vært uforståelig for folk flest hvordan landet kan akseptere lange helsekøer og mangel på omsorgsplasser, samtidig som vi har rekordstore overskudd. Det er derfor gledelig å kunne konstatere at flertallet i Stortinget støtter økte bevilgninger til både sykehus og pasientbehandling i utlandet, grep som vil medføre reduksjoner i ventelistene. Også eldreomsorgen,psykiatrien og PU-reformen vil bli vesentlig styrket til neste år, opplyser Holten.
- Regjeringen unngikk bevisst i sitt forslag å følge opp klare flertallsvedtak, som fritak for arbeidsgiveravgift for lærlinger. Jeg er glad for å se at flertallet har valgt å stå på sine tidligere vedtak. I tillegg har vi samlet et flertall til støtte for økt utdanningskapasitet ved høgskolene og økt stipendandel, sier Holten.
- Barnefamiliene vil få styrket sin økonomi til neste år, ved at barnetrygden prisjusteres, og ved en justering også av barnehagetilskuddene. Opprettholdelse av det kommunale skattøret på dagens nivå innebærer en total styrking av kommuneøkonomien på 4,5 milliarder kroner i forhold til regjeringens forslag. Regjeringen får ikke støtte i Stortinget for at den tredje sykelønnsuka skal betales av bedriften, og flertallet vil også bevilge mer til tollaksjoner, sier Holten, og legger til:
- Endringene som flertallet ønsker seg, har Jagland tidligere uttalt seg positivt om. Tatt i betraktning landets sterke økonomi og det store behovet på de enkelte sektorene, vil det bli spennende å se om han som regjeringssjef vil gå i konfrontasjon med Stortinget under salderingen i desember. Holten vil ikke være med på at opposisjonens budsjettendringer er for ekspansive.
- Vårt opplegg vil neppe føre til økte priser og høyere rentenivå. Tvert imot er dette et budsjett som vil redusere arbeidsledigheten, slutter han.
