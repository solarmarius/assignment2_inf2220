
Oslo 08.10.2003
Pressemelding, KrFU
Garanter 1 prosent til bistand, Bondevik!
Kristelig Folkepartis Ungdom hadde håpet at regjeringen ville prioritere verdens fattige i enda større grad under budsjettet.
- KrFU krever at regjeringen garanterer for oppfyllelsen av løftet om 1 prosent av BNI til bistand under denne regjeringsperioden, uttaler KrFU-leder Per Steinar Osmundnes.
Økt bistand, storsatsning på kollektiv tilbudet, større midler til psykiatri og fattigdomsbekjempelse, samt prioritering av de funksjonshemmede gjør likevel at KrF profilen er tydelig i dette budsjettet. Det er gledelig at regjeringen innenfor et ansvarlig budsjett prioriterer disse viktige sakene framfor Høyres ønsker om mer skattelette.
Utvikling
Den helt klart viktigste prioriteringen for KrFU er å øke bistanden. Sett i forhold til at 1,2 milliarder mennesker lever i ekstrem fattigdom, framstår regjeringens økning av bistandsbudsjettet fra 0,93 til 0,94 prosent av BNI som noe stusselig. Prioritering av utdanning, og særlig jenters utdanning, samt kampen mot hiv/aids i årets budsjett er imidlertid fornuftig, og har KrFUs fulle støtte.
KrFU mener imidlertid at verdens fattige burde vært prioritert høyere, og krever at regjeringen garanterer for at dette ikke betyr at man vil gå fra løftet som ble gitt i Sem-erklæringen om et bistandsbudsjett på 1 prosent av BNI innen 2005. Regjeringen må stå fast på sin solidaritetslinje selv om det virker som om KrF er det eneste partiet på Stortinget som ønsker å prioritere dette for tiden. Et tydelig eksempel på den sjokkerende likegyldigheten blant de øvrige partiene innenfor dette feltet, er at ingen av de andre partiene fant det for godt å så mye som kommentere utvikling eller bistand i sine hovedinnlegg under finansdebatten.
Kollektivtransport
De første to årene har regjeringen økt satsningen på kollektivtrafikken med ca. 700 millioner kroner. Dette er for puslete. Derfor er det ekstra gledelig at regjeringen nå velger å ytterligere styrke kollektivsatsningen med til sammen nesten 1 milliard. Med en slik satsning kan studenter og skoleelever endelig få merke noe til den prisreduksjonen regjeringen lovte i Sem erklæringen, og kvaliteten i kollektivtilbudet vil bli bedre. Dette er en riktig og viktig prioritering fra regjeringens side.
Psykisk helse
Det er positivt at Regjeringen viser at de tar mennesker med psykiske lidelser på alvor og øker bevilgningene til psykiatrien med 700 millioner. Det er også positivt at barn og unge skal prioriteres i sterkere grad. Statens Helsetilsyn har påvist store svikt i behandlingstilbudet til barn og unge, og ventetiden på behandling er fortsatt alt for lang. At regjeringen i år finner plass til den største budsjettøkningen innenfor dette feltet noen gang, gir håp om at man kan gjøre noe med disse alvorlige problemene innenfor barne- og ungdomspsykiatri. At regjeringen foreslår å utvide planperioden for å sikre at målene i opptrappingsplanen for psykisk helse nås, er også et positivt og nødvendig forslag fra regjeringen.
Et budsjett med sosial profil
I dag blir funksjonshemmede i alt for stor grad utestengt fra viktige samfunnsarenaer og hindret fra aktiv samfunnsdeltakelse. En av de aller mest positive sidene ved dette budsjettet er at regjeringen legger opp til et krafttak for å få til en endring av denne situasjonen. Budsjettet innebærer en kraftig økning av bevilgningene til tiltak for å øke tilgjengeligheten i samfunnet, øke mulighetene for utdanning og tilrettelegging av arbeidsplasser for funksjonshemmede.
Regjeringens økning av bevilgningene til tiltak for å hjelpe folk ut av fattigdom og rusproblem, samt å forebygge fattigdom, er også gledelige eksempler på at KrF sitt sosiale hjerte har fått gjennomslag i dette budsjettet.
--------------------------------------------------
