
Dato: 13. desember 2005
Stortingsrepresentant Anders Anundsen, FrP
- Djupedal er arrogant
- Kunnskapsministeren er arrogant overfor Stortinget når han vil stoppe friskoler som er godkjent innenfor dagens gjeldende lov, sier FrPs utdanningspolitiske talsmann Anders Anundsen.
Djupedal sier i dag at han vil stoppe nærmere 150 friskoler. Det til tross for at flere av skolene allerede er godkjent innenfor dagens regelverk. - Dette har statsråden rett og slett ikke anledning til, mener Anundsen.
- Stortinget har vedtatt en friskolelov. Den gjelder uansett statsråders politiske farge eller oppfatning. Dersom Djupedal vil stanse oppstart av friskoler eller stanse behandlingen av innkomne søknader, må han først endre loven. Loven endres i Stortinget, ikke i statsråd, sier han.
- Dette handler om grunnleggende forhold mellom Storting og Regjering. Regjeringen kan ikke gjøre som den vil helt uavhengig av hva som er vedtatt i Stortinget, mener Anundsen, som peker på at Djupedals handlemåte er arrogant overfor Stortinget.
- Denne fremgangsmåten er dessuten helt uholdbar overfor de skolene som har fått sin søknad godkjent og overfor de nye søkerne som forventer at loven skal være lik for alle.
Anders Anundsen sier at Djupedal så sent som 30. november mente at friskolene skulle føle seg trygge på at de skulle få en forsvarlig saksbehandling. - Å trekke tilbake godkjenningene gjennom media, er i alle fall ikke i samsvar med vanlig forvaltningsskikk.
- Dersom Djupedal virkelig mener alvor i å stoppe allerede godkjente friskoler kan han regne med omfattende søksmål. Behandlingen han gir skolene rettferdiggjør i alle fall det, avslutter Anundsen.
