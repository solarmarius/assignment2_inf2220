
Fredag 16. oktober 1992
Partileder Kjell Magne Bondevik (KrF) i EØS-debatten:
ILLUSJON Å TRO PÅ "FORTSETTE SOM FØR"
Uansett hva Stortinget vedtar idag, er det oppstått en ny situasjon. Spørsmålet er hvordan vi best møter den: Ved EØS-avtalen eller handelsavtalen. Dette sa KrF-leder Kjell Magne Bondevik i Stortinget under EØS-debatten fredag. Bondevik kalte det "en grunnleggende feil mange gjor" er å tro at valget står mellom å "fortsette som før" med handelsavtalen, eller velge noe nytt, nemlig EØS.
Kjell Magne Bondevik mente at ansvaret man påtar seg ved å si nei til EØS-avtalen, ikke er noe mindre enn det man påtar seg ved å si ja. Et nei til EØS-avtalen er samtidig et nei til vern mot anti-dumpingtiltak for industrien, vern mot "særdiskriminering" av norske bedrifter ved store offentlige innkjøp i Vest-Europa, nei til å inkludere tjenestesektoren i samhandelen med EF og EFTA-landene, nei til å sikre felles konkurranseregler for vårt næringsliv i forhold til de andre vest-europeiske land, og nei til å sikre nye og utvidede avtaler med EF om blant annet forskning og utvikling, utdanning, forbrukervern og miljø.
Bondevik la ikke skjul på at så ulemper ved EØS-avtalen, og sa seg overrasket over at enkelte var blitt så ensidige i denne saken at de bare så ulemper. Han avviste også påstanden om at det bare er KrF som ser på EØS som et varig, selvstendig alternativ. At motstanden mot EØS er lavere enn motstanden mot EF, tolket han som en bekreftelse på dette.
Kjell Magne Bondevik advarte mot å sette likhetstegn mellom EØS-avtalen og EF-medlemskap, og minnet om at den nasjonale suverenitet er bevart med en EØS-avtale, og at avtalen verken omfatter en felles landbrukspolitikk eller en felles fiskeripolitikk. EØS-avtalen sikrer også norsk grensekontroll, norsk skatte- og avgiftspolitikk og norsk toll- og handelspolitikk overfor andre land. EØS innebærer heller ingen forpliktelse til å være med i en pengeunion eller politisk union, understreket Kjell Magne Bondevik.
-I realiteten stilles vi overfor et prinsippvalg: Hva slags Europa ønsker vi oss: En vest-europeisk union eller et forpliktende internasjonalt samarbeid mellom Vest-Europas selvstendige stater? Kristelig Folkeparti velger det siste, og sier nei til EF-unionen, slo Bondevik fast. Han minnet også om at det ikke er "Ja-partiene" som avgjør om EØS blir midlertidig eller varig, det skal det norske folk avgjøre i en folkeavstemning.
Kjell Magne Bondevik tok også for seg den nasjonale kontrollen over naturressursene og oljepolitikken, fiskeripolitikken og alkoholpolitikken. På disse feltene hadde Norge fått gjennomslag for viktige prinsipper, konstaterte han.
-For KrF er verken dagens handelsavtale eller EØS-avtalen noe mål i seg selv. Vårt internasjonale ansvar rekker lenger enn Vest-Europa. Etter to dager EØS-debatt i Stortinget kan en få følelsen av at Vest-Europa er verdens navle, og at blikket ikke løftes ut over denne. De store internasjonale utfordringene er idag av en slik art at de krever sitt svar i et verdensommspennende samarbeid. Derfor kan vest-europeiske organer aldri bli mer enn biter av et større internasjonalt nettverk, konkluderte Kjell Magne Bondevik sitt innlegg i Stortinget fredag.
