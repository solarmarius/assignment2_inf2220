
Tysdag 14. juni 1994
Saksordførar Lars Gunnar Lie (KrF) om Reindriftsavtalen:
SAMISK REINDRIFT ER EIN BERANDE
FAKTOR I SAMISK KULTUR
- Samisk reindrift er ein berande faktor i samisk kultur, og derfor må utviklinga av næringa sjåast i ein noko vidare samanheng enn rein næringsverksemd. Derfor er også den økonomiske utviklinga i reindrifta sentral for stabiliteten til den samiske kultur, sa Lars Gunnar Lie (KrF) om Reindriftsavtalen i Stortinget tysdag.
Lars Gunnar Lie var saksordførar for Reindriftsavtalen, og sa det var ei glede å kunne presentere ei innstilling for Stortinget som er svært samstemt frå næringskomiteen si side. Han understreka at grunnlaget for denne semja blant anna vart lagt då partane kom fram til semje om avtalen i februar i år.
- Ein har funne fram til semje om løvingar for 1994-95 som vil gjere det forsvarleg å ha reindrift som næringsveg. Det er ei svak betring i økonomien i næringa, og det er også eit av elementa for at ein kom fram til ei avtale med ei lågare ramme enn avtalen for 1993-94, sa saksordførar Lie i sitt innlegg, og la til at det største problemområdet for næringa truleg gjeld beitegrunnlaget, særleg på Finnmarksvidda.
- Fleirtalet i komiteen er merksam på dette. Og eg meiner det er viktig å fylgje utviklinga nøye, også med tanke på at det kan verta aktuelt med eventuelle ekstraordinære tiltak for å få til ein reduksjon i reintalet.
I sitt innlegg var Lie og inne på at informasjonsflyten til brukarane ikkje er god nok, og at eit fleirtal i komiteen er merksam på dette. Han understreka og at fleirtalet i innstillinga peikar på at det er viktig at faktiske kostnader i næringa kjem til frådrag i næringsinntekta.
Lars Gunnar Lie avslutta med å peike på næringa sitt potensiale for vidareutvikling, under føresetnad av at ein maktar ei god tilpassing til det som er økologisk berekraftig.
