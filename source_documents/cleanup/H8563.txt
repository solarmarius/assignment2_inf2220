
Dato 25. august 2004
FrPs formann Carl I. Hagen
Krever svar om asylmottak i utlandet
FrPs formann, Carl I. Hagen, oppfordrer kommunalminister Erna Solberg til å følge opp den påtroppende italienske EU-kommissæren Rocco Buttigliones forslag om å opprette asylmottak utenfor EU-området.
- Jeg har lenge tatt til orde for at Norge oppretter asylmottak utenfor EU-området, i asylsøkernes nærområde, for på den måten å få bukt med den illegale innvandringen til Norge. Og jeg er helt enig med Rocco Buttiglione i at Europa står overfor en tikkende bombe av økonomisk innvandring. Nå gjenstår det å se om Erna Solberg går fra ord til handling i flyktning- og asylpolitikken. Hun har nå en gylden mulighet til å vise velgerne handlekraft i innvandringspolitikken, sier Hagen i en kommentar til dagens oppslag i Aftenposten.
Internasjonal støtte
Det er om lag et år siden Hagen siste gang foreslo opprettelse av norske asylmottak i Afrika og Asia, uten at forslaget vekket særlig begeistring hos de andre norske partiene. Siden den gang har både Storbritannia, den tyske innenriksminister Otto Schily og nå altså Buttiglione foreslått å opprette asylmottak i enkelte land i Afrika.
- Strømmen av asylsøkere er et svært alvorlig problem for Europa, et problem som jeg håper kommunalminister Solberg tar på alvor. Jeg er svært spent på EU-tilhenger Solbergs mening i denne saken, avslutter FrP-formann Carl I. Hagen.
