
05.02.2002
Venstre
Sikkerhetsrådet må legge press på Israel
Sikkerhetsrådet må legge press på Israel for å respektere menneskerettigheter og gjenoppta fredsforhandlinger!
Venstres sentralstyre er dypt bekymret over situasjonen i Midtøsten, og mener at FNs Sikkerhetsråd nå må presse partene til å gjennomføre Mitchell-rapportens anbefalinger om å gjenoppta forhandlingene som ble avbrutt i fjor. Bakgrunnen for dagens situasjon er en over 50 år gammel konflikt i kjølvannet av opprettelsen av staten Israel, og at de palestinske områdene på Gazastripen og Vestbredden (inklusive Øst-Jerusalem) har vært okkupert i 35 år. Det må nå legges et særlig press på Israel for at de skal avslutte okkupasjonen, respektere grunnleggende menneskerettigheter og gjenoppbygge ødelagt palestinsk infrastruktur. Den israelske okkupasjonen er den underliggende årsaken til dagens vold og terror, og Israel har som den sterkeste part et spesielt stort ansvar for at fredsforhandlinger gjenopptas.
Terror mot sivile kan aldri aksepteres
Vold og terror mot uskyldige sivile kan aldri forsvares og Venstre tar sterk avstand fra palestinske terrororganisasjoners angrep på sivile israelere. Det er samtidig viktig å skille dette fra legitim motstand mot okkupasjonsmaktens soldater på palestinsk jord. Regionens ledere har et særlig ansvar for å bekjempe terrorisme og redusere hat og mistro mellom partene i konflikten. Både Israels regjering og de palestinske selvstyremyndighetene kan og bør gjøre mer for å bekjempe terrorisme. Arafat kan ikke fraskrive seg alt ansvar for terrorismen, særlig ikke terrorhandlinger begått av grupper tilknyttet hans egen Fatah-organisasjon. Israel må ikke bruke kampen mot terror som en unnskyldning for kollektiv avstraffelse og ødeleggelse av palestinsk infrastruktur.
Terror må ikke bekjempes med terror
Venstres sentralstyre tar sterk avstand fra Israels gjengjeldelsesaksjoner mot palestinske selvstyremyndigheter, som ødelegger infrastruktur som er livsnødvendig både for bekjempelsen av palestinsk terrorisme og en framtidig palestinsk stat. Det samme gjelder likvidasjonene av palestinske ledere og aktivister, som er folkerettsstridige og moralsk forkastelige. Israelske styrkers ødeleggelse av palestinsk medias infrastruktur gjør det vanskeligere for journalister å arbeide i en konfliktsituasjon, og kan ikke godtas. Ødeleggelse av hjemmene til vanlige palestinske borgere er en form for kollektiv avstraffelse som avler hat og som vi ikke kan godta. Venstres sentralstyre mener at Israel må holdes økonomisk ansvarlig for den ødelagte palestinske infrastrukturen. Utvidelsen av israelske bosetninger, som er i strid med Folkeretten, fortsetter i høyt tempo. Sikkerhetsrådet må kreve en umiddelbar stans i disse utvidelsene.
FN-resolusjoner og Folkeretten må være basis for varig fred
Nye forhandlinger om en fredsløsning i Midtøsten må baseres på følgende hovedprinsipper i tråd med de relevante FN-resolusjonene:
- Palestinernes rettmessige krav om en egen stat, og Israels rett til å eksistere innenfor trygge grenser.
- Den israelske okkupasjonen av Vestbredden, Gaza og Øst-Jerusalem må opphøre, og det må finnes en løsning der Gamlebyen i Jerusalem i en overgangsperiode kontrolleres av FN.
- De ulovlige bosetningene på okkupert land må tilbake til palestinsk kontroll.
- De palestinske flyktningene må få kompensasjon for tapte eiendommer og påførte lidelser, og det internasjonale samfunn må bidra til dette. Flestmulig må få vende tilbake til områdene de måtte flykte fra.
Norge må bli mer aktive i Sikkerhetsrådet
Venstres sentralstyre mener det var for defensivt av Norge å stemme avholdende til FN-resolusjonen som foreslår utplassering av FN-styrker for å beskytte sivile i konfliktområdet. Når Norge overtar formannskapet i Sikkerhetsrådet må det på ny fremmes forslag om utplassering av FN-styrker i området Venstres sentralstyre er tilfreds med at Norges FN-ambassadør Ole Peter Kolby i Sikkerhetsrådet onsdag 30. januar slo fast at Israel må respektere Yasir Arafat som palestinernes valgte leder. I det videre arbeidet i Sikkerhetsrådet må Norge tørre å stille krav om tiltak som kan bedre menneskerettssituasjonen for undertrykte folk og gi økt infomasjon om hva som faktisk skjer.
