
Dato: 2002-03-04
POLITISK KOMMENTAR Fra stortingsrepresentant Arne Sortevik (FrP)
Strømmen av asylsøkere fortsetter i 2002; ASYLFLOM UTEN STYRING!
Tall fra UDI viser nå at Norge i 2001 har tatt imot ca. 20.000 personer som er kommet hit som asylsøkere, gjennom familiegjenforening med mer. Asylsøkere står for mesteparten av dette totaltallet.
UDI har nå også gitt en prognose for mottaket av asylsøkere i 2002; man regner med å motta 19.000 asylsøkere og må følgelig opprette 20 nye asylmottak.
Det er grunn til å minne om økonomien i denne situasjonen; det koster kr. 100.000 å drive en plass i statlig asylmottak i et år.
Med 19.000 asylanter vil dette koste Norge 1900 millioner kr i inneværende år.
La meg minne om at situasjonen for pleietrengende eldre mange steder er kritisk dårlig men mer penger er det vanskelig å få flertall for i Stortinget.
Penger til asylmottak er det derimot ingen debatt om; bortsett fra den motstand som kommer fra FrP. Er asylanter viktigere enn pleietrengende eldre for denne regjeringen?
Det er grunn til å minne om at Regjeringen om den vil kan bruke den såkalte Dublin-konvensjonen slik at de store grupper asylsøkere som velter inn over landet øyeblikkelig kan sendes i retur.
Så vidt jeg er kjent med ønsker faktisk også UDI dette for enkelte grupper men får ikke den politiske ledelsen med på å bruke et slikt virkemiddel som er basert på en internasjonal konvensjon.
Uansett er det klart at det er et politisk spørsmål om en vil sette bremsene på i asylpolitikken: FrP ønsker fulle bremser og Regjeringen vil åpenbart ha full gass.
Det er grunn til å minne om de integreringsproblemer Norge står midt oppe i; og som har vært tydelig fremvist i den senere tid.
Er det da lurt å forsette den politikken som medfører at vi som nasjon oversvømmes av asylanter og med tilhørende problemer?
FrP svarer et klart nei på dette spørsmålet; vi vil lukke igjen asyldøren og bruke asylpengene på pleietrengende eldre.
