
30. mai 2002
Stortingsrepresentant Harald T. Nesvik (FrP)
Seier for uførepensjonistene og FrP
I dag har Stortinget behandlet et privat forslag fra Fremskrittspartiets stortingsrepresentanter John I. Alvheim, Harald T. Nesvik og Per Sandberg om å at uførepensjonister som har omsorg for en av sine nærmeste familiemedlemmer skal kunne motta omsorgslønn fra kommunen uten at pensjonen blir redusert.
- Jeg er veldig glad for at et samlet Storting støttet dette forslaget, sier Harald T. Nesvik. - Vi har fått mange henvendelser fra uførepensjonister som tar seg av sin syke ektefelle, eller et sykt barn i hjemmet og mottar en liten omsorgslønn fra kommunen for å kunne gjøre dette. De ansvarsbevisste familiemedlemmer med uførepensjon som har påtatt seg slik arbeid er til nå blitt straffet med å få satt ned sin uføregrad, noe som fører til en lavere pensjon utbetalt. Dette gjelder først og fremst den gruppen som allerede har omsorgslønn når de blir uførepensjonister eller de som får tilstått omsorgslønn det første året de er uførepensjonister, sier Nesvik.
- FrP synes det er svært urettferdig at en slik liten omsorgslønn skal føre til at man ikke kan betraktes som 100 % ufør. I dag har vi fått gjennomslag for å gjøre noe med dette slik at personer som har en omsorgslønn på under 1 G (51.360 kr.) vil kunne motta full uførepensjon ved siden av. Vi har med dette vedtaket fått rettet opp en uheldig praksis og gjort det lettere for uførepensjonister å påta seg omsorgsoppgaver i hjemmet, avslutter Nesvik.
