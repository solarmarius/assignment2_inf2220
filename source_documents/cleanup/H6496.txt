
19.12.02
KrF
Få fart på forenklingsprosessen!
Regjeringer og Storting har i årtier pålagt norske kommuner å drive mer rasjonelt. Et viktig statlig bidrag til dette ville være å gi kommunene større handlingsrom og vise dem mer tillit. Staten må gi kommunene frihet til å velge annerledes enn hva departementene ville ha gjort i en rekke saker, hvis prosessen med et enklere Norge skal monne. Det medfører at man må gi slipp på en del detaljerte lover og forskrifter og rapporteringssystemer, uttaler sentralstyret i Kristelig Folkeparti.
Kristelig Folkeparti er beredt til å gå inn for at staten må gi fra seg styring og kontroll på nærmere bestemte områder. Delegering av myndighet må ikke kompenseres gjennom økt rapportering eller forsterket tilsyn. Vi må ha tillit til lokaldemokratiet.
KrF viser til at man både i Sentrumsregjeringen og Samarbeidsregjeringen har arbeidet med å forenkle. Det er viktig at dette arbeidet skyter fart og at forenklingen virkelig monner. I denne fasen bør det kreves etterprøvbare resultatmål for forenklingsarbeidet. "Et enklere Norge" må ha reelt innhold som kan dokumenteres. Regjeringen bør utarbeide en konkret framdriftsplan med oversikt over hvilke områder kommunene skal kunne foreta egne prioriteringer på uten at storsamfunnet blander seg inn. Dette vil selvsagt utløse debatt, men den debatten vil være viktig for å foreta reell forenkling i forhold til kommunene. Overgangen fra ord til handling må ikke ta for lang tid.
Det er et viktig prinsipp for KrF at beslutninger skal tas på lavest mulig hensiktsmessige nivå. Statlige føringer gis gjennom lovverket, men detaljeringsgraden i forskrifter er fremdeles altfor omfattende. I en del sammenhenger blir dette oppfattet som urimelig, da aktuelle problemstillinger vil arte seg ulikt i ulike deler av landet. Lokaldemokratiet bør i slike sammenhenger få større handlingsrom. Den enkelte innbyggers rett til å anke avgjørelser må imidlertid ivaretas.
Det er også en tiltakende trend at rettighetslovgivningen som i utgangspunktet skal sikre enkeltbrukeres rettigheter, blir løsrevet fra kommunal styring ved at staten, blant annet gjennom klagebehandling hos regional stat, presser gjennom løsninger på tvers av lokalpolitisk styring. Konsekvensene av rettighetslovgivningen må følges opp gjennom tilstrekkelige overføringer til kommunene.
