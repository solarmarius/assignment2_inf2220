
Oslo, 11. februar 2002
Jan Petersen
Uro over utviklingen i Midt-Østen
- Jeg beklager sterkt de vedvarende israelske luftangrepene med bl.a. F16-fly mot palestinske mål. Disse angrepene må umiddelbart bringes til opphør. Dette har jeg idag meddelt Israels utenriksminister Shimon Peres, sier utenriksminister Jan Petersen. Angrepene bidrar til å stimulere militante elementer på palestinsk side og rammer uskyldige sivile. Det er spesielt alvorlig at FNs personell og kontorer er blitt rammet, noe jeg i ettermiddag har gitt uttrykk for i en samtale med FNs generalsekretærs spesialutsending Terje Rød Larsen.
- Jeg deler også Rød Larsens fordømmelse av Israels bruk av kraftige flybomber i nærheten av boligområder, noe som bl.a. førte til at FN-ansatte ble skadet.
- Jeg beklager samtidig sterkt helgens palestinske anslag mot israelske mål. Det er på høy tid at palestinske grupperinger innstiller sine terrorangrep mot Israel.
Den siste utviklingen bekrefter dessverre at den destruktive spiralen av vold og motvold fortsetter, noe som har gjort det siste året til det blodigste året i Israel og det palestinske området på en generasjon, sier Petersen.
- Helgens hendinger bekrefter igjen at det ikke finnes noen militær løsning på konflikten. Jeg vil derfor gjenta vår oppfordring til partene om å vende tilbake til forhandlingsbordet. Bare på den måten kan de bryte ut av den negative utviklingen av konflikten vi nå er vitner til. Det bør være klart at videreføring av det nåværende voldsnivået vil gjøre ubotelig skade på de fredsbestrebelser som vil måtte tvinge seg frem, sier utenriksminister Jan Petersen.
