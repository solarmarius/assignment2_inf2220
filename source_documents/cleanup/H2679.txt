
Onsdag 2. august 1995
KrF-leder Valgerd Svarstad Haugland om partiets valgkamp:
VIL NÅ NYE VELGERE
-Vi ønsker å føre en valgkamp som viser at Kristelig Folkeparti kan være partiet å stemme på også for velgere som ikke har et kristent livssyn. Vi mener at mange av sakene våre er aktuelle for alle som er opptatt av sine medmennesker, uavhengig av tro og livssyn. Vi føler at det er større interesse for KrF enn på lenge, og målet for årets valg er en oppslutning rundt 9 prosent. Til stortingsvalget i 1997 satser vi på å nå 10-tallet. Det sa Kristelig Folkepartis leder Valgerd Svarstad Haugland på en pressekonferanse i Oslo onsdag, der hun presenterte KrFs valgkampstrategi.
-Vi ønsker å sette fokus på fire profilområder i forbindelse med årets valg. Disse fire er familie, miljø, utdannelse og omsorg. Samtidig er vi klar over at årets valg først og fremst er et lokalvalg, og fylkeslagene og lokallagene landet over har på forskjellige måter gitt disse profilområdene lokale innfallsvinkler. Den overordnede målsettingen for politikken vår, er at vi ønsker å bidra til et varmere samfunn, sa Valgerd Svarstad Haugland.
-Et varmere samfunn må bygge på en trygghet som forutsetter respekt for liv og menneskeverd. Vi må bygge på den nærhet som skapes gjennom sterke og åpne nettverk mellom menneskelige relasjoner fra familie og slekt til nabohjelp, dugnad i bomiljøet, og aktiviteter i organisasjoner.
Skolen er under omforming. Skolen skal formidler kunnskap og forberede til yrkeslivet, men den skal også formidle verdier, og forberede til livet. Det beste forsvar mot normoppløsning er en levende formidling av de kristne grunnverdiene. Barna er samfunnets framtid, og har krav på trygghet. Foreldrene er som regel de nærmeste til å gi dette, ofte i samspill med barnehager og andre tilbud.
KrF ønsker ikke et velferdssamfunn for de fleste, men et velferdssamfunn for alle. Satt på spissen har vi formulert det slik i valgkampmateriellet vårt: Omsorg er noe mer enn å putte mat inn i den ene enden og skifte bleier i den andre. En fullverdig eldreomsorg, en aktiv rusmiddelpolitikk og omsorg for såvel født som ufødt liv, er stikkord for KrFs omsorgspolitikk.
Valgerd Svarstad Haugland viste også til at miljøpolitikken har falt nedover på den politiske dagsorden, og sa at KrF ser det som sin oppgave å "skyve den oppover igjen".
-Miljøpolitikken er desperat viktig for vår framtid. Forvalteransvaret forplikter. Vi må konkretisere miljøansvaret ved å ta opp konkrete lokale saker. Vi må også ta et oppgjør med en voksende forbrukerkultur som skaper materialisme og truer livsmiljøet, sa hun.
KrF-lederen sa seg fornøyd med at partiet stiller lister i alle fylker, og i 360 kommuner. I 24 kommuner er KrF med på felleslister, mens partiet ikke har lister i 75 kommuner. -De "KrF-løse" kommunene er et konstant utfordring for oss. Problemet er ofte å finne folk som er villige til å stå på listene, og det er ikke bare KrF som sliter med dette. På sikt kan dette sette lokaldemokratiet i fare, og jeg tror det er viktig å få satt arbeidsforholdene for lokalpolitikerne på dagsorden, sa hun.
Svarstad Haugland sa at KrF har lagt opp til en forholdsvis tradisjonell valgkamp i forbindelse med årets kommune- og fylkesvalg, basert på de lokale KrF-lagene, med aktiv bistand fra fylkespolitikere, stortingsgruppe og partiledelsen. Det offisielle startskuddet for valgkampen går i Kristiansand lørdag 12. august. KrF har sin strategikonferanse i Kristiansand i dagene forut for valgkampstarten. I forbindelse med valgkampen er det produsert fem løpesedler og tre plakater som fokuserer på profilområdene, men som også henvender seg til velgere som tradisjonelt ikke har stemt KrF.
-Noen vil nok mene at vi har vært litt "dristige" i utformingen av dette materiellet, og at det er litt uvante toner fra KrF-hold. Vi er og blir et politisk parti, men et parti som ønsker å føre vår politikk med utgangspunkt i de grunnleggende verdiene som ligger i det kristne menneskesynet. Derfor ønsker vi å utfordre mennesker som har et annet livssyn, men er opptatt av de samme verdiene, til å teste oss på politikken, og dersom de vil støtte den, også stemme på våre kandidater, sa Valgerd Svarstad Haugland på pressekonferansen i Oslo onsdag. (KrF-Press/NPE)
