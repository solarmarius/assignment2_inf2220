
7.12.2005
Dagfinn Sundsbø (Sp)
Få på plass felles kollektivselskap for Oslo og Akershus.
- Samferdselsministeren må sørge for bedre framdrift i arbeidet med et felles kollektivselskap for hovedstadsområdet der NSB's lokaltrafikk, Oslo Sporveier og Stor Oslo Lokaltrafikk - SL - inngår, sa Dagfinn Sundsbø under debatten om budsjettinnstillingen fra Samferdselsdepartementet i Stortinget i dag.
Samferdselsdepartementet har satt seg i førersetet gjennom sin ledelse av SKØ - samarbeidsorganet for kollektivtrafikken i Østlandsregionen. Målsettingen er å få et felles selskap for samordning av kollektivtilbudet for både NSB's lokaltrafikk, Oslo Sporveier og SL inngår. Sundsbø etterlyser større framdrift i dette arbeidet og viste til at det store gevinster å hente både på kostnadssiden og i et bedre kollektivtilbud til folk i Osloregionen.
-Hovedstadsområdet sliter med å utvikle et effektivt og miljømessig forsvarlig samferdselstilbud. En sterkere og mer målrettet satsing på kollektivtrafikken er nøkkelen til forbedring, mente Sundsbø i debatten, og sa seg derfor glad for at det i statsbudsjettet for neste år er satt av 150 mill.kr. til Belønningsordningen for bedre kollektivtransport i byområdene. Denne satsingen er fordoblet siden ordningen kom på plass i 2004.
