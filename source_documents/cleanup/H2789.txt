
Onsdag 23. august 1995
KrF-leder Valgerd Svarstad Haugland:
VOLDSBØLGEN - ET SYMPTOM PÅ PSYKIATRI I KRISE
Den økende voldsbølgen er et symptom på et psykisk helsevern i dyp krise. På kort tid har mediene fokusert på flere grove voldssaker der utøverne har vært mennesker i psykisk ubalanse. Kristelig Folkeparti utfordrer derfor helseminister Werner Christie til å melde seg på i denne debatten. Hans fravær blir mer og mer påfallende, særlig tatt i betraktning av at det er han som har det politiske ansvaret for psykisk helsevern. Det sa Kristelig Folkepartis leder Valgerd Svarstad Haugland på en pressekonferanse i Oslo onsdag.
-Det skjer altfor mange tragedier i kjølvannet av krisen i det psykiske helsevernet. Det er mennesker som ikke har fått tilbud om behandling før etter flere selvmordsforsøk. Andre er ikke blitt hørt før de etter at de lyktes med sitt tragiske forsett. Disse pasientene må opp-prioriteres, og ikke bli kasteballer mellom kommuner og fylker. Flere fylker har lagt ned psykiatriske institusjonsplasser og skrevet ut pasienter fra de psykiatriske sykehjemmene uten at de har noe godt oppfølgingstilbud. Omorganiseringen av psykiatrien har skapt en gradvis forskyving av ansvar over på kommunene, uten at ansvaret er blitt etterfulgt med bevilgninger og kompetanse. Nå må prosessen stoppes opp av hensyn til de svakeste, inntil Regjeringens forslag til ny lov om psykisk helsevern er behandlet og ansvarsforholdene er avklart av Stortinget, sa KrF-lederen på pressekonferansen i Oslo onsdag (KrF-Press/NPE).
