
07.03.02
Vegard Martinsen, (DLF)
Voldelige menn bør fengsles
Nettavisen forteller idag at "Utlendingsdirektoratet vil ha adgang til å varsle utenlandske kvinner mot voldelige norske menn. Bakgrunnen er at et økende antall utenlandske kvinner blir mishandlet av sine norske menn."
Det som skjer er altså at norske menn gifter seg og så mishandler sin kone, skiller seg, gifter seg på nytt og mishandler sin nye kone, skiller seg, gifter seg igjen, osv.
Det er selvsagt forferdelig å bli utsatt for vold, og spesielt ille er det at kvinner blir utsatt for vold.
Utlendingsdirektoratet ønsker nå altså å varsle kvinner not voldelige menn. Men problemet er at disse voldelige mennene går løse. Voldelige mennesker, og også mennesker som stjeler, begår ran, innbrudd eller overfall etc., de bør ikke gå løse, de bør fengsles. Disse kriminelle bør isoleres slik at folk flest kan få gå i fred.
Det er en skandale at lovverket tillater at voldsmenn går løse. Vår regjering og våre lovgivere er medskyldige i at kvinner mishandles - fordi de tillater at voldelige menn går fri istedenfor at de settes i fengsel.
DLF mener at kriminelle, dvs. personer som krenker individers rettigheter, bør straffes strengt, og hvis de forsetter sin kriminelle karriere etter at de er straffet første gang, bør de fengsles i en lang periode. Dette er den eneste veien å gå dersom man ønsker å få kriminaliteten ned på et minimum.
