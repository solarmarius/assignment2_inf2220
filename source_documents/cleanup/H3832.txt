
4.5.99:
Tor Nymo,
MÅ FÅ LOV TIL Å BO PÅ FLATØYA
Senterpartiets stortingsrepresentant fra Troms, Tor Nymo, vil i spørretimen onsdag 5. mai utfordre Finansminister Gudmund Restad på en komisk flyttesak i Bjarkøy kommune. En yngre kvinne har i lengre tid ønsket å bosette seg på farsgården på Flatøya i Bjarkøy, som etter flere års fraflytting bare har to fastboende tilbake. Bjarkøy kommune synes derimot ikke at det er noen god ide at det bosetter seg folk på Flatøya og har derfor ved tre anledninger nektet å akseptere kvinnens flyttemelding. Hver gang har kommunene greid å finne nye argumenter for å avvise kvinnens flyttemelding. Nymo, som mener Senterpartiet må gå i front for å opprettholde bosettingen i distriktene, rister oppgitt på hodet av den behandlingen Bjarkøy kommune har gitt kvinnen.
-Ja, det er da underlig at unge mennesker som ønsker å bosette seg på steder som absolutt trenger tilflytting for å kunne overleve som samfunn ikke får lov fordi en kommunens folkeregister av en eller annen grunn ikke ønsker at det skal bo folk på dette stedet. Den argumentasjonen som Bjarkøy kommune bringer til torgs for å avvise kvinnens flyttemelding virker ærlig talt svært lite overbevisende, og da er det rimelig at ansvarlig statsråd ser på denne saken, sier Nymo i en kommentar fra Stortinget.
Nymo sier videre at kommunen ikke kan nekte eller avvise en flyttemelding så sant de formelle sidene er i orden, og at Bjarkøy kommune slett ikke har noen som helst rett til å bestemme hvor folk skal bo eller ikke bo.
-Nei, man kan nok av varierende årsaker ønske at enkelte småsamfunn opphører å eksistere. Dette er imidlertid en oppfatning jeg ikke deler. Uansett, så er det opp til folk selv hvor de ønsker å bo, og når sentrumsregjeringen ønsker å opprettholde bosettingen i distriktene, så er det selvsagt ikke anledning til å benytte seg av noe annet enn gulrot-prinsippet. Verken statlige eller sentrale myndigheter kan imidlertid nekte noen å flytte, uansett hvor det måtte være, så lenge det formelle rundt flyttingen er i orden. Dette gjelder også for Bjarkøy kommune avslutter Nymo fra Stortinget.
