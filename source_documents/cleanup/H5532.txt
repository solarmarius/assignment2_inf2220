
3.2.2002
Landsstyret i Raud Valallianse
Nei til marknadsløn! Stans kommunepampane sine åtak på kollektive avtalar!
Landsstyret i Raud Valallianse reagerer sterkt på den "lønsrevolusjonen" som leiinga i Kommunenes Sentralforbund og andre arbeidskjøparorganisasjonar (NHO, NAVO og HSH) denne veka har varsla for tariffoppgjeret. Dei vil bryte ned dei kollektive tariffavtalane og erstatte dei med marknadsløn og individuell "løn etter avtale".
Etter RV sitt syn, er dette eit generalåtak på heile fagrørsla og all solidarisk ideologi. Splitt og hersk basert på rå kapitalistiske prinsipp vil bli resultatet om denne høgreorienterte tariffpolitikken får gjennomslag. Kampen for dei som er lågtløna, ikkje minst store kvinnegrupper, og kampen for likeløn vil bli dei store taparane.
Om marknadskreftene blir sleppt fri i tariffoppgjeret, blir lønsskilnadene enda større. Ei lita gruppe menn i leiarstillingar vil stikke av med ein stor del av lønstillegga. I kommunane og andre deler av offentleg sektor vil dette auke presset for privatisering og skeiv fordeling av dei offentlege tenestene.
Raud Valallianse går inn for at dei landsomfattande tariffavtalane i både privat og offentleg sektor og streikeretten blir styrka - ikkje undergravd.
