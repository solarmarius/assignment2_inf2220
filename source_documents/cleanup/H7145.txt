
Oslo, 28.mai 2003
Pressemelding fra Åslaug Haga, leder i Senterpartiet
SENTERPARTIET KREVER RETTSAK FOR Å REDDE DIFFERENSIERT ARBEIDSGIVERAVGIFT
- Regjeringen bruker ikke mulighetene den har til rådighet for å beholde ordningen med differensiert arbeidsgiveravgift, sier Åslaug Haga. - Arbeidskraften i distriktene blir nå mye dyrere, takket være EØS-avtalen. Dette vil ganske sikkert bety kroken på døra for mange bedrifter og arbeidsplasser. ESA truer nå i tillegg med å nekte Norge å skjerme nord-Troms og Finnmark og å ha en overgangsperiode for de rammede områdene. De sår også tvil om kompensasjonsordningene vi ønsker å bruke.
Åslaug Haga mener at Regjeringen må bruke unntaksregelen i EØS-avtalen; den såkalte Oda-protokollen; for å redde ordningen. Da settes ESA og EFTA-domstolen til side i saken, forutsatt at Norge blir enige med Lichtenstein og Island om dette. Finansminister Foss har varslet at Regjeringen vil bruke denne regelen for å redde nullavgift i nord-Troms og Finnmark. - Hvorfor bruker ikke Regjeringen denne regelen for å redde hele ordningen, spør Åslaug Haga. - Dette er den viktigste distriktspolitiske ordningen vi har, og bortfallet vil ha enorme konsekvenser for sysselsettingen. Finansministeren må i det minste bruke de unntaksmulighetene som EØS-avtalen faktisk gir oss!
- Dersom vi ikke kan bruke unntaksregelen for å redde ordningen, må Norge gå til rettsak i EFTA-domstolen, sier hun.
ESA antyder nå at Norge ikke får lov til å beholde nullsats i nord-Troms og Finnmark. De vil sannsynligvis heller ikke godta en tre års overgangsperiode for de øvrige områdene (sone tre og fire) som må avvikle ordningen med redusert arbeidsgiveravgift. På toppen av dette sår ESA tvil om kompensasjonsordningen med transportstøtte som skulle motarbeide de verste skadevirkningene av at redusert arbeidsgiveravgift faller bort. Totalt utgjør ordningen med differensiert arbeidsgiveravgift en skattelette på ca. 8 milliarder kroner. 60.000 arbeidsplasser i privat og offentlig sektor står i fare, ifølge Effektutvalget. Utvalget ble nedsatt av Regjeringen for å utrede saken.
