
25.06.03
Åslaug Haga, leder i Senterpartiet
Høyre må tenke på nytt om kommunessammenslåinger
Gevinsten ved sammenslåing av grisgrendte kommuner forsvinner ved økte transportkostnader, slås det fast i en ny rapport fra Vestlandsforskning. Rapporten påpeker at lengre avstander medfører så store ekstra utgifter at sammenslåinger i mange kommuner vil være et nullsumspill. - Dette bekrefter at Senterpartiet har hatt rett i sine påstander, sier Åslaug Haga. - Store avstander og store enheter gir ikke nødvendigvis innsparinger. Små enheter kan konkurrere både på pris, kvalitet og ikke minst demokrati og folk flest sin mulighet til å øve innflytelse.
Kommunalminister Solberg har anbefalt kommunesammenslåinger som medisin for trang økonomi i kommunene. - Nå må Kommunalministeren stanse råkjøret for å slå sammen kommuner, sier Åslaug Haga. - Høyres press på kommunesammenslåinger er ideologisk fundert. Økonomien har vært et vikarierende motiv, men nå kan de ikke lenger bruke dette argumentet like lettvint som de har gjort hittil.
Senterpartiets alternativ til kommunesammenslåinger er samarbeid på tvers av kommunegrensene. Slik kan kommunene sikre tilgang på nødvendig kompetanse og sikre kvaliteten på tjenestene sine. Senterpartiet sier et klart nei til tvangssammenslåinger av kommuner. Staten bør heller stimulere til effektivt interkommunalt samarbeid.
Rapporten peker på at store kommuner medfører at avstander til offentlige institusjoner øker både for bruker og ansatte. Utgifter til tjenestreiser, skoleskyss og syketransport øker. I tillegg kommer de økte utgiftene for bedrifter og private husholdninger ved transport. Et eksempel som påpekes av Vestlandsforskning er kommunene Måsøy og Nordkapp, der en sammenslåing øker de kommunale utgiftene med 25,8 millioner kroner.
