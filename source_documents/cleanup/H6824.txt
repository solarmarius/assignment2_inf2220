
26. februar 2003
ARBEIDERPARTIETS STORTINGSGRUPPE
Stortingsrepresentant Hill Marta Solberg
BONDEVIK MÅ SLUTTE Å SKYLDE PÅ ALLE ANDRE
Arbeiderpartiet avviser blankt statsminister Kjell Magne Bondeviks påstand om at opposisjonen på Stortinget setter ytterligere rentekutt i fare gjennom "nye dyre forslag."
-Arbeiderpartiet har alltid dekning for egne forslag i våre alternative statsbudsjetter. De siste to årene har vi til og med foreslått å bruke mindre penger enn Bondevik-regjeringen, nettopp med sikte på å dempe presset mot renta og dermed sikre arbeidsplassene, uttaler Arbeiderpartiets nestleder Hill Marta Solberg.
Siden nyttår har Regjeringen selv fremmet forslag om mer penger til blant annet Aetat og bostøtte, en økning i statens utgifter på til sammen 320 millioner kroner.
-Regjeringen har til nå ikke anvist hvordan de økte utgiftene skal dekkes inn. Det er derfor pussig at statsminister Bondevik nå angriper opposisjonen for at også vi har fremmet forslag som vil innebære økte utgifter. Det kan ikke gjelde andre regler for Regjeringen enn opposisjonen på Stortinget, fastslår Solberg.
Solberg sier videre at Arbeiderpartiets forslag nå i vinter skal dekkes inn under behandlingen av revidert nasjonalbudsjett i juni. Akkurat det samme er tilfellet for Regjeringen.
Forskjellen på det regjeringspartiene har stemt for og det Arbeiderpartiet har bidratt til flertall for så langt i år er 280 millioner kroner. Det dreier seg om Arbeiderpartiets forbedring av bostøtteordningen utover Regjeringens forslag.
-Det er meningsløst hvis statsministeren mener at 280 millioner kroner mer til folk som sliter med strømregningene truer ytterligere rentenedganger, uttaler Solberg.
