
fredag 9. juni 2000 11:40:09
Gjennomslag for Venstre-forslag
Offentlighet for Stortinget
- Det er et meget viktig gjennombrudd i arbeidet for større åpenhet at offentlighetsprinsippet også skal gjelde for Stortinget. Dette betyr at det blir innsyn i en rekke dokumenter og korrespondanse som tidligere har vært unntatt offentlighet, sier Venstres Gunnar Kvassheim.
Kvassheim viser til en innstilling fra Kontroll og konstitusjonskomiteen om regler for dokumentoffentlighet for Stortinget og Stortingets organer. Innstillingen ble lagt fram i går og saken avgjøres i Stortinget onsdag 14. juni.
- Det er et Venstre-forslag som nå er fulgt opp og får tilslutning. Før valget i 1997 lovet Venstre at vi skulle fremme forslag om at offentlighetsprinsippet skulle gjøres gjeldende for Stortinget, som ikke omfattes av Offentlighetsloven. Dette løftet ble fulgt opp da saken ble satt på dagsorden i et brev til Stortingets presidentskap i mai 1998, der Venstres daværende parlamentariske leder Gunnar Kvassheim sammen med sine kolleger i Senterpartiet og Kristelig Folkeparti var underskrivere.
- Innstillingen er et viktig gjennombrudd og det er positivt at det er bred enighet om forslagene som fremmes. På noen punkter mener Venstre at komiteen ikke går langt nok, men dette ødelegger ikke det positive hovedinntrykket. Større offentlighet rundt Stortingets dokumenter har vært etterlyst i en årrekke uten at noe har skjedd. Nå har vi fått et opplegg for større åpenhet, sier Kvassheim.
