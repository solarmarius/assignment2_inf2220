
Fredag 18. januar 2002
Sentralstyret i Kristelig Folkepartis Kvinner:
NEI TIL KJØNNDISKRIMINERENDE PENSJONSORDNINGER
Den statlige pensjonskommisjonen må finne fram til ordninger som sikrer at kvinner og menn får lik pensjon til lik pris. Kristelig Folkepartis Kvinner vil følge årvåkent med når det gjelder kommisjonens arbeid og de resultater man kommer fram til. Det er ikke akseptabelt at kvinnelig arbeidskraft skal bli dyrere enn mannlig arbeidskraft på grunn av utgiftene til pensjonspremier. Det sier sentralstyret i Kristelig Folkepartis Kvinner i en uttalelse.
En rent matematisk beregning av henholdsvis kvinners og menns premieinnbetalinger, bærer i seg skjevheter som enten fører til at kvinner får dårligere pensjoner, eller at arbeidslivet ikke vil ansette kvinner fordi det blir for dyrt. Denne skjevheten kan bare løses gjennom en omfordeling av premieinntektene.
Kristelig Folkepartis Kvinner vil at innskuddsbaserte pensjonen endres slik at kvinner sikres like store pensjonsutbetalinger som menn, på en slik måte at det ikke medfører merkostnader å ha kvinner i arbeid. Dette krever at det skjer en omfordeling på lik linje med den som skjer i folketrygden.
