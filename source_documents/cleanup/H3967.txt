
7.6.01
Odd Roger Enoksen,
Pressemelding fra
Kommentar til revidert nasjonalbudsjett
AP OG HØYRE SVIKTET VEI OG SKOLE
- Jeg er skuffet over at Arbeiderpartiet ikke ble med på vårt forslag om å bruke en ekstra milliard på veier i fylkene, sier Odd Roger Enoksen. Senterpartiets forslag ville gjort at de fleste av de 3000 arbeidsledige i anleggssektoren ville kommet i arbeid med å gjøre veiene rundt i landet bedre og tryggere. Senterpartiet fikk til slutt bare gjennomslag for 70 millioner mer til rassikring.
Senterpartiet foreslo sammen med KrF og Venstre 300 millioner mer til kommunene. De andre partiene var ikke interessert i å hjelpe kommunene ut av en vanskelig økonomisk situasjon. Dette kan i verste fall bety at 160 grendeskoler blir lagt ned i år, i tillegg til at skoledrift generelt og barnehager vil bli skadelidende.
- Det vil ikke være særlig troverdig når Høyre og Arbeiderpartiet etter dette sier at de vil satse på skole og barnehager. Når kommunene ikke får mer penger, vil tjenestetilbudet til innbyggerne bli dårligere - så enkelt er det, sier Enoksen.
Senterpartiet er fornøyd med at sentrumspartiene fikk gjennomslag for sitt forslag om å bevilge 100 millioner ekstra til forskning.
