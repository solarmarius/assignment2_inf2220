
Stortinget, 1. desember 2004
Ola D. Gløtvold, Senterpartiets sosialpolitiske talsmann
GIGANTOMANITENKINGA MÅ STOPPES!
Statsminister Bondevik fikk under spørretimen i dag, onsdag 1. desember, spørsmål fra flere representanter i forhold til at regjeringa har utreda å slå sammen Rikshospitalet og Radiumhospitalet til ett sykehus - og å slå sammen Helse Sør og Helse Øst til ett stort regionalt helseforetak. Senterpartiets helsepolitiske talsmann Ola D. Gløtvold spurte om hvorfor det er slik at lille Norge skal ha et av Europas største sykehus - og lurte på om næringsminister Gabrielsens manglende verktøyklasse nå hadde blitt bytta ut med helseminister Garbrielsens manglende medisinkoffert, for å kurere problemene helsereformen har påført spesielt samarbeidet mellom sykehusene i Osloområdet. Bondevik svarte med å si at regjeringen ikke har konkludert på dette arbeidet enda - og at helseforetakene har betydelig frihet og at Helseministeren skal konsentrere seg om de overordna grep.
Ola D. Gløtvold uttaler i etterkant av spørretimen:
-Regjeringa dekker nå manglende evne og vilje til å styre bak en slik gigantomanitenkning. Dette er typisk Høyrepolitikk - "bare det blir stort nok blir det bra" - men erfaringene viser jo det motsatte! Nærmere 10 000 arbeidsplasser i ett sykehus i Oslo, på flere plasser, blir iallefall ikke enklere å styre. Det helseministeren nå gjør med sitt forslag er å skyve ansvaret for kaoset over til direktører og styrer ved sykehusene - som verken kan velges eller kastes av folket i valg.
Senterpartiet har i Statsbudsjettet for 2005 lagt inn merknader om at Senterpartiet ikke vil støtte en sammenslåing av Rikshospitalet og Radiumhospitalet, og understreker at samarbeidet innenfor sykehus- og helsesektoren må kunne skje uten slike gigantfusjoner. En slik sammenslåing vil skape et så stort sykehus at de interne driftsforholdene vil skape minst like store problemer som dem man i dag ser mellom sykehusene. Senterpartiet mener at det er en feilvurdering og en form for stormannsgalskap når Norge på denne måten skal etablere et av Europas klart største sykehus. Ola D. Gløtvold mener at helsereformen og ordningen med helseministeren som øverste myndighet for helseforetakene har spilt fallitt om man ikke kan klare å få til gode samarbeidsformer og riktig ressursutnyttelse uten å gå til slike sammenslåingssprosjekter.
