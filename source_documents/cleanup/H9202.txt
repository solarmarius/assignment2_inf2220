
Dato: 1. juli 2005
Stortingsrepresentant Ulf Erik Knudsen, FrP
- Kunstutleie er fornuftig
- Det har aldri vært snakk om å fjerne dagens Munch-utstiling og leie den ut til private, slik NRK feilaktig fremstiller det. Men det er meningsløst at store deler av den mindre kjente samlingen støver ned i museumskjellere, når private kunne vist den frem, sier FrPs Ulf Erik Knudsen.
Det er NRK som i dag forsøker å gi inntrykket av at FrP ønsker å leie ut malerier av Munch som i dag henger bak tykke glassvegger og kostbart sikkerhetsutstyr. - Det har aldri vært meningen, og det er heller ikke det jeg har sagt, presiserer Knudsen.
- Dessverre forfaller store deler av de offentlige kunstsamlingene fordi de rett og slett støver ned i museumskjellere. Disse maleriene kunne med fordel vært leid ut til private museer og bedrifter for å på den måten bli tilgjengelige for folk flest, samtidig som vi fikk penger til å vedlikeholde samlingen.
Knudsen er ikke bekymret for sikkerheten ved slik utleie. - For det første har det aldri vært aktuelt å låne ut det vi anser som nasjonalskatter med store verdier. Dette handler om å gjøre litt av Munchs mindre kjente verker mer tilgjengelig. Allerede i dag finnes det Munch-produksjoner i privat eie uten at de er stjålet av den grunn.
- Nasjonalmuseet har også store kunstsamlinger som aldri ser dagens lys. De har 3500 norske 1800- og 1900-tallsmalerier i sin samling. I tillegg kommer utenlandske malerier og grafikk. Det sier seg selv at de ikke har plass til å vise hele samlingen. Gjennom en trygg utleieordning vil vi kunne sikre inntekter til å holde samlingene ved like, samtidig som vi gjør den mer tilgjengelig for folk flest, avslutter Ulf Erik Knudsen.
