
Stortinget, 12. desember 2001
Jan Tore Sanner
Glad for lavere rente
Ved behandling av statsbudsjettet for 2002 har Regjeringen vært opptatt av å legge et best mulig grunnlag for lavere rente. Norges Banks beslutning om å senke renten med 0,5 prosentpoeng bekrefter at det var riktig av Samarbeidspartiene å fastholde stramheten i budsjettet. Lavere rente er en håndsrekning til familier i etableringsfasen, til bedriftene og kommunene, sier Høyres finanspolitiske talsmann Jan Tore Sanner.
Lavere rente kommer mange husholdninger til gode. Særlig gjelder det ungdom i etableringsfasen som sliter med høye boliglån og studielån. Mange unge mennesker er blant de som sliter tyngst her i landet med å få endene til å møtes.
Lavere renter kommer også de mange gjeldstyngede kommunene i Norge til gode. Det gjør at kommunene kan bruke mindre ressurser på å betjene gjeld, og mer på viktige velferdsoppgaver, som barnehager, skoler og eldreomsorg, for sine innbyggere.
Lavere renter, sammen med de skatte- og avgiftslettelsene Stortinget har vedtatt, legger dessuten et godt grunnlag for et moderat lønnsoppgjør til våren ved at lønnstakerne kan få økt kjøpekraft selv med moderate nominelle lønnstillegg.
Lavere renter viser at Regjeringen så langt har lykkes godt med sin økonomiske politikk. Sanner mener at beslutningen fra Norges Bank i dag om å sette ned styringsrenten viser hvor viktig det var for Stortinget å vise den nødvendige budsjettdisiplin og føre en tilstrekkelig stram finanspolitikk ved behandlingen av statsbudsjettet for 2002. Nå gjelder det at vi fortsetter med en balansert økonomiske politikk slik at vi fremover kan få renten ytterligere ned, avslutter Sanner.
