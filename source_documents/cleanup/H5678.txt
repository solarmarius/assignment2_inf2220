
16.03.2002
Stortingsrepresentant Kjell Engebretsen, Ap
- Valglov-forslag et godt utgangspunkt
- Jeg har merket meg at regjeringens framlegg til ny valglov i hovedsak er i tråd med valglovutvalgets innstilling. Dette er et godt utgangspunkt for en grundig behandling av saken i Stortinget. Det sier stortingsrepresentant Kjell Engebretsen i en kommentar etter at regjeringen fredag 15. mars la fram sitt forslag til ny valglov.
Engebretsen viser spesielt til forslagene om å gi velgerne større innflytelse på personvalget, og forslagene til endringer i mandatfordelingen mellom fylkene.
Arbeiderpartiet har ikke tatt stilling til disse forslagene ennå, men vi vil nå gå inn i alle forslagene og gi dem en grundig behandling i Stortinget og i partiet, sier Kjell Engebretsen.
I forslaget til ny valglov går regjeringen inn for at velgerne ved ekstrastemmer kan endre på rekkefølgen. Dersom åtte prosent setter kryss foran en kandidat vil vedkommende rykke foran en kandidat uten ekstra kryss.
På den annen side blir mulighetene til endringer på listene til kommunestyrer redusert. Det blir ikke lenger adgang til å stryke. I dag er det mulig å både stryke og gi ekstrastemmer ved et ekstra kryss. Videre blir partienes muligheter til å forhåndskumulere sine toppkandidater sterkt begrenset.
