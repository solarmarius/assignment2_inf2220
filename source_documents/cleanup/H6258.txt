
16.10.02, Stortinget
Stortingsrepresentant Marit Arnstad, Sp
Sp ønsker norsk veto mot barnematdirektivet
Stortinget avga i dag sin innstilling om det kontroversielle barnematdirektivet. Flertallet - inkludert KrF, Høyre og Ap setter faglige råd til side og sier ja til å godta tilsetningsstoffer i barnemat som kan være skadelige for barns helse.
Senterpartiet foreslår at det nedlegges veto mot barnmatdirektivet fordi det tillater altfor mange tilsetningsstoffer i norsk barnekosthold. Alle faglige instanser har frarådet Norge å akseptere direktivet fordi det kan føre til helsemessig uheldig tilførsel av ulike proteiner, sukker og jern.
- Senterpartiet kan ikke godta et direktiv som krever at vi setter hensynet til barns helse til side, sier Sps Marit Arnstad.
Regjeringen understreker at de faglige tilrådingene ligger fast, men at man av hensyn til EØS-avtalen og framtidig samarbeid med EU om mattrygghet likevel vil akseptere direktivet.
Det er et demokratisk problem når Norge gjennom EØS-avtalen pålegges å gjennomføre noe som verken forbrukere, faglige instanser eller myndighetene ønsker å gjennomføre. EØS-avtalens vetorett er en legitim mulighet til å si nei til nettopp slike direktiver, og den muligheten må Norge nå bruke, sier Marit Arnstad.
