
29.3.2004
Unge Venstre
Den radikale arkitekten
Venstre er de radikale. Ikke bare retorisk, men også gjennom politiske vedtak som landsmøtet banket igjennom. ­ Det er ingen tvil om at vi er arkitekten bak mange av helgens overskrifter, sier nestleder i Unge Venstre, Audun Rødningsby.
I forkant av landsmøtet skapte de unge liberale mye debatt rundt forslaget om å tillate vinsalg i butikkene. Selv om Landsmøtet ikke hadde tid til å behandle resolusjonsforslaget fra Unge Venstre, så gikk nyvalgt nestleder i Venstre, Olaf Thommessen, ut og støttet forslaget.
Amnesti til asylbarna
Helgens viktigste gjennomslag var å gi amnesti til barn som har bodd på asylmottak i over tre år. ­ Dette er et vedtak som vil få store konsekvenser, ettersom regjeringen om ikke lenge skal ta en avgjørelse i saken, sier Rødningsby.
I tillegg fikk Unge Venstre gjennomslag for uttalelsene sine om billigere aidsmedisin, større frihet i høyere utdanning og varig vern av Lofoten. I globaliserings-dokumentet overbeviste de landsmøtet om at Norge må innføre null toll og kvoter på varer for langt flere fattige land enn det man gjør i dag.
