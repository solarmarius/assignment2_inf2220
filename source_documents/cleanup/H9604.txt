
1.9.2005
Marit Nybakk (AP):
Kraft Foods Norge planlegger utflytting fra Oslo
Stortingsrepresentant Marit Nybakk (AP) reagerer kraftig.
Kraft Food Norge, bedre kjent som Freia, planlegger å flytte en del av sjokoladeproduksjonen ut av Oslo og Norge. Det medfører at inntil 60 arbeidsplasser kan bli borte. Stortingsrepresentant Marit Nybakk reagerer kraftig på dette :
- Dette bekrefter min frykt fra 12 år tilbake om at Kraft General Foods overtakelse av Freia ville medføre at stadig flere biter av sjokoladeproduksjonen etter hvert ville bli flyttet ut av Oslo. Næringsmiddelindustrien var en av de store i Oslo, sier Nybakk
- Mangfoldet i næringsstrukturen i Oslo er avhengig av at vi tar vare på tradisjonelle industriarbeidsplasser, samtidig som vi skal arbeide for å skape ny kunnskapsbasert industri. Utflyttingen av ytterligere Freia-arbeidsplasser fra Oslo, går stikk i strid med denne målsettingen. Jeg vil derfor på det sterkeste oppfordre Kraft Foods Norge om å revudere planene om å flytte produksjonen av Japp ut av Oslo og Norge , sier Nybakk.
Siden Bondevikregjeringen overtok har 27 000 industriarbeidsplasser forsvunnet fra Norge. Dagens regjering har hatt en passiv næringspolitikk, og arbeidsplasser forsvinner. En eventuell ny regjering vil sette store ressurser inn på å føre en aktiv og målrettet næringspolitikk.
- Da Freia ble solgt i 1993 fikk kjøper strenge konsesjonsvilkår av den daværende Arbeiderpartiregjering. Dagens regjering har ikke sett viktigheten av å opprettholde en ervervslov. Med støtte fra Frp fjernet de ervervsloven, og ser også ut til å ha opphevet de gamle konsesjonsvilkårene for Freia. Dette viser en klar forskjell på de to regjeringsalternativens politikk, sier Nybakk.
Marit Nybakk er leder av Forsvarskomiteen og Arbeiderpartiets 2. kandidat til Stortinget ved høstens valg. Hun har tidligere markert seg som en kraftig motstander av nedleggelse av industriarbeidsplasser i Oslo, blant annet overfor Aker og Spikerverket , og som en drivkraft i arbeidet for nyetableringer i regionen.
