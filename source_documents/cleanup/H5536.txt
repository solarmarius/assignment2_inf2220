
Oslo, 6. februar 2002
RV krever selvstendig status for innvandrerkvinner
Handling, ikke valgflesk mot vold
-RV utfordrer det norske stortinget til å gi alle innvandrerkvinner opphold i Norge på selvstendig grunnlag. Med dagens regelverk må ekteskapet ha vart i minst fire år før du kan få opphold i landet på selvstendig grunnlag, brytes ekteskapet før disse fire årene risikerer du å bli sendt ut av Norge. Dette er et hinder for kvinner som ønsker å bryte ut, enten det er på grunn av mishandling eller tvang, sier RVs kvinnepolitiske leder Elise Malde. Hun er ikke imponert over den debatten som nå føres om vold i innvandrermiljøer. Imamene er en side av problemet, men norske myndigheter må gjøre noe med egen praksis før man peker på alt som er feil i moskeene.
-Bare ved å gi innvandrerkvinner selvstendig status med en gang de kommer til Norge kan vi sikre deres rett til å bryte ut, sier RVs kvinnepolitiske leder Elise Malde. Dagens regelverk og praksis møter kvinner som bryter ut av ekteskapet med mistenkeliggjøring. Selv om regelverket åpner for at kvinner kan få bli i landet dersom de bryter ut av ekteskap på grunn av mishandling, viser praksis noe helt annet. Det er vanskelig for kvinner å dokumentere både mishandling, tvang og forfølgelse. Den eneste fornuftige løsningen er å gi alle innvandrerkvinner selvstendig status, det vil si opphold på selvstendig grunnlag.
RV oppfordrer også regjering og storting til å gripe inn slik at kvinner som søker beskyttelse i Norge på grunn av kjønnsbasert forfølgelse får asyl i Norge og ikke møtes med mistenkeliggjøring og hjemsending.
