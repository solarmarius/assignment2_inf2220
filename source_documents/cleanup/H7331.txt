
16.07.03
Lena Jensen (SV)
14 nye kristne friskoler godkjent Clemet svikter barna
Lena Jensen (SV), medlem i utdanningskomiteen på Stortinget har sett seg lei av at Clemet skryter av friskoleloven og argumenterer med at den oppfyller menneskerettighetene
- I verste fall åpner loven for barnemishandling, sier hun.
Hun mener at det er misbruk av religionsfriheten å segregere unger på bakgrunn av foreldrenes trostilhørighet
- I realiteten påtvinges barna en religion og avskjæres fra å møte folk med andre livssyn. Det oppfordrer ikke til kritisk tenkning og selvstendige valg. Miljøet på religiøse skoler er ofte snevert og den sosiale kontrollen veldig sterk, noe som kan påføre den enkelte barn alvorlige skader.
Allerede før den nye privatskoleloven trer i kraft demonstrerer regjeringen en uansvarlig praksis når det gjelder å godkjenne religiøse skoler. At Clemet i sin korte tiden som statsråd har greid å godkjenne 14 nye religiøse privatskoler gir stor grunn til bekymring. Dette er bare en forsmak på hva vi har i vente når politiske prinsipper og ideologi går på bekostning av unger, hevder Jensen.
Hun viser til at loven vil legge til rette for at unger nektes deltakelse i storsamfunnet og blir utsatt for hjernevasking
- Redd Barna har gjennom prosjektet GO-ON, som omhandler barn i isolerte trossamfunn i Norge, avdekket gjennomgående brudd på menings-, ytrings og trosfriheten til barn i sekter og hvordan dette kan skade barn. Disse ungene burde beskyttes fra ytterligere isolasjon. De trenger en statsråd som beskytter dem og deres interesser.
