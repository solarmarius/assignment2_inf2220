
Dato: 02.12.03
Stortingsrepresentant Øyvind Korsberg (FrP)
- Høyre og Ap vingler om Barentshavet
Fremskrittspartiet beskylder Arbeiderpartiet og Høyre for å tale med to tunger om petroleumsvirksomheten i nordområdene. Stortingsrepresentant Øyvind Korsberg (FrP) er lei av at disse partiene gir tvetydige signaler til oljeindustrien og næringslivet i Nord-Norge.
På Stortinget fremmer FrP nå forslag om å åpne for boring i allerede tildelte lisenser i området Lofoten/Barentshavet. Både Ap og Høyre vil stemme imot.
- I møter med oljeindustrien er Høyre og Ap meget positive til oljevirksomhet i nordområdene, men når FrP fremmer forslag på Stortinget, så stemmer Ap og Høyre imot! Da skal de i stedet utrede og vurdere saken enda litt til. Partiene må snart våge å ta et standpunkt, fremfor stadig å bløffe, sier Korsberg oppgitt.
- Det er viktig å unngå ytterligere forsinkelser for petroleumsvirksomheten i nord. Den politiske usikkerheten som råder skaper usikkerhet i bransjen. Dette undergraver langsiktige investeringer på norsk side av Barentshavet og investeringer vris i stedet over til konkurrerende olje/gass områder utenlands, sier Korsberg.
Korsberg mener Barentshavet ikke er så sårbart som de andre partiene på Stortinget påstår, og viser til at bransjen kan vise til meget gode resultat etter ca 25 år med letevirksomhet i Barentshavet.
