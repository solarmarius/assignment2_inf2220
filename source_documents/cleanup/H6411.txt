
02.12.02
KrFU
Stopp utbygging av Saudavassdraget!
Kristelig Folkepartis Ungdom forventer at regjeringen tar miljøet på alvor og gå i mot NVE sitt forslag til utbygging av Saudavassdraget. Vi må slutte å pumpe mer kraft inn på markedet, og heller sette i gang tiltak som reduserer energiforbruket vårt i Norge, uttaler KrFUs Arbeidsutvalg.
Utbygging i Sauda vil ødelegge dyrebare naturressurser, og ikke minst svekke mulighetene for å drive friluftsliv i området. I dag er allerede 70 % av vannkraftpotensialet i Rogaland utbygd. Kun 8 % er vernet.
I følge NVE kan "ulempene for miljø og friluftsliv reduseres til et akseptabelt nivå ved minstevannføringer og andre avbøtende tiltak." Dette er uakseptabelt. KrFU mener det er på tide å synliggjøre at miljøet kommer foran behovet for mer energi.
Det økende energiforbruket er en konsekvens av at vi alltid har hatt god tilgang på elektrisk kraft, produsert ved vannkraft. Vi utfordrer regjeringen til å sette inn tiltak for å redusere energiforbruket, istedenfor å pumpe mer kraft inn på markedet.
Vi kan ikke lenger utnytte naturen og gå utover dens tåleevne. Regjeringen må vise vilje og handlekraft, og gå i mot utbygging av Saudavassdraget, uttaler KrFU.
