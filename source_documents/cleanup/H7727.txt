
Onsdag 20. august 2003
Løten Høyres
Løten Høyre bygger sin politikk på tillit til det enkelte menneske, personlig ansvar, valgfrihet og mangfold. Løten Høyre arbeider for å fremme medbestemmelse, personlig frihet og sosialt ansvar.
Løten Høyres program 2003 - 2007
HØYRES GRUNNSYN
Høyre:
har det kristne kulturgrunnlaget, rettsstaten, folkestyret og vår historiske fellesarv som verdigrunnlaget i sin politikk
bygger sin politikk på tillit til det enkelte menneske, personlig ansvar, valgfrihet og mangfold
arbeider for å fremme medbestemmelse, personlig frihet og sosialt ansvar og vil verne om eiendomsretten
HØYRES OVERORDNEDE PROFIL
Høyre:
tar ansvar for helheten og har en politikk som kan gjennomføres i praksis
har løsninger som forbereder Norge på fremtidige utfordringer
vil sørge for at Norge drives effektivt
tror på enkeltmennesket og vil sikre retten til å bestemme over eget liv
HVA VIL LØTEN HØYRE
Høyre fører en politikk som fremmer ansvarsfølelse og bevissthet om de lover, normer og etiske forpliktelser samfunnet bygges på.
Løten Høyre vil påse at kommunen utfører alle lovpålagte oppgaver.
Høyre vil flytte makt, innflytelse og beslutninger fra det offentlige og over til innbyggerne.
Løten Høyre vil fremme innbyggernes muligheter og vekst gjennom tillit til enkeltmennesket og aktivt arbeid mot offentlig overstyring.
Muligheten for personlig utvikling og læring er viktig "fra vugge til grav".
Løten Høyre vil arbeide for en enda bedre grunnskole og at kommunen skal fremstå som en kompetanseorientert arbeidsgiver.
Løten Høyre vil prioritere en fortsatt oppgradering av kommunens skoler slik at disse blir tilpasset dagens og fremtidens krav og vil stille seg positiv til realisering av en ny Østvang skole.
Løten Høyre vil sikre alle en god og verdig eldreomsorg og et godt helsetilbud.
Løten Høyre vil sikre full barnehagedekning.
Kommunens næringsliv skal videreutvikles og forhold må legges til rette for flere nyetableringer.
Løten Høyre vil spesielt arbeide for en realisering av de markeds- og næringsmessige utviklingsmuligheter som ligger i Ånestadområdet.
Høyre vil arbeide for en økning av kommunens innbyggertall. Tilrettelegging for boligbygging må prioriteres høyt.
Løten Høyre vil arbeide for en tilrettelegging for høystandard boligbygging i attraktive områder.
Høyre vil arbeide for å holde skatter og avgifter på et lavest mulig nivå.
Løten Høyre vil gå imot enhver form for eiendomsbeskatning.
Løten Høyre vil sikre kommunens innbyggere trygge boforhold.
Løten Høyre vil arbeide for en videre utbygging av belyste gang- og sykkelstier langs Løtens trafikkfarlige veistrekninger.
Et variert kulturtilbud sikrer stabile bomiljø og stimulerer tilflytning til Løten.
Løten Høyre vil arbeide for en videreutvikling av Løten-hallen som flerbrukshall for hele kulturlivet i kommunen.
Kommunens oppgaver skal utføres med høy kvalitet og godt resultat for innbyggerne. For Høyre er dette viktigere enn hvem som utfører dem.
Løten Høyre vil ha økt konkurranse om kommunal tjeneseteyting og en videreutvikling av det interkommunale samarbeidet for å oppnå høyere kvalitet og lavere enhetskostnader på de offentlige tjenestene.
Løten Høyre vil kort og godt at Løtens innbyggere skal få "mer igjen for pengene".
Betraktninger, vurderinger og delmål på viktige områder
SKOLE OG UTDANNING
Muligheten for personlig utvikling og læring er viktig "fra vugge til grav".
Løten Høyre vil arbeide for en enda bedre grunnskole og at kommunen skal fremstå som en kompetanseorientert arbeidsgiver.
At våre skolebygg er velholdt og av god tidsmessig fremtidrettet standard er en viktig forutsetning for lærernes og elevenes helse, trivsel og læringingsmiljø.
Løten Høyre vil prioritere en fortsatt oppgradering av kommunens skoler slik at disse blir tilpasset dagens og fremtidens krav og vil stille seg positiv til realisering av en ny Østvang skole innenfor en forsvarlig økonomisk budsjettramme.
Det er foreldrene som har ansvar for oppdragelsen av barna, ikke lærerne. Skolen og lærerne har ansvar for å formidle holdninger, kunnskaper og ferdigheter til barna.
Løten Høyre ønsker en større fokusering på hovedfagene norsk, matematikk og engelsk, og at nødvendige ressurser prioriteres for elever med lærevansker på disse fagområdene. Høyre ønsker at det i barneskolen gjennomføres halvårlige standpunktprøver med evaluering/karakterfastsetting fra 4. klasse og en eksamen ved utgangen av barneskolen i disse fagene.
Opplæringen i datafag må styrkes. Det er viktig at skolen tildeles tilstrekkelig og tidsmessig datautstyr og at lærerne gis nødvendig opplæring i bruken og innsikt i anvendelsen av dette viktige hjelpeverktøyet i dagens samfunn.
Løten Høyre vil arbeide for at kommunen som arbeidsgiver prioriterer de ansattes opplæring og kompetanseutvikling. Dette vil heve jobbtilfredsheten hos de ansatte og kvaliteten i de offentlige tjenestene.
Norskundervisning for innvandre må prioriteres høyere enn i dag. Løten Høyre vil arbeide for å stimulere til en mer aktiv og målrettet integrering av våre nye landsmenn og vil gå i mot en økning av antallet innvandrere til kommunen inntil forholdene for integrering er forsvarlig tilrettelagt.
OMSORG, PLEIE OG HELSE
Løten Høyre vil sikre alle en god og verdig eldreomsorg og et godt helsetilbud.
Løten Høyre vil påse at brukerens behov alltid settes i sentrum og at det stilles strenge krav til kvaliteten på de tjenester som leveres på dette området.
Helse- og omsorgstjenestene i kommunen må videreutvikles i samsvar med de målsetninger og kvalitetskrav som er nedfelt i vedtatt planverk på området.
Høyre arbeider ut fra det prinsipp at alle må gis størst mulig grad av valgfrihet, så også innenfor dette området. Den enkelte må selv mest mulig få bestemme over sin egen livssituasjon. Løten Høyre vil derfor arbeide for at syke og/eller aldrende kan få bo hjemme så lenge som mulig, og at alle beboere ved kommunens helse- og omsorgsinstitusjoner må få tilbud om eget rom.
Kvaliteten på leverte tjenester til helsevesenet er viktigst, ikke hvem som leverer tjenestene. Løten Høyre vil arbeide for større åpenhet for at også andre enn det offentlige får levere tjenester til helsevesenet dersom dette, under samme kvalitetskrav, blir billigere for brukeren.
Løten Høyre vil følge opp Regjeringens barnehageprogram og arbeide for full barnehagedekning i Løten.
Løten Omsorg må støttes, slik at de kan viderefør sitt viktige arbeid.
NÆRINGSLIV
Løten Høyre vil arbeide for en mer aktiv stimulering til nyetablering i kommunen.
Næringstomter må tilbys med tidsmessig infrastruktur, markedsorienterte rammevilkår og til konkurransedyktige priser.
Kommunale tilknytningsavgifter ved oppføring av næringsbygg tas bort.
Det kommunale byråkrati må reduseres og forenkles. Kommunen må overlate flere beslutninger til næringslivet selv. Det må garanteres rask saksbehandlingstid.
Videreutviklingen av Løten sentrum som handelssentrum er viktig, og de næringsdrivende må selv få påvirke og aktivt delta i denne utviklingen.
For å oppnå en videre positiv utvikling av sentrum og Løten kommune som helhet ser Løten Høyre det som viktig å videreutvikle næringsområdene Budor, Brenneriroa og Ånestad.
Hovedflyplassen på Gardermoen og de 1,2 - 1,3 millioner veifarende som årlig legger veien innom Myklegard har ført oss enda nærmere interessante markeder i inn- og utland. Det bør invitere til at det satses enda mer på turisme/opplevelser i Løten og en profesjonell markedsføring av kommunens på dette området.
Løten Høyre vil spesielt arbeide for en realisering av de markeds- og næringsmessige potensialer som ligger i Ånestadområdet i henhold til vedtatt kommunedelplan om omregulering til "service-, nærings- og handelsområde". Vi ser i Ånestad muligheten for etablering av et service-, nærings- og handelsområde som også vil kunne representere et utstillingsvindu og en hjelpemotor for videreutviklingen av næringsvirksomheten både i andre deler av Løten og i regionen som helhet.
Interkommunalt samarbeid er viktig for å få ned de offentlige utgiftene. Forskjellige oppgaver kan fordeles mellom hedemarkskommunene.
En samordning og samlokalisering av ressursene som går til veiledning i landbruket på Hedemarken i ett sterkt fagmiljø vil være rasjonelt og sikre landbruket i regionen en høy servicekvalitet. På bakgrunn av det allerede gode fagmiljø som er i Løtenlandbruket vil Løten Høyre jobbe for at Løten kan bli base for en interkommunal samordning av landbrukstjenester.
Vann og avløp er også ett eksempel på hva som kan samkjøres interkommunalt.
KULTUR, MILJØ OG OPPVEKSTFORHOLD
Gode oppvekstforhold og et godt miljø skal i første rekke oppleves gjennom muligheten til å styre sin egen livssituasjon, og til å øve innflytelse på eget lokalmiljø.
Høyre vil arbeide for en økning av kommunens innbyggertall. Tilrettelegging for boligbygging må derfor prioriteres høyt. Løten Høyre vil arbeide for en tilrettelegging for høystandard boligbygging i attraktive områder.
Et boligområde med en optimal alderssammensetning av yngre og eldre vil ikke bare begunstige bomiljøet, men også representere et mer rasjonelt grunnlag for lokalisering og dimensjonering av offentlige og andre fellestjenester så som barnehager, skolebygg m.v. For å oppnå en mer optimal aldersstruktur i kommunens boligområder, vil Løten Høyre arbeide for en suksessiv utvidelse av disse.
Løten Høyre vil følge opp Regjeringens barnehageprogram og arbeide for full barnehagedekning i kommunen.
Løten Høyre vil sikre kommunens innbyggere trygge boforhold. Løten Høyre vil arbeide for en videre utbygging av belyste gang- og sykkelstier langs Løtens trafikkfarlige veistrekninger.
Et variert kulturtilbud sikrer stabile bomiljø og stimulerer tilflytning til Løten.
Løten Høyre vil arbeide for en videreutvikling av Løten-hallen som flerbrukshall for hele kulturlivet i bygda. Vi vil i samarbeid med brukerne se på løsninger som er til beste for kommunens innbygger/brukere.
Løten Høyre vil arbeide for en videreutvikling av sentralidrettsanlegget til et attraktivt tilbud til kommunens idrettsutøvere og et naturlig valg for større idrettsarrangement.
Kommunen må stimulere driften av velforeninger og grendehus, slik at dugnadsånden og samarbeidet mellom innbyggerne styrkes og verdiskapningen blir enda bedre i kommunen. Kulturlivet og det frivillige barne- og ungdomsarbeidet er aktiviteter som ikke kommer i stand uten at noen kjenner personlig ansvar og tar initiativ. Løten Høyre vil prioritere midler til støtte for slike tiltak.
