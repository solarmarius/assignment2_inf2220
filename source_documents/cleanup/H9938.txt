
Vedtatt på Venstres landsstyremøte, Oslo 5. mars 2006
Venstres landsstyre
Venstre krever varig vern av sårbare havområder i nord
Venstre vil bidra til et bredt forlik om petroleumsvirksomhet og vern av havområder i nord. Det forutsetter at regjeringen går inn for varig vern av Lofoten og at prinsippet om varig vern også skal gjelde de øvrige mest sårbare områdene. Regjeringen må sikre et bredere flertall enn bare regjeringens parlamentariske grunnlag i denne saken.
Uforpliktende formuleringer om "midlertidig vern og beskyttelse" er ikke godt nok. At noen havområder gis varig vern er avgjørende for at miljøhensyn ivaretas. Når regjeringen gir grønt lys for petroleumsvirksomhet i noen havområder, er det et ufravikelig krav fra Venstre at det også gis rødt lys i noen av de mest sårbare havområdene.
For noen områder mangler den kunnskap som trengs for å avgjøre om de kan åpnes for petroleumsvirksomhet. Disse områdene må få midlertidig vern - gult lys - inntil den nødvendige kunnskapen foreligger.
