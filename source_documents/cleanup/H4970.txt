
16.08.2001
Ap
- En skole for alle
- Mye er bra i norsk skole. Men Arbeiderpartiet vil gjøre skolen enda mer spennende og mer lærerik for hver enkelt elev. Arbeiderpartiet vil satse på en felles skole der barn med ulik bakgrunn går sammen. En god offentlig skole for alle er en bærebjelke i velferdssamfunnet, mener Arbeiderpartiet, som 16. august 2001 presenterte seks punkter for en god skole for alle.
Arbeiderpartiet vil satse mer på skolen og ruste den opp for dagens og framtidas utfordringer:
· Skolen skal være gratis.
· Alle elever skal få en lovfestet rett til et godt arbeidsmiljø.
· Barnas sosiale arbeidsmiljø skal sikres gjennom tiltak mot mobbing, vold og rus.
· Gamle og nedslitte skoleanlegg må rustes opp for 15 milliarder kroner.
· Skolene må gjøre bruk av ny teknologi, nye læremidler og nye former for undervisning.
· Alle elever skal få undervisning som bygger på den enkeltes forutsetninger.
· Elever og lærlinger skal få vurdere sin egen undervisning og skole gjennom "skoleinspektørene".
· Alle elever skal ha gode lærere.
· Arbeiderpartiet vil ha en bedre bruk av lærerressursene kombinert med økt lærerlønn.
· Alle elever i 1.-4. klasse skal ha tilbud om en god skolefritidsordning.
· Arbeiderpartiet vil fordoble statstilskuddet, slik at foreldrebetalingen reduseres.
Dette er Arbeiderpartiets 6 punkter for en god skole for alle:
1. God kvalitet i skolen
Alle elever skal få undervisning som bygger på den enkeltes forutsetninger. Vi vil ha nye og bedre måter å undervise på, og kvalitetskrav og systemer for sikring av nødvendig kunnskap og oppfølging av elever.
Undervisning som bygger på den enkeltes forutsetninger
Et av de viktigste prinsippene i Arbeiderpartiets skolepolitikk er at alle elever skal få en opplæring tilpasset den enkelte.
Nye og bedre undervisningsformer
Arbeiderpartiet vil styrke utviklingen av nye, gode arbeidsformer i skolen, som for eksempel lagarbeid, prosjektarbeid, og tverrfaglig samarbeid. Elevene lærer både gjennom tradisjonell tavleundervisning, men også ved praksis, diskusjon, klassesamtaler og ansvarsgrupper. Særlig kan bruk av IKT (informasjons- og kommunikasjonsteknologi) i det pedagogiske arbeidet gi store muligheter for en god opplæring, tilpasset den enkelte.
Kvalitet, kartlegging og oppfølging
Det er viktig å vurdere opplæringen. Fra og med skoleåret 2000 - 2001 er det iverksatt utprøving med obligatorisk bruk av lesetester i leseferdighet, for alle elever på 2. og 7. årstrinn. Dette gjør at vi tidlig får fanget opp de som har behov for ekstra hjelp og tilrettelegging. I tillegg til de nasjonale undersøkelsene deltar Norge i mange internasjonale studier, både innenfor lese- og skriveferdigheter og realfag.
2. Rettferdighet
Alle elever skal ha gratis skole. Derfor skal ingen betale for leirskole, eller for bøker i den videregående skolen. Alle skoler skal ha godt IKT-utstyr og bredbåndstilknytning.
Gratis skole
Arbeiderpartiet mener at den offentlige fellesskolen må forbli gratis, som opplæringsloven slår fast. og at skolen skal holde elevene med lære- og lesebøker, skrive- og tegnemateriell og annet undervisningsmateriell.
Gratis leirskole
Målet er at alle skoleklasser skal ha et leirskoleopphold i løpet av grunnskolen. Undervisningen på leirskolene er gratis. Men elevene må ofte betale en egenandel for reise og opphold. Arbeiderpartiet i løpet av neste stortingsperiode foreslå å gjøre leirskoleopphold gratis.
Gratis læremidler i den videregående skolen
Arbeiderpartiet vil gjøre alle læremidler i videregående opplæring gratis innen skolestart høsten 2003. Hver enkelt elev spare 3 - 4.000 kroner hvert år. Det skal satses enda mer på utvikling av nye elektroniske læremidler.
IKT og bredbånd
Regjeringen har styrket satsingen på IKT i skolen fra 189 til 280 millioner kroner i 2001, en økning på nær 50 prosent. De første digitale læremidlene foreligger allerede ved skolestart høsten 2001.
3. Gode lærere
Alle elever skal ha gode lærere. Arbeiderpartiet vil ha en bedre bruk av lærerressursene kombinert med økt lærerlønn. Vi vil ha større fordypning i lærerutdanningen og gode etterutdanningstilbud.
Lærerressurser og lærerlønn
Skolen må være en attraktiv arbeidsplass. Regjeringen inngikk i 2000 en intensjonsavtale med lærerorganisasjonene om et målrettet samarbeid som skal gi nye og mer fleksible arbeidstidsordninger tilpasset dagens- og morgendagens skole.
Fram mot våren 2002 vil en Arbeiderpartiregjering sørge for en gjennomgang av lærerutdanningen, og fremme forslag til flere viktige endringer, blant annet i forhold til faglig fordypning.
Etter- og videreutdanning
Vi bruker i 2001 100 millioner kroner ekstra, i tillegg til det kommunene og fylkeskommunene bruker, på å gi lærere god etter- og videreutdanning innenfor IKT. Arbeiderpartiet vil også i neste periode sørge for at lærerne har gode og målrettede etter- og videreutdanningstilbud.
4. Elevinspektører
Alle elever og lærlinger skal få vurdere sin undervisning og skole. De er de fremste ekspertene på kvalitet i skole og opplæring. Elever og foreldre må inkluderes i skolens arbeid.
Høsten 2001 lanserer Arbeiderpartiregjeringen Elevinspektørene - elevenes egen skolevurdering. Det legges ut et evalueringsskjema på Internett, til nasjonalt bruk. Dette elektroniske opplegget, som skal bygges ut fram mot våren 2002, er i første omgang spesielt rettet mot elever i ungdomsskolen og videregående opplæring. Men vi vil at elever og lærlinger på alle klassetrinn skal gis anledning til å komme med systematisk og regelmessig tilbakemelding om skole og opplæring.
5. Godt arbeidsmiljø
Alle elever skal få en lovfestet rett til et godt arbeidsmiljø. Staten skal bidra ekstra til oppussing og vedlikehold av skolebygninger gjennom rentefrie lån på til sammen 15 milliarder kroner, og gjennom økning av kommunenes frie inntekter. Barnas sosiale arbeidsmiljø skal sikres gjennom tiltak mot mobbing, vold og rus.
Hovedpunktene i skolebyggsatsingen:
· Det etableres en finansieringsordning for opprusting av skoleanlegg, og herunder rehabilitering, utbygging, tilrettelegging og nybygging.
· Kommunesektoren settes i stand til å ta opp totalt 15 milliarder kroner i rentefrie lån, med 5 års avdragsfrihet, med en samlet løpetid for hvert lån på 20 år, og fordelt ut over en 8 års periode.
· Staten betaler hele rentekostnaden på lånet for alle de 20 årene, beregnet med utgangspunkt i Husbankens flytende rentesats. Rentekostnaden utbetales gjennom Husbanken.
· Ordningen er valgfri for kommunesektoren. De som deltar i ordningen kan selv bestemme hvor de vil ta opp lån.
· Både kommuner og fylkeskommuner kan benytte seg av ordningen.
· Alle kommuner og fylkeskommuner får fastsatt en maksimal ramme for hvor stort lån de kan få rentekompensasjon for. Denne rammen fastsettes på grunnlag av antall elever.
· Ordningen skal tre i kraft fra 1. januar 2002, og gjelde for nye prosjekter.
· Det gis tilsagn til prosjekter tilsvarende en låneramme på opp til 2 milliarder kroner for 2002.
· Vi vil øke de frie inntektene til kommunesektoren i årene framover, noe som vil gi rom for skolesatsing.
6. En trygg skolehverdag
Alle elever i 1.- 4. klasse skal ha tilbud om en god skolefritidsordning. Vi vil fordoble statstilskuddet, slik at foreldrebetalingen reduseres.
Skolefritidsordningen skal være et velferdstilbud både for barn og foreldre, som gir et meningsfullt tilbud, og som alle har råd til å benytte seg av. Arbeiderpartiet vil i løpet av neste stortingsperiode foreslå å fordoble tilskuddet til skolefritidsordningen, SFO, slik at foreldrebetalingen kan reduseres.
Dette har Norge råd til - men da kan vi ikke samtidig gi store skattelettelser til de som har mest!
