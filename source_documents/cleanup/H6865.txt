
13.03.03
Arbeiderpartiet, kvinnepolitisk styre
Nedgang i fødselstall
Det er viktig for Norge å ha stabile og høye fødselstall. Dette er en forutsetning for at vi som nasjon skal kunne klare framtidas forpliktelser som et velfungerende velferdssamfunn.
Det skal være en privatsak hvorvidt man ønsker å sette barn til verden eller ei, men samfunnet må legge forholdene til rette for at færrest mulig ser økonomiske og praktiske hindringer mot det å få barn. Det må derfor utvikles gode velferdstilbud til foreldre i forbindelse med både fødsel og småbarnstid. Samfunnet er i konstant forandring, og vi må aldri slutte å se med kritiske øyne på dagens allerede etablerte ordninger. Det vil alltid være rom for forbedringer.
Mange kvinner sier ingen barn før fast jobb . Flere undersøkelser underbygger dette ved å vise at lave inntekter og tidsbegrensede jobber fører til at kvinner ikke ønsker å få barn - ennå. En forutsetning for en høy fødselsrate er derfor et stabilt og regulert arbeidsliv. Dette har alltid vært, og må være, en av arbeiderbevegelsens viktigste forpliktelser.
I dag har man ikke en selvstendig rett til permisjonspenger dersom man ikke har hatt en arbeidsinntekt i minimum seks av de ti siste månedene. Dette er en viktig årsak til at mange kvinner utsetter eventuelle barneplaner. Disse reglene rammer spesielt en stor gruppe med kvinner som er, eller som nylig har avsluttet, utdanningen sin. Det er paradoksalt at samfunnet på denne måten legger konkrete økonomiske hindringer i veien for kvinner i fruktbar alder som ønsker å få barn. Vi må gå nærmere i sømmene den offisielle målsettingen om Den normerte heltidsstudent som Statens Lånekasse har som hovedmål. Det må bli økonomisk og praktisk enklere å kombinere studier og familieliv.
En god arbeidsdeling og likestilling mellom kjønnene i hjemmet har betydning for antall barnefødsler i den enkelte familie. En undersøkelse fra Sverige viser at sannsynligheten for å få barn nummer to øker klart i de familier hvor pappaen har tatt ut sin del av forelderpermisjonen. Hvis den totale permisjonstida skal økes fremover bør den derfor i første omgang forbeholdes fedrene.
Det er også viktig å føre en politikk som gjør det økonomisk mulig å være småbarnsforeldre sammen - uavhengig av valgte samlivsform.
Det vil alltid være en del mennesker som av ulike grunner ikke ønsker seg barn. Det er et valg det står full respekt av, men det gjør det også dertil viktigere at flere familier velger å få tre eller flere barn. For å oppmuntre til dette må det vurderes om disse store familiene på ulike vis kan premieres . Tiltak vi må vurdere er fradragsordninger på skatt, økning av barnetrygden, økte tidskontorammer.
De fleste småbarnsforeldre ønsker å gå ut i arbeidslivet etter permisjonstida slutt. Det må være en selvfølge at alle som ønsker det tilbys gode og rimelige barnehageplasser til ungene sine. En forutsetning her er at økningen av antall plasser ikke gjøres ved å øke antall unger i de allerede eksisterende barnehagene. Dette forringer kvaliteten og trivselen for både barn, foreldre og ansatte i barnehagen. Det må isteden bygges nye barnehager for å nå målsettingen om gode og rimelige barnehageplasser til de som måtte ønske det.
Mange kvinner og menn er av ulike grunner ufruktbare, samtidig som de har et stort ønske om å ha omsorg for barn. I dag er det en langvarig og kostbar prosess å få adoptere barn. Vi ønsker ikke å forringe kvalitetsikringsprosessen i adopsjonssaker. Vi vil heller se på mulighetene til å gjøre adopsjon til en mindre kostbar affære. Det er uheldig dersom godt skikkede og motiverte personer ikke skal kunne adoptere fordi det blir for dyrt.
