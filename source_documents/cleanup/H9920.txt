
Dato:01.03.06
Stortingsrepresentant Anders Anundsen (FrP)
FrP foreslår fritt skolevalg
Utdanningspolitisk talsmann i FrP, Anders Anundsen, foreslår i dag å innføre fritt skolevalg til videregående opplæring i samtlige fylker. I dag er det kun åtte av landets fylkeskommuner som lar elevene fritt velge skole.
- At elever på videregående trinn utsettes for grov forskjellbehandling er ikke verdig et land som skal satse på å bli en verdensledende kunnskapsnasjon. Det er viktig å stimulere elevene til å fullføre utdanningen sin og et viktig element som trivsel kan bety mye for mange, sier Anders Anundsen som er FrPs utdanningspolitiske talsmann.
I dag går søknadsfristen for videregående utdanning ut. Under halvparten av fylkeskommunene lar i dag elevene fritt velge skole. I de fleste fylker blir elevene plassert i skoler som ligger nærheten av bostedsadressen.
- Det er viktig at alle elever sikres lik valgfrihet uavhengig av bosted og tiden er inne for at det settes opp nasjonale standarder for elevenes valgfrihet. Her snakker vi om elevenes fremtid, og da er det viktig at de selv skal få velge den skolen de selv mener passer best for dem selv.
- - - - - -
Dokument nr. 8:
(2005-2006)
Forslag fra stortingsrepresentantene Anders Anundsen, Jon J. Gåsvatn og Åse Schmidt om å innføre fritt skolevalg for alle elever i videregående skole.
Til Stortinget
Bakgrunn
Alle elever har rett til grunnopplæring. Det innebærer at alle elever har rett til et videregående skoleløp etter endt grunnskole. Frihet til å velge hva slags utdanning en ønsker på videregående nivå, er godt fundert i det norske utdanningssystemet. Det er imidlertid et viktig skille mellom elever som fritt kan velge ved hvilken videregående skole de ønsker å ta slik utdanning, og de som ikke har en slik mulighet.
Det viser seg at Norge er delt i flere ulike rettighetssystemer for elever som skal ta videregående opplæring, ut fra hvilket fylke eleven bor i. Det resulterer i en forskjellbehandling av elever som det er vanskelig å finne en saklig god begrunnelse for, hvilket innebærer at det høyst sannsynlig er den politiske sammensetningen av de ulike fylkesting som avgjøre i hvilken grad elevene gis slik valgfrihet.
Etter en gjennomgang av Stortingets Utredningsseksjon viser det seg at Utdannings-Norge i hovedsak er tredelt hva gjelder elevenes mulighet til fritt skolevalg. 8 fylker har fritt skolevalg, 6 fylker har ingen form for valgfrihet, mens 5 fylker har delvis valgfrihet.
Det er viktig å bemerke at det også er noen flytende grenser i forhold til valgfriheten i videregående skole, fordelt på enkelte fagkretser. Elever i Vestfold, Telemark og Buskerud har eksempelvis fritt skolevalg for naturbruk innenfor "regionen", til tross for at bare Vestfold har fritt skolevalg for egne elever. I Finnmark er det fritt skolevalg for videregående kurs VKI og VKII (2. og 3. år), men ikke for grunnkurs (1. år). I Vest-Agder er det kun fritt skolevalg for VK1. I Nord-Trøndelag er det også fritt skolevalg, men elever får tilleggspoeng på den skolen som ligger nærmest. Fra og med skoleåret 2005-2006 får også elever i Oslo fortrinn til skoler i eget nærmiljø. Forslaggstillerne har derfor valgt å plassere disse to fylkeskommunene under kategorien delvis fritt skolevalg.
I tabellen nedenfor fremgår det hvor valgfrihetens skille går.
Fritt skolevalg i videregående skole 2005
Ja Delvis Nei
Akershus x
Aust-Agder x
Buskerud x
Finnmark x
Hedmark x
Hordaland x
Møre og Romsdal x
Nordland x
Nord-Trøndelag x
Oppland x
Oslo x
Rogaland x
Sogn og Fjordane x
Sør-Trøndelag x
Telemark x
Troms x
Vest-Agder x
Vestfold x
Østfold x
Sum 8 6 5
(Kilde: Oversendt materiale fra Utdannings- og forskningsdepartementet)
Det er noe ulik praktisering av det delvis frie skolevalget i de ulike fylker. Imidlertid viser oversikten at det ikke kan sies å være noen sammenheng mellom fylkenes geografiske plassering i forhold til hverandre. Det er heller ingen sammenheng mellom det frie skolevalget og fylkets bymessig eller distriktsmessige karakter. Oslo som landets hovedstad og med nasjonens sterkest bymessige preg, praktiserer bare delvis fritt skolevalg, i likhet med Finnmark som er fylket med størst avstander mellom befolkede områder.
Denne oversikten viser at valgfriheten først og fremst relateres til politisk vilje og ikke hvorvidt det er praktisk komplisert eller ikke.
Det er etter forslagsstillernes mening, vanskelig å forsvare at en elev fra Vestfold har full frihet til selv å velge utdanningssted, mens vennen i nabofylket Telemark er undergitt politikernes forhåndsvalg av elevens skole.
Vi opplever i tillegg en situasjon i videregående skole hvor frafallet av elever underveis i opplæringen er svært stor. Årsakene til dette er mangeartede og sammensatte, og det er ikke foretatt undersøkelser fra forslagstillernes side om det kan observeres ulikheter mellom fylker som har fritt skolevalg og de som ikke har det. Imidlertid mener forslagsstillerne at det er sannsynlig at en elev som selv velger utdanningsinstitusjon er lettere å motivere til et fullført løp enn elever som ikke har noen reell valgfrihet. Valg av skole innebærer også valg av miljø, sosial omgangskrets, skolenes spesialfelt og en rekke andre forhold som er viktige for elevenes trivsel i skolen.
Friskoler
Som det fremkommer av overstående oversikt er det ikke noe enhetlig system for elevenes muligheter til fritt skolevalg. Det er imidlertid verdt å merke seg at alle elever er gitt ett mulig reelt valg av skole uansett bosted. De kan velge seg en friskole, men de kan ikke velge en offentlig eid skole i samme distrikt. Det virker noe underlig etter forslagsstillernes oppfatning.
På denne måten gis elever som velger en friskole et fortrinn i forhold til elever som velger den offentlig eide skolen. At det offentlige av ulike hensyn ønsker å dirigere elevene til bestemte skoler, selv om eleven tydelig gir utrykk for at det reduserer vedkommendes ønske om å fullføre videregående opplæring, er et dårlig system for å motivere elever til fullført utdannelse. Særlig ille er dette når en vet at svært mange andre elever i samme aldersgruppe som står overfor samme type valg av utdanning, får benytte en rett som burde være selvfølgelig.
Økonomi
Det har vært fremmet som argument mot fritt skolevalg at det vil være kostnadskrevende for fylkeskommunene. Erfaringen fra de fylker som har gjennomført fritt skolevalg bekrefter ikke dette entydig. Imidlertid vil en eventuell kostnadsøkning på dette område kunne motvirkes ved at flere elever faktisk gjennomfører et fullt utdanningsløp og skaffer seg formell kompetanse. På den måten vil samfunnsregnskapet totalt sett bli svært godt i forhold til alternativet som kan være at eleven forsvinner ut av utdanningssystemet.
Nasjonal standard
Forslagsstillerne mener det er viktig at alle elever sikres lik valgfrihet uavhengig av bosted og mener tiden er inne for at det settes opp nasjonale standarder for elevenes valgfrihet, slik at den sikres over hele landet. Særlig er dette viktig i en situasjon hvor det regionale nivå er i endring, og oppgavedelingen mellom nivåene er under revisjon.
Dersom det blir større regioner, bør alle nåværende fylker ha like rammer for elevenes rett til fritt skolevalg. Dersom regionalt nivå legges ned og en velger en alternativ organisasjonsform for videregående opplæring, er det like viktig at valgfriheten til elevene er sikret i utgangspunktet.
Konklusjon
At elever på videregående trinn utsettes for grov forskjellbehandling er ikke verdig et land som skal satse på å bli en verdensledende kunnskapsnasjon. Det er viktig å stimulere elevene til å fullføre utdanningen sin og et viktig element som trivsel kan bety mye for mange.
Forslag
På denne bakgrunn fremmes følgende
forslag
Stortinget ber regjeringen fremme nødvendige forslag for å sikre alle elever i videregående skole rett til fritt skolevalg uavhengig av bosted, innen høsten 2006.
Anders Anundsen Jon J. Gåsvatn Åse Schmidt
