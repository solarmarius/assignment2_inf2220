
28.3.2001
Marit Tingelstad,
Pressemelding fra
UNGDOMSTRINNET PÅ DAGSORDEN I SPØRRETIMEN
Marit Tingelstad tok opp ungdomstrinnet i et av hovedspørsmålene i den spontane spørretimen i Stortinget onsdag. Senterpartiet ønsker å utvide perspektivet i debatten som nå går om heldagsskole og SFO-ordningen. Hun viste innledningsvis til Arbeiderpartiets merknader i sist budsjettinnstilling hvor det pekes på at endringer i arbeidstidsavtalen for lærere er et ledd i en prosess for å oppnå målet om en skole som er preget av likeverd, trygghet og kvalitet.
- Jeg antar at Ap mener at dette skal gjelde for hele opplæringsløpet, sa Marit Tingelstad, og viste til at ungdomstrinnet er blitt hengende etter i forhold til reformene i skolen.
- Det er langt igjen før intensjonene i L97 kan nås. Både lokalenes utforming og ressursmangelen gjør det vanskelig å gi elevene den individuelle opplæringen som de trenger. Dette fører ofte til mistrivsel, uro og dårlig konsentrasjon.
Noen kommuner har imidlertid kommet langt bl.a. Hå kommune på Jæren. Der er klassegrensene fjernet, lærerteam er opprettet, samtidig har elevene sin primærlærer. Elevene føler at opplæringa er relevant og de har stor innvirkning på sin egen læringssituasjon. Elevene har sin egen kontorplass, i tillegg er det areal for sosial fellesskap. Tingelstad spurte derfor følgende spørsmål Hva vil statsråden gjøre for å stimulere andre kommuner til å ta i bruk forsøksparagrafen for å bedre læringsmiljøet for elevene slik at de blir bedre motivert for læring. Giske kom ikke med noe konkret svar på spørsmålet, men henviste til det nye læringssenteret som skal ha til formål å stimulere til forsøk. Han var imidlertid imøtekommende for å arbeide videre med saken.
Tingelstad kom også inn på den sene saksbehandlingen i Kirke-, utdannings- og forskningsdepartementet i forhold til godkjenning av forsøksprosjekter i grunnskolen. Hun viste i den forbindelse til flere tilfeller som har ventet på svar svært lenge. Dette hindrer at forsøk kommer i gang.
Statsråden innrømmet at saksbehandlingene i dag tar for lang tid, og viste til at departementet har tatt initiativ til å få til avtaler med lærerne som åpner for bestemte typer forsøk, uten at man trenger omfattende prosedyrer for å få dem godkjent.
- Nå er det opp til interesserte skoler å benytte seg av muligheten for avvik fra opplæringsloven med sikte på å bedre læringsmiljø, sier Marit Tingelstad.
