
25/4-02
Unge Venstre
Patentdirektivet er den ultimate EØS-testen!
EUs direktiv om patent på liv strider mot grunnleggende prinsipper i FN-konvensjonen om biologisk mangfold, som Norge har undertegnet. Unge Venstres leder, Monica Tjelmeland, mener Norge må bruke vetoretten, og reagerer sterkt på miljøministerens uttalelser om at hensynet til den skjøre EØS-avtalen må gå foran.
Biokonvensjonen slår fast at nasjonalstaten har suveren rett til å råde over sine genetiske ressurser, og at inntektene fra kommersiell bruk av ressursene skal komme nasjonalstaten og lokalsamfunnet til gode. Patentdirektivet åpner imidlertid for at private selskaper og enkeltpersoner i nord kan få eiendomsretten til levende organismer i sør, hvor 90 prosent av de genetiske ressursene finnes. Selskaper pålegges ikke å informere opphavslandet om at det foregår leting og uthenting av viktige ressurser, og reglene sikrer ikke de fattige landene en rettmessig andel slik konvensjonen legger opp til.
­ Patent på liv er uetisk, og direktivet gir grunnlag for en omfattende utnyttelse av fattige land sier Tjelmeland som mener Norge ikke kan godta slike patentregler.
Norge ville i et mer forpliktende europeisk samarbeid ha mulighet til å influere på utformingen av patentreglene, men har ved å velge EØS som tilknytningsform plassert seg selv på gangen. Vetoretten er vår eneste mulighet for direkte innflytelse.
Miljøvernministerens uttalelser kan imidlertid tolkes i retning av at vetoretten i EØS-avtalen ikke er reell, og at vi derfor ikke har noen mulighet til å reservere oss mot direktiver fra Eu
­ Dersom miljøvernministeren representerer regjeringens offisielle syn på vetoretten, er det demokratiske underskuddet i EØS-avtalen mer enn betydelig, uttaler Tjelmeland, som mener dette må få konskvenser i form av en ny vurdering av avtalen.
Patentdirektivet undergraver en av de viktigste internasjonale miljøavtalene, og er den ultimate testen på hvorvidt vetoretten er reell eller ikke.
