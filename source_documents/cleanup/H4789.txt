
21. februar 2000
Thorbjørn Jagland
J@glandbrev
I dette J@gland-brevet fra 21 februar 2000 tar partileder Thorbjørn Jagland opp kommuneøkonomien, behovet for å overføre mer ressurser til kommunene - og behovet for omstillinger og omorganiseringer av fylker og kommuner.
Oppbyggingen og videreutviklingen av velferdsstaten har alltid stått sentralt i Arbeiderpartiets politikk - og må også gjøre det i tiden som kommer. Men velferdsSTATEN består nå i større og større grad av mange velferdsKOMMUNER, fordi det er kommunene som har ansvaret for viktige samfunnsoppgaver som barnehager, skole, helse og eldreomsorg - og fordi stadig flere oppgaver flyttes ned på kommunenivå. Kommunepolitikk blir derfor svaret på mange av de utfordringer vi vil møte i arbeidet for en fortsatt god velferds- og fordelingspolitikk.
I helga var jeg på årsmøte i Troms Arbeiderparti. Der møtte jeg mange av våre kommunepolitikere som var frustrerte over at de hadde fått en umulig oppgave etter valget i høst, fordi økonomien satte så sterke begrensninger på mulighetene til å gjennomføre programmet de var valgt på. De politiske skillelinjene mellom lokalpartiene blir helt borte, var det en av delegatene som sa, fordi alle partier likevel bare må skjære ned og skjære ned.
Eksemplene fra Troms er ikke enestående. Det er mange kommuner og fylkeskommuner som sliter meget tungt økonomisk for tiden. Norske kommuner og fylkeskommuner hadde i 1998 et regnskapsmessig underskudd på nesten sju milliarder kroner. Det året måtte 70% av kommunene skjære ned i tjenestetilbudet, og omtrent halvparten måtte tære på oppsparte fond. De foreløpige tallene tyder på et underskudd rundt seks milliarder kroner for 1999 (SSB). Så trangt økonomisk har det ikke vært i Kommune-Norge siden slutten av 80-tallet.
Det er jo interessant å merke seg at de to hele årene på 90-tallet hvor Senterpartiet har hatt kommunalministeren, har vært de to dårligste for kommuneøkonomien. Samtidig viser undersøkelser fra Riksrevisjonen at andelen øremerkede tilskudd har økt betydelig, noe som begrenser kommunenes handlefrihet og i tillegg øker gapet mellom fattige og rike kommuner.
Vi kan med sikkerhet slå fast at budsjettforlikene for 1998 og 1999 mellom sentrumspartiene, Høyre og FrP ikke var bra for kommunene. Valgflesket fra Sp, og også KrF, i valgkampen høsten1997, er i praksis blitt ganske magert.
Da Arbeiderpartiet gikk i forhandlinger med sentrum om budsjettet for 2000, var styrking av kommuneøkonomien et av våre hovedkrav. I budsjettavtalen fikk vi gjennomslag for en økning på om lag en milliard kroner til kommunesektoren for år 2000. Vi måtte altså tvinge sentrumspartiene til å gi kommunesektoren en milliard mer enn det som lå i deres opprinnelige budsjettforslag. Dette er ikke er all verdens med penger når det skal fordeles til hver enkelt kommune, men det er i hvert fall et skritt i riktig retning.
Vi vil jobbe for at kommunesektoren får økte rammer også i 2001. Det er i tillegg viktig at regjering og Storting sørger for at kommunesektoren har stabile og forutsigbare rammebetingelser.
Arbeiderpartiet har også fått flertall for at regjeringen skal gjennomgå og evaluere hele inntektssystemet for kommunesektoren. Evalueringen skal blant annet belyse hvilke økonomiske virkninger det har hatt for kommunene at deler av Rattsø-utvalgets forslag er gjennomført. Vi foreslo dette fordi vi har mottatt mange innspill om kommuneøkonomi fra kommune- og fylkespartiene og fordi vi håper at en slik gjennomgang og evaluering etter hvert kan føre til en bedre økonomisk fordeling mellom kommunene. Når denne gjennomgangen blir presentert i Kommuneøkonomiproposisjonen som kommer i mai i år, vil partiet arrangere seminarer om kommuneøkonomi og inntektssystemet. Da vil partilag og kommunepolitikere få rikelig med anledning til å komme med innspill.
Jeg vil også minne om at løpende inntektsutjevning er innført fra 2000. Dette innebærer at inntektsutjevningen mellom kommunene nå skjer etter ca. to måneder isteden for etter to år.
Men mer penger vil ikke hjelpe hvis vi ikke organiserer bedre, og dette gjelder alle nivå i offentlig sektor. Arbeiderpartiets landsmøte må etter min oppfatning fatte en klar beslutning når det gjelder fylkeskommunens og fylkesmannens framtid. Vi bør si noe om behovet for mer lokalt selvstyre, fordi jeg tror vi har mye å hente på å la de lokale myndigheter få bestemme mer - da får vi mer ut av pengene. For våre lokalpartier vil alle jobbe for at deres kommune skal bli den beste kommunen å bo i - men da må de også få mulighet til å gjøre den jobben på en ordentlig måte. Den utfordringen skal Arbeiderpartiet ta på alvor.
