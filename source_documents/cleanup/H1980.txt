
Mandag 20. januar 1992
Kristelig Folkepartis Kvinner:
"Funksjonshemmede i funksjon"
Det er med glede Kristelig Folkepartis Kvinner imøteser informasjonsprosjektet "FUNKSJONSHEMMEDE I FUNKSJON". Prosjektet blir gjennomført av Rådet for funksjonshemmede, og er en del av regjeringens handlingsplan for 1990/93.
Kristelig Folkepartis Kvinner ser at det har vært for dårlig kommunikasjon mellom lokale politikere og de som har spesielle behov i lokalsamfunnet. Generelt har man hatt for lite kunnskap om hva hverdagslivet for en funksjonshemmet innebærer.
Ved å ta positivt imot den informasjonen som nå blir gitt, og bevisst gå inn for en bedret kommunikasjon mellom funksjonshemmede og lokalpolitikere, vil man få bedre muligheter til å legge de praktiske forhold best mulig til rette for de som trenger det.
Når vi vet at mange funksjonshemmede lever svært isolert og møter store hindringer i sin hverdag, bør dette arbeidet prioriteres. KrFK ønsker også å understreke at de funksjonshemmede representerer store ressurser på ulike områder i nærmiljø og samfunnet forøvrig.
