
Dato: 11.06.04
Stortingsrepresentantene Øyvind Vaksdal og Øyvind Korsberg (FrP)
FrP bekymret over urealistisk energipolitikk
Fremskrittspartiet er bekymret over konsekvensene for norsk energiforsyning etter Regjeringens supplering av verneplan for norske vassdrag.
Fremskrittspartiets energipolitiske talsmann, Øyvind Vaksdal, frykter at det må flere vintrer med høye strømpriser før Regjeringen er villig til å føre en realistisk energipolitikk.
- Til tross for kraftunderskudd, setter Regjeringen foten ned for de to løsningene som ville bidratt mest til forsyningssikkerhet og lave priser. I denne omgang stoppes en rekke vannkraftprosjekt, og tidligere har Regjeringen i realiteten satt en stopper for bygging av gasskraftverk. Det eneste akseptable er dyre vind, solcelle-, bølge-, og jordvarmekraftverk. Dette er kanskje spennende saker, men det har ingen sjanse til å dekke behovet, sier Vaksdal bekymret.
Fremskrittspartiets miljøpolitiske talsmann, Øyvind Korsberg, viser til at Regjeringen er selektiv i sin miljøkamp.
- Regjeringen tilpasser sin miljøpolitikk til teknologivalg i energipolitikken. For tiden er vannkraft ikke politisk korrekt, og møter derfor stadig strengere miljøkrav - noe gjennomgangen av verneplanen viser. Derimot blir vindkraft løftet frem, og man nekter å ta en helhetlig vurdering av hvor man vurderer vindkraft som uegnet på grunn av miljøhensyn. Dette er forskjellsbehandling basert på hva Regjeringen til enhver tid mener er månedens favoritt-teknologi, avslutter Korsberg.
