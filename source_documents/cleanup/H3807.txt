
16.12.98
Morten Lund,
MER FRIHET OG ANSVAR TIL KOMMUNENE
Innbyggerne og folkestyret vårt er ikke tjent med en situasjon der det ikke er samsvar mellom kommunesektorens økonomi og oppgaver, og der statens detaljstyring bare øker. Jeg mener kommunesektoren selv må vurdere å kreve en «frihetsreform».
Stortinget hører lite på kommunene
Jeg har vært i kommunalkomiteen siden 1993. I alle disse år har Kommunenes Sentralforbund og mange ordførere krevd langt mer penger enn Regjeringen har foreslått. Til tross for at det ikke har manglet på forslag om økte bevilgninger i Stortinget, bl.a. fra Senterpartiet, var det bare for 1997 at bevilgningene ble økt merkbart. Så har det hvert eneste år skjedd, også i 1997, at skatteinngangen er blitt 2-4 milliarder kroner høgere enn forutsatt. Kommunesektoren har på det viset fått det de har krevd (faktisk litt mer ett par år), på tross av manglende gjennomslag i Stortinget. I sum for denne perioden dreier det seg om omlag 15 milliarder i uventet skatt. Fordi noe av denne skattevekst er ført videre som grunnlag for senere års vekstanslag, har sektoren fått et sted mellom 20 og 30 milliarder kroner ut over det Stortinget positivt har vedtatt på disse 6 år.
Ett viktig spørsmål er: Hvordan ville det sett ut uten disse ekstra milliardene? Et annet: Hvor mye har skattesvake kommuner tapt på at så mye ekstrapenger er tilført utenom inntektssystemet? Men det viktigste spørsmålet er likevel: Hva skjer hvis vi får en periode der skatteinngangen svikter?
Statens detaljstyring har økt
Jeg tror ikke det er uenighet om at så har skjedd. Øremerkede overføringers andel av inntektene øker (5% i 1987, 10% i 1993, 14,4% i 1999). Likeså tallet på forskrifter og lover som påvirker praktiske arbeidsmåter. Nye rettigheter som vedtas for enkelte grupper bestemmer også hva og hvem som må prioriteres.
Jeg er enig i at den statlige detaljstyringen er sterkt overdrevet og har nesten bare negative sider. Omstillingsmulighetene som finnes lokalt blir redusert, pengene strekker kortere, planer og rapporter lages av hensyn til systemet og ikke av hensyn til innbyggerne, verdifull tid brukes til papirarbeid som egentlig er unyttig. Lokale folkevalgte mister makt til fylkesmenn og andre småkonger. De rikeste kommunene får mest også av de øremerkede tilskudd. Kommuner som har vært «for tidlig» ute med gode tiltak, taper store beløp når Statens øremerkede reformer gjennomføres i ettertid. Slike eksempler oppdrar de folkevalgte til passivitet.
Den nye kommuneloven skulle gjøre noe med dette. Staten skulle bestemme hva som skulle gjøres, mens man lokalt skulle bestemme hvordan. Utviklingen har gått i motsatt retning.
Det er nå vedtatt flere utredninger og forsøksopplegg som skal se på hvordan uheldig detaljstyring kan reduseres. Det er ingen tvil om at det er sterke krefter både innen Regjeringen og i Stortinget som ønsker å få gjort noe som monner. Men enn om det viser seg at motkreftene i direktorater, departementer og i fagkomiteer på Stortinget, blant ansattes organisasjoner og i brukerorganisasjonene også denne gang blir for sterke?
Trengs det en stor omlegging?
Jeg frykter situasjonen kan gå fra vondt til verre. Kommunesektoren står overfor store utfordringer. Stortinget og innbyggerne venter at stadig flere oppgaver skal løses på en stadig bedre måte. I et stramt arbeidsmarked vil lønnspresset øke, og det vil kreves mer av kommunen som arbeidsgiver. Det må satses mer på et godt arbeidsmiljø. Det blir færre enn før som vil stille opp på valglistene hvis mange tvinges til å stemme i strid med egne prinsipper og hjertesaker. Det er grunn til å tro at mange kommuner og fylkeskommuner ikke vil mestre slike utfordringer godt nok hvis sektoren ikke får bedre gjennomslag for sine økonomiske krav, og friere armslag til å prioritere og utnytte lokale fortrinn.
Jeg synes derfor kommunesektoren nå bør drøfte om man ønsker å opprette et forhandlingsinstitutt med staten som kan brukes når økonomiske rammer for neste år skal vedtas, når nye reformer skal settes i gang eller inntektssystemet skal endres. Jeg mener det er naturlig å knytte en reservasjonsrett mot nye reformer til et slikt opplegg. Det er lite vits i, ja faktisk negativt både for innbyggere, ansatte og folkevalgte, med reformer som man lokalt ikke kan følge opp eller som forutsetter at eksisterende tilbud legges ned.
Hvis man kommer til at man ønsker en slik omfattende omlegging, må dette kunne utredes videre av det nyoppnevnte Oppgavefordelingsutvalget.
Fullt ansvar og frihet på ett område
Det ene området som representerer unntaket gjelder sammenslåing av kommuner. Her har den enkelte kommune veto, og må leve med konsekvensene av sitt valg. Fordi så mange snakker om verdien av lokalt sjølstyre, må det ventes at nettopp dette stortingsvedtaket fra 1995 vil bli stående lenge!
