
17.08.01
SVs nestleder, Øystein Djupedal:
Oljefondet fremdeles i landminer
Finansdepartementet sendte i dag ut en pressemelding om at departementet jobber med å endre forskriftene til Oljefondets investeringer. Statssekretær Ovesen sier i pressemeldingen at Regjeringen er imot at oljefondet investerer i produksjon av landminer.
SV registrerer at dette er nye toner fra Regjeringen, sier Øystein Djupedal.
Arbeiderpartiet forsøkte lenge å så tvil om at det medførte riktighet at bedriften faktisk produserte landminer, til tross for overveldende dokumentasjon. Rett før sommerferien behandlet dessuten Stortinget et forslag fra SV om å trekke oljefondets investeringer ut av bedriften som produserer landminer, samt å be Regjeringen om å etablere etiske retningslinjer for oljefondet. Arbeiderpartiet stemte imot begge forslagene.
- Jeg er glad for at Ap endelig erkjenner at det er et problem at fondet er investert i en bedrift som produserer landminer, sier nestleder i SV, Øystein Djupedal.
SV imøteser et forslag om retningslinjer for oljefondet som ekskluderer bedrifter som ikke reflekterer elementær respekt for menneskerettigheter og miljø.
- Realiteten er likevel at oljefondet fremdeles eier en aksjepost på 20 millioner kroner i en bedrift som er kjent for å produsere landminer, og en rekke andre bedrifter med tvilsom etisk profil. SV kommer derfor til å fortsette postkortkampanjen inntil investeringene i landmineprodusenten er trukket ut, sier Djupedal.
