
Dato: 14. august 2005
Innvandringspolitisk talsmann i FrP, Per Sandberg
Krever strengere utvisningsregler
- Norge må skjerpe utvisningsreglene for å bli kvitt farlige utlendinger. Det er ingen grunn til at Norge ikke skal ha de samme reglene som Storbritannia, mener innvandringspolitisk talsmann i FrP, Per Sandberg.
Storbritannias statsminister Tony Blair har lansert nye og strengere utvisningsregler. De nye reglene innebærer blant annet at det skal bli lettere å utvise ekstremistiske utlendinger.
- Tony Blair gjør ikke annet enn å skjerpe kampen mot fundamentalister som ikke vil landet vel. Det er ingen grunn til at Norge ikke skal innføre de samme reglene, mener Sandberg.
- Tony Blair har helt rett når han sier spillereglene er endret, og at terrorutsatte nasjoner ikke lenger kan oppføre seg som om alle utlendinger vil landet vel. Det er det på tide Norge innser.
Han minner om at Norge har unnlatt å innføre utvisningsregler som er allmenne i
Schengen-området. - Resultatet er at terrorister og kriminelle kan bruke Norge som frihavn, fordi vi ikke har åpnet for å anerkjenne andre lands utvisningsvedtak.
- Dessverre har regjeringen lagt seg på en helt annen linje. Best illustrert ble det da Erna Solberg godtok at den ytterliggående pakistanske politikeren Qazi Hussain Ahmed, kom til Norge. Vedkommende stod på Schengens lister over personer som kan være en sikkerhetsmessig trussel og er tidligere nektet innreise i Nederland. Han burde aldri ha besøkt Norge, mener Sandberg.
- At han i det hele ble invitert til Norge viser at det finnes bekymringsfulle holdninger i ulike innvandrermiljøer deriblant et norsk-pakistanske, og at landet trenger nye utvisningsregler, avslutter Sandberg.
