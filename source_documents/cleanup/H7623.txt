
10.9.2003
Kommentar fra Bente Holm Sælid, SP
Prosjektgruppen i Helse Øst har lagt fram forslag til prioritering av sykehusutbygging.
Nytt sykehus i Østfold!
Av Bente Holm Sælid, Gruppeleder for Sp i Fylkestinget og leder av Helse og sosialkomiteen
Det blir nytt Østfoldsykehus! Flott.
Men psykiatrien og skyves ut i det blå og skal fortsatt være i skyggenes dal. Oppturen for psykiatrien blir satt i revers. Senterpartiet utfordrer Helse Øst: Ta opptrappingsplanen på alvor. Skaff midler til en skikkelig for psykiatrien i Østfold!
Nytt sykehus men uten psykiatri
Prosjektgruppen i Helse Øst har lagt fram såkalt "samlet plan" for investeringer i Helse Øst fram til 2020. Det blir nytt Østfoldsykehus med oppstart senest innen 2005! Sykehuset blir mindre enn fylkeskommunen foreslo, men med en utbedret Mosse-avdeling. For Østfold er dette flott.
Men her kommer malurten i begeret: Det nye Østfoldsykehuset skal bygges uten at psykiatrien er med. Psykiatrien skal vente enda en gang og fortsatt drive i gamle lokaler på Veum. Det settes full brems på utviklingen av et helhetlig tilbud og en ny og åpnere psykiatri, og psykiatrien plasseres utenfor "det gode selskap". Fordelene med et utvidet fagmiljø ved å plassere psykiatri og somatikk i samme hus, blir borte. Målet om likestilling mellom psykiatri og somatikk er forlatt.
Det er ikke engang vurdert hva som skal skje med de to akuttavdelingene som ligger i Fredrikstad. Og lokalene på Veum sies å være gode nok. Det er oppsiktsvekkende når bygninger som er fra 1914 sies å være hensiktsmessige lokaler for moderne drift!
Gruppen skylder på Helse Øst sin økonomi. Ufordringen nå ligger hos Helse Øst sitt styre som skal bestemme dette om 6 uker. Nå må styret være seg sitt ansvar bevisst og ta psykiatrien på alvor.
Opptrappingsplanen og midler til drift
Under et møte mellom Sykehuset Østfolds ledelse og Senterpartiets leder Åslaug Haga den 19.august framkom ingen vyer og visjoner eller engasjement for psykiatrien. Der ble fortalt at Helse Øst og SØ er flinke til å holde budsjett og har øket produktiviteten. Men hva skjer med tilbudet innen psykiatrien?
Tilbudet der folk bor, på de nybygde DPS'ene bygges ned istedenfor opp, og det er endog planlagt en sentralisering av Kolstad i Sarpsborg til Halden. Det skjer på tross av Stortingets opptrappingsplan som varer til 2007.
Vi vet at Østfold ligger under landsgjennomsnittet for psykiatri tilbud, og over gjennomsnittet i behov. Skal dette gapet bestå når Stortingets satsing ved en nasjonal psykiatri plan ender i 2007? Det kan ikke forsvares. Det som er viktig er om behandlingsapparatet sikrer at folk får hjelp når det trengs. For å møte behovene i Østfold må det midler til.
Psykiatrien har hus på Veum, men disse bygningene trenger sårt til rehabilitering hvis de fortsatt skal være i drift. Kostnad for opprusting av disse er ikke engang nevnt
Utfordringen går nå til Helse Øst: Skaff midler til en skikkelig opptrapping for psykiatrien i Østfold!
