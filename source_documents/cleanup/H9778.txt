
2.12.2005
ALF IVAR SAMUELSEN, SENTERPARTIET
DAGENS FORSVARSDEBATT I STORTINGET
Forsvarsbudsjettet: Tydelig satsning på nordområdene!
Forsvarspolitisk talsmann for Senterpartiet, Alf Ivar Samuelsen, deltok i dag under debatten om forsvarsbudsjettet på Stortinget og er meget godt fornøyd med Regjeringens nordområdepolitikk.
- Regjeringen ser på nordområdene som Norges viktigste strategiske satsingsområde, og det er derfor viktig og riktig at Forsvarets tilstedeværelse skal holdes på et høyt nivå i Nord-Norge, at beredskap langs kysten skal prioriteres høyere enn i dag, og Forsvarets rolle i forhold til miljøovervåking, ressurskontroll, beredskap og maritimt redningsarbeid skal styrkes.
Dette sa Samuelsen i sitt innlegg og uttaler følgende etter debatten: - 15 millioner til kystvakten, 35 millioner til sjøovervåkning, 35 millioner til marinefartøys tilstedeværelse i nord og utviklings- og forskningsprogrammet "Barents 2020" på 10 millioner for nordområdene er en tydelig satsning på nordområdene, og dette er Senterpartiet meget fornøyd med.
Senterpartiet fikk gjennomslag i Soria Moria-erklæringen for en tydelig nordområdesatsning og vil i tiden framover jobbe for å få nordområdesatsningen satt ut i livet i tråd med Soria Moria.
