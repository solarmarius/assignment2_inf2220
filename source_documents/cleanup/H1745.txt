
etter landsmøtet i april 1993
Prinsipp-program for Miljøpartiet De Grønne
Hva vil De Grønne?
INNLEDNING
1.1 Miljøpartiet De Grønne vil ha et medmenneskelig samfunn i økologisk balanse. Økonomien skal underordnes sunne økologiske prinsipper og fremme fred og rettferdighet både lokalt og globalt. Livskraftige lokalsamfunn basert på lokale ressurser er en forutsetning for å nå dette målet.
1.2 Miljøpartiet De Grønne er ikke et parti for spesielle samfunns- eller interessegrupper, men en politisk bevegelse til vern av livet. Miljøpartiet De Grønne er tilsluttet Føderasjonen av Grønne Partier i Europa.
1.3 Vi som lever i dag har et sjølsagt ansvar for kommende generasjoner, for andre livsformer og for det globale fellesskapet. De Grønne ønsker å etterlate seg en klode minst like rik og variert som den vi overtok.
1.4 Dagens utvikling kan bare holde fram på bekostning av livskvalitet, trygghet og trivsel. Verden vil bli mer trangbodd og overbefolket, mer forurenset, ensformigere, mindre økologisk stabil og mer sårbar. Til tross for økende materiell produksjon kommer flertallet av jordens befolkning til å bli fattigere enn i dag.
1.5 De Grønne ønsker en samfunnsutvikling som bygger på helhetstenking og økologiske prinsipper, med:
- Respekt for naturen og ærefrykt for livet.
- Globalt samarbeid og kulturelt mangfold.
- Livskvalitet framfor høyt materielt forbruk.
- Fredelig konfliktløsning i stedet for volds- og våpenbruk.
- Medmenneskelighet framfor effektivitet.
- Solidaritet og sosial utjamning framfor egennytte.
- Likeverd uten hensyn til kjønn, alder, hudfarge, livssyn eller livssituasjon.
1.6 De Grønne vil styrke det praktiske arbeidet for å utvikle økologiske, sosiale, menneskelige og teknologiske alternativer til industrivekstsamfunnet.
FRA MILITARISME TIL INTERNASJONAL SOLIDARITET
2.1 I internasjonale spørsmål bygger Miljøpartiet De Grønne på menneskerettighetene og på folkeretten. Vi setter hensynet til det globale fellesskapet foran nasjonenes interesser. Vi vil konsekvent arbeide for å fremme en internasjonal rettsorden. Norge såvel som andre land må oppgi en del av sin nasjonale suverenitet til FN. I første omgang må polområdene, verdenshavene og atmosfæren forvaltes av verdensorganisasjonen.
2.2 Vår såkalte forsvarspolitikk aksepterer krig og trussel om krig som en måte å løse konflikter på - sjøl om det skulle innebære globalt massemord. Fiksering på frykten for et militært angrep avleder oppmerksomheten fra andre og viktigere trusler mot vår sikkerhet, og bidrar til å opprettholde fiendebilder og svart/hvitt-tenking. Militærapparatene sløser vekk og misbruker menneskelige og materielle ressurser og er mange steder en alvorlig forurensningskilde og en tung belastning på miljøet.
2.3 De Grønne ønsker et forsvar basert på ikkevoldelige metoder. Konfliktberedskapen i folket må økes gjennom ikkevolds-trening. De Grønne vil redusere den militære delen av forsvaret og åpne for totalnekting på politisk eller religiøst grunnlag.
2.4 De Grønne vil ha totalt internasjonalt forbud mot atomvåpen, kjemiske og bakteriologiske våpen.
2.5 De Grønne går inn for å nedlegge den norske rustnings-industrien og stanse norsk våpeneksport. Vi må kreve reelt innsyn i hva norsk tungtvann har blitt brukt til. Vi går mot alle militære forsknings- og utviklingsprogrammer, også på grunnforskningsnivå.
2.6 Norden må sammen med FN og frivillige organisasjoner opprette ikkevoldelige fredsbrigader som kan arbeide for å redusere voldsbruk og militære ødeleggelser under akutte konflikter over hele verden.
2.7 De Grønne vil planlegge freden og arbeide for å etablere et internasjonalt system for tidligvarsling av konflikter, samt et nettverk av multilaterale, ikke-militære sikkerhetsavtaler.
2.8 Verden kan komme til å oppleve stadig verre konflikter fordi den er iferd med å bli fattigere. Det vil bli kamp om ressursene. En grønn politikk med nedsatt forbruk, lokal sjølforsyning og desentralisering av politisk og økonomisk makt vil derfor være svært viktig for å unngå konflikter.
2.9 U-hjelpsmidler skal primært brukes til å styrke U-landenes evne til sjølberging, uavhengighet og sosial rettferdighet. Norsk innsats i U-land skal omfatte opplæring i ikkevoldelig konfliktløsning. Teknologisk innsats skal baseres på småskala- og mellomstegs-teknologi. Den politiske og administrative kontrollen med norsk utviklingshjelp skal styrkes, slik at vi er sikret en gjennomtenkt bruk av bistandsmidlene.
2.10 Norsk utenrikspolitikk skal ha som særlig siktemål å forsvare minoriteters og urbefolkningers rettigheter der disse er truet av presset fra storsamfunnet.
2.11 Flyktninger og asylsøkere må straks få nødvendig språkopplæring samt hjelp og veiledning for å ivareta sine plikter og rettigheter på lik linje med norske statsborgere.
2.12 Torturofre og flyktninger fra krigstjeneste skal anerkjennes som politiske flyktninger. Tvil skal komme søkeren til gode. Volds- og torturofre må automatisk ved ankomst til landet gis tilbud om medisinsk og psykiatrisk oppfølging.
2.13 Norge skal stå utenfor internasjonale organisasjoner som er basert på utbytting og rasering av mennesker eller natur, herunder NATO, VEU, EU/EF/EØS, GATT, OECD og IMF.
NATUR OG MILJØ
3.1 Mennesket har rett til å bruke naturen, men ikke til å ødelegge livsgrunnlaget vårt og stjele fra våre etterkommere. Naturen må bare brukes på en slik måte at økosystemenes produksjonsevne holdes vedlike. Artsmangfoldet må bevares. Vi skal vise respekt for alle livsformer og for hele jordens artsrikdom.
3.2 Bruken av ikke fornybare ressurser skal være innrettet på sparsomhet og gjenvinning. Mennesket sjøl skal beskyttes mot miljø-betingelser som gir vesentlig lavere livskvalitet, som er helsefarlige, eller som kan skade vårt eget arvestoff.
3.3 De Grønne krever totalt forbud mot all videre bruk av KFK-gasser, haloner, klorerte og bromerte løsningsmidler og andre forbindelser som truer ozonlaget.
3.4 De Grønne vil ha totalt forbud mot produksjon og import av giftige plastprodukter.
3.5 De Grønne vil ha generelt forbud mot produksjon og import av klorbleika papir.
3.6 Alt avfall skal gjenbrukes, resirkuleres eller destrueres forsvarlig. Sortering skal i størst mulig grad skje ved kilden - bedriften eller den enkelte husholdning.
3.7 De Grønne vil ha en hasteplan for kloakrensing etter biologiske prinsipper. Alt menneske- og dyreavfall skal formuldes eller brukes til gjødsel.
3.8 Genteknologien er et framstøt for å gjøre mennesket til skaper av og hersker over naturen, for å industrialisere og tilpasse den til profittinteresser. Genmanipulerte organismer kan formere seg og mutere, og faren for økologiske katastrofer blir overhengende. Miljøpartiet De Grønne vil stoppe all genteknologisk forsking og forby import av genmanipulerte livsformer og andre produkter av genteknologien.
3.9 De Grønne vil stoppe den estetiske forsimplingen av landskap og miljøer.
3.10 Lokalsamfunnene (kommunene) skal ha fullt herredømme over egne naturressurser så lenge disse utnyttes og forvaltes forsvarlig iht. økologiske prinsipper.
ET SUNNERE SAMFUNN
4.1 Vår industrielle livsstil har fjernet oss fra natur og miljø. Vi har isolert helseproblemene fra måten vi lever på. Miljøet er forurenset av kjemikalier,tungmetaller, radioaktive utslipp og støy. Mye av det vi i dag opplever som sivilisasjons-sykdommer er symptomer på et destruktivt samfunn.
4.2 Rein luft, reint vann, sunn og giftfri kost skal sikres alle. De Grønne vil ha strengere kontroll med luftkvalitet, drikkevann, næringsmidler og medisiner. Kontrollen med importerte matvarer må bedres, og varene må holdes tilbake inntil prøvene er analysert.
4.3 Strålebehandling av dyre- og menneskemat må forbys.
4.4 Forebyggende helsearbeid skal prioriteres, f.eks. ved å styrke nærmiljøets sosiale nettverk. De Grønne vil arbeide for et velferdssamfunn med mindre grad av institusjonalisering og større grad av gjensidig omsorg.
4.5 Eldre og pleietrengende skal så langt det lar seg gjøre kunne velge hvor de vil bo og hvilken type hjelp de ønsker.
4.6 Produksjon, transport, import, salg og bruk av varer som forårsaker helseskader skal avgiftsbelegges. Disse pengene skal øremerkes helsevesenet.
4.7 Helseinstitusjoner og sjukehus skal lokaliseres så nær pasientene som mulig. De Grønne ønsker økt satsing på hjemmesjukepleie og huslegeordninger. Jordmortjeneste og lokale fødestuer må styrkes. Muligheten til hjemmefødsler må stå åpen for dem som ønsker det.
4.8 Effektive alternative behandlingsformer skal sidestilles med "skolemedisinen". Det må innføres offentlige godkjenningsordninger for akupunktur, homeopati og andre typer naturmedisin, og det må åpnes for trygdekasse-dekning av slik behandling.
4.9 De Grønne vil bekjempe kriminalitet og vold ved å bygge et samfunn og et miljø som folk føler ansvar for.
SKOLE OG FORSKNING
5.1 Dagens systemer for utdanning og forskning er i altfor stor grad innrettet for å understøtte industrivekst- og konkurransesamfunnet. De Grønne ønsker å bryte ned skillet mellom skole/forskningsinstitusjon, hverdag og arbeid, og ta vare på og utvikle såvel kreativitet som praktisk og teoretisk begavelse.
5.2 All forskning og utdanning skal stilles overfor moralske og miljøpolitiske krav. De Grønne vil støtte forskning som fremmer positive sosiale forhold mellom mennesker og miljø.
5.3 De Grønne går mot å senke den skolepliktige alder. Skole og andre institusjoner har ikke og bør ikke ha monopol på læring og oppdragelse.
5.4 Læring skal veksle mellom teori og praksis såvel i grunnskolen som ivideregående og høyere utdanning. Elever/studenter skal pålegges plikter og oppgaver i forhold til yngre og svakere medelever.
5.5 Skole-elever skal ta aktivt del i undervisning, matlaging, reingjøring, vedlikehold og reparasjoner. Det skal innføres systematiske faglige vurderinger av elever og studenter i tillegg til eksamener og karakterer.
5.6 Foreldre og lærere som ønsker pedagogiske alternativer skal få oppmuntring, veiledning og økonomisk støtte på linje med det offentlige skoleverket.
5.7 Norsk undervisningssystem skal være innrettet på å ta imot lærdom fra andre kulturer.
5.8 Stat og kirke må skilles. Kristendomsundervisning erstattes med undervisning i etikk og livssyn.
ØKONOMI OG NÆRINGSLIV
6.1 Miljøpartiet De Grønne tilstreber en nøktern økonomi der produksjon, distribusjon og forbruk er tilpasset naturlige, økologiske begrensninger.
6.2 De Grønne forkaster Brutto Nasjonal Produkt (BNP) som velferdsmål. Fortsatt vekst i BNP må forkastes som politisk mål. De Grønne vil arbeide for å utvikle en livsindeks som tar hensyn til hvilken virkning den økonomiske virksomheten har på miljøet og som tar hensyn til den uformelle økonomiens verdi.
6.3 Skatte- og avgiftssystemet skal:
- sikre inntektsgrunnlaget for fellestjenester,
- være reelt inntekts- og formues-utjamnende,
- motvirke spekulasjon,
- stimulere sparing og miljøbevarende forbruk,
- straffe luksusforbruk og ressurssløsing,
- være enkelt og oversiktlig for alle.
6.4 De Grønne vil ha bedrifter som er eid av de ansatte og nærmiljøet i fellesskap. Vi vil prioritere disse i skattesystemet og lovverket.
6.5 De Grønne vil innføre streng regulering av kredittvesenet og strenge restriksjoner på valutabevegelser for å begrense den frie flyten av kapital ut av og inn i landet. Vi vil ha øyeblikkelig stans i alle tvangsauksjoner over boliger.
6.6 De Grønne vil senke skatten på arbeid og øke skatt på råvarer og formue. Vi vil også innføre høye miljøavgifter. Vi vil fjerne arbeidsgiveravgiften i primær- og håndverksnæringene.
6.7 Rasjonalisering og effektivisering har vært sentrale mål for økonomisk utvikling i vår tid. Likevel er fortsatt åtte timers arbeidsdag det normale, mens flere og flere blir arbeidsledige. De Grønne mener arbeidet må deles, blant annet ved at normal arbeidstid reduseres.
6.8 Samfunnslønn bør erstatte minstepensjon, trygd og sosiale stønader for norske statsborgere over 18 år.
6.9 Vi ønsker fleksibel pensjonsalder, men med rett til å arbeide så lenge man ønsker og evner.
6.10 De Grønne ønsker mindre sosial ulikhet og langt mindre lønnsforskjeller enn i dag. De fleste i vårt samfunn må akseptere å redusere sitt forbruk.
6.11 Lokalsamfunn og regioner skal være mest mulig sjølforsynt slik at transportbehovene minimaliseres og samfunnet får en mangfoldig næringsstruktur.
6.12 Produksjonsprosesser skal ha lukkede kretsløp og maksimal resirkulering.
6.13 Produksjon i små, oversiktlige enheter, med lite energi-krevende småskalateknologi skal prioriteres fremfor stordrift og komplekse, energi- og kapitalkrevende enheter.
PLANTER, DYR OG MENNESKER
7.1 Gjennom stordrift og monokulturer utarmes naturen, og det biologiske mangfoldet reduseres. Miljøpartiet De Grønne vil legge alt norsk jord- og skogsbruk samt all reindrift om til økologisk drift.
7.2 Genetisk variasjon skal fremmes gjennom tradisjonelt avlsarbeid basert på lokale husdyrraser og lokalt tilpasset plantemateriale.
7.3 Skogsdriften skal sikre et variert landskap og omfatte ulike tresorter. Flatehogst og bruk av tunge skogsmaskiner forbys.
7.4 I husdyrhold skal det tas hensyn til dyras instinkter og naturlige atferd. Pelsdyrhold, burhønshold og total innesperring av dyr og fisk skal avvikles.
7.5 De Grønne krever forbud mot alle smertevoldende dyreforsøk.
7.6 De Grønne går inn for kyst- og fjord-fiske basert på små båter med lokal tilhørighet. Trålfisket må avvikles. Det skal brukes passive, naturlig nedbrytbare redskaper.
7.7 Oppvekstområder for fiskeyngel mellom 12 og 200 nautiske mil skal fredes.
7.8 Oppdrett av fisk må bare skje i naturlige dammer der fisken kan leve noenlunde i samsvar med sin natur. Alle former for medisinering og genmanipulering med fisk skal være forbudt.
7.9 De Grønne vil satse på havbeite og oppdrett av skjell som tilleggsnæringer langs kysten.
7.10 Jakt og fangst av dyr skal baseres på nøkterne faglige vurderinger av bestandene. Slik jakt og fangst må gjennomføres på humant vis, med minst mulige lidelser for dyra.
7.11 Hvalfangst må dessuten bare skje i samråd med den internasjonale hvalfangstkommisjonen, IWC og i samsvar med CITES-traktaten såvel somandre internasjonale avtaler Norge har sluttet seg til.
ENERGI OG TRANSPORT
8.1 Den veldige økningen i energibruk er en alvorlig trussel mot natur, liv og helse. Utvinning av metaller, mineraler og olje til bruk i industri, transport og ikke minst til produksjon av våpen sluker kolossale ressurser og energimengder samtidig som disse aktivitetene fører til enorme utslipp av svovel, kulldioksid, nitrogen, tungmetaller og andre radioaktive eller giftige stoffer.
8.2 De Grønne vil ha sterkere satsing på alternative energikilder som solenergi, vind- og bølgekraft, bioenergi osv.
8.3 De Grønne ønsker å redusere bruken av energi, bl. a. gjennom samfunnsmessig planlegging og bedre tekniske løsninger.
8.4 Ny vannkraftutbygging må ikke finne sted i Norge. I stedet må eldre kraftverk moderniseres og overføringsnettet forbedres.
8.5 All leiteboring stanses. Norsk olje- og gassutvinning reduseres i samme takt som den ble oppbygget, eller raskere.
8.6 Det innføres restriksjoner og seinere forbud mot bensin- og diesel-drevne kjøretøyer. Oljefyring i nye boliger forbys.
8.7 Alle planer om olje- eller gasskraftverk på norsk jord må skrinlegges.
8.8 De Grønne vil arbeide for å redusere behovet for transport av varer og personer mest mulig. Den transporten som skal finne sted, må foregå mest mulig miljøvennlig. Transport basert på fornybar og rein energi (el-kraft) skal prioriteres framfor transport basert på ikke - fornybar og/eller forurensende energi. Kollektivtransport skal prioriteres framfor individuell transport overalt hvor dette er mulig.
8.9 Det må legges strenge restriksjoner på bruk av bil, også til godstransport. Nye bilveier skal bare bygges der de fører til økt sikkerhet.
8.10 Det må satses på sterk utbygging av jernbane og sporveier. Avgifter på fossile drivstoffer må brukes til å subsidiere kollektivtransporten.
8.11 Bysentre og boligområder må i størst mulig grad omfatte bilfrie soner. Gående, syklende og handicappede må sikres trygg ferdsel.
8.12 Transporten langs kysten må fortsatt være basert på båt. De Grønne går mot bygging av flere bompengefinansierte bru- og tunnellprosjekter.
8.13 Utvikling av mindre forurensende fartøyer må gis høyeste prioritet. Både skip og andre transportmidler skal i størst mulig utstrekning produseres lokalt.
8.14 Flytrafikken må reduseres mest mulig. De Grønne går mot bygging av ny hovedflyplass.
