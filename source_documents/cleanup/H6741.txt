
20.01.03
Vegard Martinsen, (DLF)
Partienes oppgave
SVs leder Kristin Halvorsen sa i helgen at fra nå ville både tilhengere og motstandere av norsk medlemskap i EU bli betraktet som fullt ut legitime medlemmer av SV. Hun sa også at det var meget enkelt å gjøre SV til et rent Nei-parti - det var bare å sørge for at oppslutningen sank til ca 5-6 %.
Det som Halvorsen ga uttrykk for er følgende: SV tar ikke standpunkt i et (for dem) viktig politisk spørsmål, og formålet er å holde på partiets oppslutning.
Hva er et partis oppgave? Mange vil tro at formålet er at et parti samler personer som vil arbeide for å endre samfunnets organisering i samsvar med partiets ideologi. Halvorsens syn ang SVs holdning til EU viser at dette synet ikke er riktig. Hvis et parti kan ha personer som er profilerte på begge sider av en viktig sak, da betyr dette at politikken og ideologien ikke er det viktige for et parti. Hva er da det viktige?
Det ser nå ut til at det som er partienes viktigste oppgave, i tillegg til å velge ut de som skal adminstrere velferdsstaten, er å trene folk slik at de kan få karrierer i næringslivet eller i byråkratiet når de er gått lei av politikken. Det virker altså som om partienes oppgave er å skaffe folk forbindelser og nettverk som de kan benytte seg av i karrieren etter partiet - enten som rådgivere og konsulenter for næringslivet, eller som byråsjefer eller fylkesmenn eller ambassadører i det offentlige. (Mange politikere er til og med ubrukelige i det offentlige, og de havner på ventelønn eller uføretrygd.)
Det ovenstående gjelder de store partiene, de som er representert på Stortinget. Vi synes det er tragisk at de store partiene har forlatt sine ideologier - alle partiene på Stortinget representerer nå den samme grå sosialdemokratisk ideologien som er det minst spenstige, friske og kreative man kan tenke seg. På den annen side forstår vi godt at partiene på Stortinget har forlatt sine ideologier, de er jo ubrukelige alle som en.
I motsetning til de andre partiene er DLF et rent ideologisk parti, ideologien - en liberalism som innebærer full individuell frihet og dette prinsippets implikasjon, ren kapitalismen - er sann og rett og riktig og vil gi et harmonisk samfunn med fred, frihet og stigende velstand.
