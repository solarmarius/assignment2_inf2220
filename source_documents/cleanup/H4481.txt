
fredag 9. mars 2001 14:03:29
Venstres Odd Einar Dørum om Regjeringens forslag til reformer i høyere utdanning:
- Giskes sparereform holder ikke for kunnskap og kvalitet
- Kunnskap og kvalitet kan ikke kjøpes billig. Reformene som nå foreslås for høyere utdanning er viktige, men de er lite verdt når de skal oppnås gjennom sparing i stedet for satsing. I motsetning til Trond Giske tror jeg ikke at vi kan organisere oss bort fra en kraftig opptrapping av samfunnets ressursbruk på forsking og høyere utdanning. Det sier Venstres utdanningspolitiske talsmann Odd Einar Dørum i en kommentar til Stortingsmeldingen om reformer i høyere utdanning, bygd på Mjøs-utvalgets innstilling, som legges fram i dag.
- Det positive i meldingen er viljen til å ta et skikkelig løft for studiefinansiering, sier Dørum. Det vil få Venstres støtte, men dekker ikke alene behovet for et kvalitetsløft for undervisning og forsking. - Alle som kjenner dagliglivet på universiteter og høyskoler vet at en reform for bedre undervisning uten friske midler er meningsløs. Det vil enten bety mindre tid og penger til forsking, eller et brudd med det bærende prinsippet om forskningsbasert undervisning. Venstre kan ikke godta noen av delene, sier Odd Einar Dørum. - Bedre finansiering av institusjonene, en kraftig opptrapping av midlene til grunnforsking og storsatsing på forskerrekruttering må gå hånd i hånd med Mjøs-reformene.
- Jeg er videre dypt urolig over at utdanningsminister Trond Giske vil utvaske universitetsbegrepet i Norge til det ugjenkjennelige og åpner for 15-20 nye universiteter, sier Odd Einar Dørum. - Dette er å gjøre både universiteter og høyskoler en bjørnetjeneste, og viser bare at Giske vil trikse seg bort fra behovet for mer midler til gode forskingsmiljøer på og utenfor universitetene. Venstre vil legge til grunn de klare og strenge kriteriene for universitetsbetegnelsen som Mjøs-utvalget har foreslått, og som han har fått bred anerkjennelse utenfor Arbeiderpartiet.
Venstre ønsker å øke den årlige norske forskingsinnsatsen med minst fem milliarder kroner i løpet av fire år. En vesentlig del av dette må brukes til å gjenreise den frie grunnforskingen, fordi bare 15 % av forskingsmidlene går til grunnforsking. - Arbeiderpartiets løfter om satsing på utdanning og forsking har aldri vist igjen i kampen om budsjettkronene. I høst måtte Stortinget med Venstre i front redde universitetene fra et katastrofebudsjett. Kunnskap og kvalitet koster, og dette må Arbeiderpartiet ta inn over seg, mener Odd Einar Dørum, som varsler at Venstre vil komme med flere konkrete forslag til kvalitetsløft for forsking og høyere utdanning allerede i revidert nasjonalbudsjett.
