
Mandag 1. mai 1995
KrFs parlamentariske leder Kjell Magne Bondevik:
KrF HAR GITT VIKTIGE BIDRAG
TIL EN GOD ØKONOMISK UTVIKLING
-Kristelig Folkeparti har gitt viktige bidrag til den positive økonomiske utvikling landet vårt er inne i nå. Det var KrF som tok initiativet til sysselsettingskommisjonen som kom med mange av de anbefalinger for den økonomiske politikk som nå blir fulgt. KrF har også gjennom budsjettforlik sikret stabilitet og ryddighet i den økonomiske politikken. Det sa Kristelig Folkepartis parlamentariske leder Kjell Magne Bondevik på et 1. mai-møte i Spydeberg i Østfold.
-Det er interessant at økonomien når går såpass bra, til tross for at Arbeiderpartiet og ja-siden i tida før folkeavstemningen spådde store problemer dersom Norge sa nei til EU, sa Kjell Magne Bondevik.
Bondevik minnet om at undersøkelser har vist at KrFs velgere gjennomsnittlig har en relativt lav inntekt, og at partiet alltid har hatt et sterkt sosialt engasjement.
-KrF vil dereføre sitt sosiale engasjement i forbindelse med behandlingen av velferdsmeldingen i Stortinget, lovet han. -Vi vil spesielt prioritere dem som trenger det mest: Unge arbeidsledige, kronisk syke og pleietrengende eldre og funksjonshemmede.
Kjell Magne Bondevik pekte på at arbeidsledigheten fortsatt er uakseptablt høy, og utfordret regjeringen til å svare på om den, og dermed Arbeiderpartiet, nå har avfunnet seg med at ledigheten blir liggende på et såpass høyt nivå.
