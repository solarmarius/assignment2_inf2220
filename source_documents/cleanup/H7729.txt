
Torsdag 7. august 2003
Elverum Høyre
Valgprogram 2003
Grunnsyn og ideologisk forankring
Høyre bygger sin politikk på tillit til det enkelte mennesket. Vi tror på enkeltmenneskets evne og vilje til å ta ansvar for seg selv og sine nærmeste. Vi vil føre en politikk hvor det offentliges makt over den enkeltes liv reduseres.
Høyre vil sette grenser for politikken. Politikerne og kommunene skal ikke løse oppgaver eller ta beslutninger innenfor områder der enkeltmennesket, familien, det private næringsliv eller tredje sektor er bedre egnet enn kommunen.
Høyre er et moderne parti med optimistisk syn på fremtiden. Høyre vil ha en mer aktivt og mangfoldig kommune, som sikrer trygghet for alle.
Høyre i Elverum:
gir deg mer og bedre kvalitet igjen for skattepengene
tar ansvar for helheten og har en politikk som kan gjennomføres i praksis
har løsninger som forbereder kommunen på fremtidens utfordringer
sørger for at kommunen drives effektivt
Elverum Høyres overordnede mål og prioritering
Høyre i Elverum ønsker å modernisere og effektivisere kommunen slik at:
befolkingen kan få bedre service i det kommunale tjenestetilbudet og mer og bedre tjenester igjen for skattepengene
barn og unge kan få en god skole i utvikling
oppvekstmiljøet gir trygge, glade og selvstendige barn og unge
vi blir attraktive for investeringer og etableringer fra næringslivet
byen utvikler seg med gode bomiljø, møteplasser, handel og aktiviteter.
de eldre sikres en god alderdom
Dette vil vi bl.a. oppnå ved å føre en økonomisk politikk basert på realistiske budsjett og langtidsplaner.
Tid for skifte
Elverum kommune er preget av liten politisk vilje til nytenkning. Knappe økonomiske midler gjør at vi må se på nye og mer effektive måter å yte tjenester til innbyggerne på.
Der de andre partiene sier "mer penger" som svar på svært mange utfordringer, sier Høyre "mer og bedre kvalitet igjen for skattepengene". Mer penger løser ikke problemene. Norge har en av Europas største offentlige sektorer i forhold til folketallet, og bruker mer penger på velferd pr. innbygger enn de fleste land. Likevel er kvaliteten på en rekke tjenester bare middelmådig. Det er uakseptabelt å bruke store summer uten å få valuta for pengene! Ønsker vi bedre service og høyere kvalitet på tjenestene, må vi derfor søke andre løsninger.
Høyre i Elverum vil, i samarbeide med andre partier som vil forandring, avløse det sosialistiske flertallet i kommunen.
Høyre i Elverum vil:
gjenopprette budsjettdisiplin
sørge for at det blir sammenheng mellom vedtatte planer og budsjett
redusere offentlig byråkrati
kvalitetssikre og konkurranseutsette kommunale tjenester
arbeide for interkommunalt samarbeid
ta initiativ til drøftinger om kommunesammenslåinger
Elverum trenger et sterkt og fremtidsrettet politisk lederskap.
Visjon for Elverum år 2020
Hvis Høyre i Elverum får oppslutning fra velgerne til å sette egen politikk ut i livet vil vi styre etter en langsiktig visjon og utviklingsperspektiv for kommunen.
Høyres historie om Elverum i 2020 er slik;
Elverums vekst og velstand de siste 20 årene er et resultat av en bevisst strategi og satsing fra Høyre, som har vært det toneangivende parti i moderniseringen av Elverum kommune.
Elverum er regionens drivkraft og attraktive midtpunkt. Elverum er i betydelig vekst og utgjør kjernen i et sterkt og robust regionsenter. Sterk satsing på fornybar energi, bioteknologi og utvikling innenfor kompetanseintensiv forretningsmessig tjenesteyting, er viktige årsaker til den store veksten rundt regionsenteret.
Det er godt å være gammel i Elverum. I samarbeid med private aktører har kommunen nå et tilbud om hjemmehjelp, omsorgsboliger og sykehjemsplasser som er tilpasset etterspørselen.
Forsvarets kraftsamling i Midt-Østerdalen bidrar til stor vekst og næringsutvikling.
Elverum er et trafikk- og næringsutviklingssentrum bl.a. på grunn av en ferdig utbygd Rv 3 og en god privat godstransportløsning på Rørosbanen. Spisskompetanse innenfor skogforedling, utdanning og forsvar er kilde til nyskaping og innovasjon og en rekke nye arbeidsplasser.
Elverums levende og trygge bysentrum har tydelig bykarakter, med en bebyggelse og offentlige uterom med høy estetisk kvalitet som gir bolyst.
Store deler av sentrumsplanen er gjennomført. Rådhusplassen er ferdig utbygget med et nytt og flott medietek og parkeringshus under rådshusplassen.
Strandpromenaden er Elverums ansikt mot vest, med et sydende liv morgen og kveld.
Vi har en modernisert svømmehall med varmtvannsbasseng.
En ny ungdomsskole, en ny barneskole og nye barnehager er etablert i sentrum.
Ungdommens hus og fritidsklubben er i full drift med åpne tilbud og utekontakt.
Kulturskolen er etablert og har nådd sine mål.
Hovedvegsystemet er løst. Riksveg 3 til Grundset er ferdig bygget. Riksvei 20 er lagt om og går på vestsiden av Glomma til Flisa. Riksveg 25 går i bro over Glomma ved Strandfossen.
Kommuneskogen er solgt og pengene er satt delvis i fond, og delvis brukt til investeringer i skole og sykehjem
All tjenesteyting er konkurranseutsatt. Kommunen har selv "vunnet" mange av anbudene, men noe av tjenesteytingen utføres nå av private.
Eiendomsdriften skjer i regi av et frittstående kommunalt selskap.
Kinoen er organisert som et kommunalt foretak.
Frem til 2010 var Elverum en sterk pådriver for interkommunalt samarbeid. En rekke interkommunale løsninger ble etablert - mange av løsningene var svært innovative og gav Elverum og nabokommunene stor og positiv oppmerksomhet både regionalt og nasjonalt. I 2011 ble regionkommunen Elverum etablert. Elverum, Våler og Åmot slo seg da sammen til en kommune.
Vi har et velfungerende militært/sivilt samarbeid. En ny flott flerbrukshall er bygget på Terningmoen med bl.a. hotell, is- og idrettshall.
Høgskolen i Hedmark har beholdt sin desentraliserte struktur og styrket sin stilling.
Elverum har videreutviklet rollen som arena for nasjonale og regionale kulturaktiviteter. Festspillene i Elverum er blitt knutepunktfestival, De Nordiske jakt- og fiskedager, store idrettsturneringer og aktiviteter med utgangspunkt i museene, Starmoen fritidspark og flerbrukshallen på Terningsmoen har befestet Elverum som den største arrangementsbyen på indre Østlandet.
Elverum by er et sterkt kommunesenter i vekst med livskraftige bygder. Befolkningstallet på bygdene har økt de siste årene. Dette skyldes at konsesjonslov og boplikt ble avskaffet, kombinert med en kommuneplan som i stor grad gir folk reelle muligheter for valg av bosted og boform - tett i et bymessig sentrum og spredt i bygdenes lokalsamfunn.
Vi har et offensivt og tydelig næringsutviklingsarbeid i tett samspill mellom Elverum næringsutvikling, kommunen, næringslivet og offentlige institusjoner. Kommunens engasjement i Elverum Næringsutvikling, Elverum tomteselskap og Elverum kommunale industribygg er lagt inn under en felles paraply.
Elverum er et komplett handelssentrum for alle aktuelle bransjer.
Målene i kommunedelplanen for idrett, fysisk aktivitet og friluftsliv er i hovedsak gjennomført. Vi har et godt utbygget sykkel-, ski- og gangvegnett, idrettshaller med moderate billettsatser og store grønne sentrumsnære områder for mosjon og avkobling.
Elverum kommune som tjenestetilbyder
Mer og bedre kvalitet igjen for pengene
Høyre vil sikre kommunens innbyggere et best mulig tilbud av tjenester. Innenfor rammene av en trang kommuneøkonomi er det viktig med streng prioritering av oppgavene og at kommunen gjør det som er mulig for å få best mulig service til innbyggerne ut av de midlene man har til rådighet.
Høyre vil gå inn for at kommunen tar i bruk service-erklæringer som angir hvilket innhold og hvilken standard kommunen skal ha på sine tilbud til innbyggerne.
Det må gjennomføres jevnlige brukerundersøkelser blant brukerne av kommunens tjenester for å sikre at kvaliteten er tilfredsstillende og legge grunnlag for å gi et bedre tilbud der det er behov for det.
Kommunen må først og fremst sikre et høyt nivå på kommunens primæroppgaver; skole, helse og eldre.
Høyre vil gi brukerne av kommunens tjenester større valgfrihet. Slik valgfrihet gir brukerne reell makt, og sikrer at tjenestene blir best mulig tilpasset dem som bruker tjenestene.
Det må gjennomføres en systematisk gjennomgang av hele kommunens virksomhet med sikte på konkurranseutsetting av de delene av virksomheten hvor det ligger til rette for det. Målet med dette arbeidet må være å sikre best mulig kvalitet til lavest mulig pris. Konkurranse stimulerer til kreative og effektive løsninger.
Kommunens virksomhet må omorganiseres slik at det gjennomføres et klart skille mellom bestiller- og utførerenheter. Bestillerenheten har ansvaret for å bestemme hvilke tjenester som skal utføres, fastsette standard og følge opp at utførerne faktisk leverer den tjenesten det er inngått avtale om. Utførerne kan være både kommunens utførerenhet og andre tilbydere som kan utføre samme tjeneste.
Høyre vil stille strenge standardkrav til kommunens tilbud. Dette gjelder både innenfor tjenestetilbudet, som for eksempel hjemmehjelpstjenester , og innenfor forvaltningsoppgaver som for eksempel behandling av søknader. Hvis kommunen eller en som utfører tjenester på vegne av kommunen ikke leverer en tjeneste som forutsatt og avtalt, må dette få konsekvenser. Konsekvensen kan være at brukeren får en kompensasjon i form av redusert betaling e. l.
Høyre vil samle kommunens eiendommer i et eget selskap som får ansvaret for å drive eiendommene på en profesjonell måte.
Kommunens administrasjon legges om til en "flat" struktur, med færre nivåer og større ansvar til den enkelte virksomhetsleder.
Kommunen må være mest mulig åpen for innbyggerne via Internet. Løpende informasjon om kommunen må være tilgjengelig, og det må være mulig for innbyggerne både å sende søknader, rapporter og forespørsler via skjemaer på kommunens nettsider.
Høyre ønsker et nærmere samarbeid med nabokommuner om å løse felles oppgaver. Et samarbeid over kommunegrensene vil skape større fagmiljøer, tiltrekke seg mer kompetente medarbeidere og sikre en mer effektiv drift, for derigjennom å kunne tilby bedre tjenester til kommunens innbyggere.
Høyre i Elverum vil:
gi innbyggerne bedre tjenester
gi innbyggerne en enklere hverdag med større frihet og flere valgmuligheter
gi innbyggerne mer og bedre kvalitet igjen for skattepengene
sørge for at ressurser frigjøres fra administrasjon til tjenesteproduksjon og sikre et godt tjenestetilbud
styrke kommunene i kampen om kompetent arbeidskraft gjennom utvikling av sterke og attraktive fagmiljøer
Skole
Skolen er til for at elevene skal kunne realisere sine fremtidsdrømmer.
Høyre vil satse på kvalitet i undervisningen. For å få en oversikt over nivået, må kommunen systematisk bruke nasjonale kartleggingsprøver i basisfagene. Det må gjennomføres brukerundersøkelser om skolemiljø og læringsmiljø. Disse må følges opp med egne tiltak for å kunne ta tak i svakheter og sørge for forbedringer.
Høyre vil systematisk følge opp resultatene fra det nasjonale systemet for kvalitetsvurdering i skolen som omfatter både læringsutbytte og læringsmiljø. På grunnlag av dette vil Høyre sørge for at det blir utarbeidet en årlig kvalitetsrapport på hver skole hvor rektor vurderer skolens sterke og svake sider og legge en plan for forbedring. Kvalitetsrapporten drøftes med elever, foreldre og lærere og legges til grunn for en årlig rapport om kvalitet i skolen til kommunestyret.
Høyre vil la elevene få gi uttrykk for hva de mener om skolen gjennom aktiv bruk av Elevinspektørene og andre undersøkelser av elevtilfredshet.
Høyre vil aktivt bekjempe mobbing i skolen. Skolene må både arbeide forebyggende ved at man tar i bruk eksisterende programmer for å hindre mobbing, samtidig som skolene må ha en klar plikt til å gripe inn i forhold til konkret mobbing.
Det må legges en forpliktende plan for kompetanseutvikling blant skolens personale, både lærere og rektorer, bl. a. gjennom bedre målrettet etter- og videreutdanning.
Skolelederne har en helt sentral rolle i skolehverdagen. De må derfor få aktiv oppfølging og støtte både gjennom etterutdannelse og ved at de får reell myndighet til å styre skolen. Høyre vil at kommunestyret delegerer budsjettansvar og ansettelsesmyndighet til rektor.
Høyre ønsker foreldre som aktive deltagere i skolen, og vil gi foreldrene reell mulighet til innflytelse og medvirkning, bla. gjennom den årlige kvalitetsdebatten.
Skolen må spille en aktiv rolle i å integrere personer med utenlandsk bakgrunn i det norske samfunnet. Tiltak må settes inn både overfor foreldre og elever for å sikre deltagelse og engasjement, og å sikre at elevene får en utdannelse som legger til rette for aktiv deltagelse i det norske samfunnet.
Den enkelte skole og lærer må oppmuntres til å utnytte de mulighetene som finnes til pedagogisk utvikling både innenfor dagens rammer, og ved å utnytte mulighetene til forsøksvirksomhet og ved dispensasjon fra regelverket.
Høyre vil etablere flere alternative og mer fleksible skoletilbud for skoletrøtte elever i grunnskolen, særlig på ungdomstrinnet. Elverum Høyre vil ta initiativ til et interkommunalt samarbeid om en slik løsning.
Høyre vil åpne for fritt skolevalg innenfor kommunen, men slik at elever i nærområdet har førsterett til å gå på nærmeste skole.
Alle skoler i kommunen må ha god tilgang på IT-utstyr med nettilknytning.
Standarden på skolebygg, undervisningsutstyr og inneklima er viktige rammebetingelser for en god undervisning. Kommunen må snarest sikre en tilfredsstillende standard på alle skolene, og det må lages en plan for kontinuerlig vedlikehold og fornyelse av skolebygningene i årene fremover.
"Det 3. klasserommet", som skolene i Elverum har vært flinke til å utvikle og ta i bruk, må videreføres og videreutvikles.
Skolene må ha god kontakt med det lokale næringslivet og bruke dette aktivt i undervisningen. Skolene bør inngå partnerskapsavtaler med lokale bedrifter. Skolene bør aktivt bruke elevbedrifter som ledd i undervisningen. Slike bedrifter kan øke elevenes forståelse for næringslivets vilkår, øke forståelsen for behovet for verdiskapning og stimulere elevene til å starte egen virksomhet senere.
Høyre i Elverum vil:
øke lærernes handlefrihet til selv å organisere undervisning og egen arbeidsdag og redusere lærernes administrative oppgaver
at lærere som leverer gode resultater og gjør en ekstra innsats belønnes
arbeide for et fritt skolevalg
ta initiativ til å utvikle gode skolereglemeter
systematisk og regelmessig gjennomføre brukerundersøkelser om skole- og læringsmiljø
gi rektorene økt handlingsrom til å organisere skolehverdagen
at skolene i Elverum skal spille en aktiv rolle i å integrere personer med utenlandsk bakgrunn.
støtte opp under skolenes bruk av "det 3. klasserommet".
Kultur og idrett
Et rikt kulturliv gir impulser og stimulerer til kreativitet. Kulturlivet bidrar positivt til bl.a. næringsutvikling og til å gjøre Elverum til et attraktivt bosted.
Vi ønsker at vår kommune skal være en naturlig arena for større musikalske arrangementer. Festspillene i Elverum er et eksempel på det. Den har befestet sin nasjonale posisjon som arrangementsaktør.
Høyre i Elverum vil:
gi kulturskolen midler til drift i.h.t. vedtatte mål og planer
stimulere den enkelte til å ta aktivt del i kulturelle aktiviteter
at det frivillige idretts- og kulturlivet i kommunen skal møte en målrettet kommune som fanger opp de lokale initiativene og bidrar der man ser en utvikling og vilje til aktivitet iht. planen for idretts, fysisk aktivitet og friluftsliv.
støtte breddeidrett og spesielt vektlegge aktiviteter som retter seg mot barn, unge og funksjonshemmede.
arbeide for etablering av et nytt medietek/bibliotek med kunstgalleri
arbeide for at Festspillene i Elverum får status som knutepunktfestival
Barnehage
Høyre i Elverum ønsker en kombinasjon av private og kommunale barnehager. Det er et mål for Høyre å øke barnehagedekningen betydelig i kommende 4-års periode.
Eldre
Vi ønsker å etablere et eldresenter og nye sykehjemsplasser i tilknytning til eksisterende institusjoner.
Samferdsel
Elverum skal være et regionalt transportknutepunkt med god kommunikasjon mot Oslo / Gardermoen, mot Hamar og nordover gjennom Østerdalen.
Høyre i Elverum vil arbeide for:
å videreutvikle kommunens rolle som transittkommune samtidig som lokale framkommelighets-, miljø- og trafikksikkerhetshensyn og hensynet til bomiljø ivaretas
en opprusting av rv 3 Løten - Elverum til stamvegstandard.
at rv 3 fortsatt skal være en del av stamvegnettet Oslo - Trondheim.
en standardforbedring i form av opprustning til motorvei kl.B fra Løten til Hamar
realiseringen av et sammenhengende gang- og sykkelvegnett slik det fremkommer i kommuneplanen
Landbruk - jord og skog
Det er av stor betydning for bosettingen på bygdene at landbruksnæringen får nødvendige utviklingsmuligheter.
Høyre i Elverum vil:
praktisere konsesjonslov, jordlov og boplikt på en liberal måte
legge til rette for utnyttelse av utmarksressursene
EVAs støttesenter
Høyre vil sikre støtte til drift av EVAs støttesenter.
Kommuneskog
Elverum kommuneskoger utgjør 62.000 daa fordelt på 52 teiger.
Kommuneskogen vil tjene Elverum kommunes innbyggere best ved at den selges. Pengene kan da investeres i barn og unges skolemiljø og i økt livskvalitet for eldre og syke.
Kommuneskogen, slik den er oppsplittet i 52 teiger, vil være interessant for lokale kjøpere og på den måten være med på å styrke eksisterende bruk.
Eiendomsskatt
Vi vil i løpet av kommende 4-årsperiode fjerne eiendomsskatten. Det er etter Høyres syn urettferdig at den enkelte, familiene og bedriftene skal betale høyre eiendomskatt i Elverum, bare fordi sosialistiske lokalpolitikere skal slippe å tenke nytt.
Ungdomshuset - fritidsklubben
Elverum Høyre vil arbeide for full drift av ungdomshuset og fritidsklubben, og åpne for eksterne leietakere.
Elverum By
Høyre ønsker å videreutvikle Elverum til en levende og trygg by i tråd med sentrumsplanens intensjoner.
Visjonen om en urban storstue skapte interesse og begeistring - nå er tiden inne til å starte realiseringen av denne.
Byen skal tilrettelegges for et mangfold av kultur, næringsliv og gode bomiljø, samt gode miljø og attraktive møteplasser, for barn, ungdom, voksne og eldre.
Sentrum skal gi identitet og være skapende og tradisjonsbærende.
Bykjernen skal ha et godt trafikkmønster med gode parkeringsmuligheter. Hensynet til myke trafikkanter må ivaretas.
Solørvn. (rv20) skal bli elveboulevarden. Grønnstrukturen og nærheten til Glomma må utnyttes. Elveparken skal inkluderes i byen.
Vi ønsker fortetting og gode bomuligheter.
Byen skal fremstå som et aktivt og naturlig handelssenter i regionen.
Høyre vil prioritere høyt en realisering av sentrumsplanen og vinnerutkastet av Tusenårsstedet - Rådhusplassen -"Elverommet".
Høyre ønsker et bibliotek/medietek i sentrum, en bebyggelse og et offentlig uterom med høy estetisk kvalitet. Dette vil skape et sosialt fellesskap, og gi oss en levende bykjerne i aksen Kremmertorget - Martenssenteret.
Vi vil beholde avgiftsfri parkering i Elverum by.
Høyre ønsker ikke en ny bru i Elverum Sentrum.
Høyre vil gjøre Vestad til en livskraftig bydel ved å gjenskape i stedet for å rive.
Høyre vil utvikle et optimalt gang- og sykkelveinett og derved utvikle byen på de myke trafikanters premisser
Høyre vil forskjønne byen med byporter, trivelige byrom og en delikat oppgradering av Glåmbrua
Høyre vil at Strandpromenaden skal være utgangspunktet for en grøntkorridor som strekker seg fra Glomma, via Elvarheimsparken, Galgebergparken, Christianfjeld Festning og videre inn til Svartholtet.
Flyktninger
Vi ønsker ikke å ta imot flere flyktninger enn de vi med sikkerhet vet vi kan bosette på forsvarlig måte.
God norskundervisning og hjelp til å skaffe arbeid vil etter Elverum Høyres mening være de beste integreringstiltak.
Partnerskap med næringslivet
Høyre i Elverum vil ha sterk vekst i verdiskapingen i kommunen som kan bidra til sysselsettingsvekst. Dette må det private næringslivet selv ha hovedansvaret for å realisere. Elverum kommune skaper ikke nye arbeidsplasser, det er det næringslivet som gjør. Kommunen skal bidra med å legge forholdene til rette.
Vi vil ansvarliggjøre næringslivet, utvikle partnerskap med næringslivet og trekke næringslivet aktivt med i beslutningsprosesser rundt kommunale mål, planer og prioriteringer. I bruken av offentlige virkemidler som skal stimulere til vekst og nyskaping, skal næringslivet sitte i førersetet når prioriteringer foretas.
Høyre i Elverum vil:
gjøre det enkelt å utvikle og drive næring i Elverum.
samordne og legge kommunens engasjement i Elverum Næringsutvikling, Elverum tomteselskap og Elverum kommunale industribygg inn under en felles paraply.
Forventninger til Storting og Regjering
Høyre i Elverum vil at vekst og utvikling tar utgangspunkt i lokalsamfunnets og regionens egen evne og vilje til å lykkes. Høyres kommunepolitikere vil gjennom oppgaven som folkevalgte ta hovedansvaret for at vi tar i bruk Elverums muligheter og fortrinn til det beste for innbyggerne.
Vi vil også ta ansvar for systematisk og målrettet å arbeide mot sentrale myndigheter, Regjering og Storting, for å få gjennomslag for rammebetingelser og nasjonale investeringer som vil bidra til gode resultater i Elverum. I kommende fire-års periode vil vi særlig arbeide for å oppnå forbedringer på følgende områder:
investeringer i vegnettet som sikrer befolkningen bedre daglig kommunikasjon og næringslivet enklere og rimeligere tilgang til nasjonale og internasjonale markeder
Festspillene i Elverum som knutepunktfestival
videreutvikling av sykehuset i Elverum
utvikling av en nettverksbasert høgskole frem for et innlandsuniversitet
Avslutning
Gjennom dette dokumentet har Høyre i Elverum overfor innbyggerne i kommunen formidlet vår visjon for kommunen. Vi har presentert et program for hva vi vil prioritere i valgperioden for 2003 - 2007. Mellom disse er det en sammenheng. Gjennomføring av programmet er et systematisk arbeid som må til for å gjøre visjonen om Elverum til virkelighet.
**ØNSKER DU DEG EN KOMMUNE PREGET AV;
OPTIMISME OG FREMTIDSTRO, FRIHET, ANSVAR OG MANGFOLD
STEM HØYRE!**
