
Fylkestingsperioden 1999 - 2003
KrF
Program for Aust-Agder Kristelig Folkeparti
VÅRT ARBEIDSGRUNNLAG
Aust Agder Kr.F vil at vårt samfunn skal være bygget på de kristne grunnverdier.
Målet er et samfunn preget av fellesskap, omsorg og medansvar.
Kr.F er spesielt opptatt av at mennesket har uendelig høy verdi og definerer livsbegrepet fra unnfangelse til naturlig død.
Aust Agder fylkeskommune står overfor store oppgaver i den kommende periode og dette vil prege de økonomiske disposisjoner som foretas.
Dagens tjenestetilbud vil på alle områder måtte vurderes nøye for å sikre en så god ressursfordeling som mulig.
Det er viktig for Kr.F å være åpen for nytenkning og søke nye løsninger i det videre arbeid i fylkeskommunen, slik at man kan bidra til bedre utnyttelse av våre felles midler.
Aust Agder Kr.F vil foreløpig ikke ta stilling til spørsmålet om sammenslåing av Aust-Agder og Vest-Agder fylke, men vil vurdere de samarbeidstiltak som fylkeskommunen deltar i idag, samt arbeide videre med nye samarbeidsområder.
Samarbeid med Telemark utvikles på de områder der dette er naturlig og ønskelig.
HELSE OG SOSIAL.
Helsevesenet må organiseres slik at ressurser utnyttes best mulig. Samtidig må kvaliteten på tjenestene sikres.
Det er sammenheng mellom livsstil og mange helseproblemer. Derfor må det satses mer på forebyggende arbeid, også gjennom samarbeid med frivillige organisasjoner.
Omsorgen for pasienter i livets sluttfase må styrkes, og det primære må være å gi livshjelp til det enkelte menneske i ulike omsorgsfaser.
Kristelig Folkeparti går inn for:
SOMATIKK
Aust-Agder Sentralsykehus (ASA) videreutvikles til et ressurskraftig og effektivt sentralsykehus for fylket.
Samarbeid med nabofylker styrkes.
Administrativ samordning mellom VAS og ASA vurderes i forbindelse med utarbeidelse av felles somatisk helseplan.
PSYKIATRI
Det psykiatriske tilbud i fylket må bedres, spesielt innenfor barne- og ungdomspsykiatrien.
De distrikts-psykiatriske sentra (DPS ) videreutvikles og styrkes faglig.
Det utarbeides en felles psykiatrisk helseplan for Aust og Vest Agder.
Forprosjekt for neste byggetrinn ved ASA, psykiatrisk avdeling, settes igang i valgperioden.
Det vurderes om man bør videreutvikle det psykiatriske helsetilbudet i fylket med tanke på å ta i mot gjestepasienter.
FOREBYGGENDE HELSEARBEID
Bedre tilbud til familier i krise., evt. i samarbeid med Vest Agder.
Opprettholde Kirkens Familievernkontor, og sikre midler til en god drift av kontoret.
Fast støtte til AAN (Alternativ til Abort i Norge).
Støtte til arbeid for incestofre.
Følge opp tiltak i fylkeskommunal rusplan.
UNDERVISNING
Skolen er en av samfunnets mest grunnleggende oppdragerinstitusjoner.
Som grunnskolen skal den videregående skolen bygge på den kristne arv, og her skal de unge læres opp til å ta ansvar og vise selvstendighet både i heim og samfunn.
Kristelig Folkeparti vil:
Opprettholde et desentralisert skolemønster, og legge til rette for videre utvikling av skolene.
Gi et godt opplæringstilbud for elever med særskilte behov.
Utnytte ressurssentrene ved de videregående skolene i samband med etter- og videreutdanningsreformen.
Støtte de private skoletilbud i fylket, ved direkte økonomiske tilskudd.
Arbeide for en felles teknisk fagskole for Agder, lokalisert til Grimstad, med desentralisert utdanning i begge fylker.
Felles inntak til videregående skoler i Aust- og Vest-Agder.
Legge forholdene tilrette for et godt læremiljø, der også alternative og moderne undervisningsformer utnyttes.
REGIONAL UTVIKLING
Det er et mål for næringsutviklingen i Aust Agder fylke å opprettholde bosetting i alle deler av fylket, ved å arbeide for et godt bo- og arbeidstilbud i alle regioner.
Det er svært viktig for lokalsamfunnet at det finnes gode servicetilbud i nærmiljøet, og dette gjelder også de statlige tjenester, som eksempelvis likningskontor, trygdekontor, lensmannskontor og postkontor.
Kristelig Folkeparti går inn for:
KULTUR
Stimulere lokale kulturtiltak.
Fortsette samarbeidet om Agder Teater.
Satse på gode kulturbaserte reisemål for turister.
NÆRING og SYSSELSETTING
Videreføre det regionale samarbeidet om næringsutvikling.
Videreføre særskilt støtte til Setesdalen og Østregionen gjennom de regionale utviklingsprogram.
Kompetanseheving i næringslivet for å øke nyskaping og konkurranseevne.
Sammen med det lokale næringsliv videreutvikle studietilbudet på høyskolenivå i Arendal og Grimstad.
Arbeide for å videreutvikle HIA ( Høgskolen i Agder) fram mot et universitet på Sørlandet.
Støtte arbeidet med å opprettholde og videreutvikle Evjemoen
Nye kjøpesentre lokaliseres i nær tilknytning til tettsteder og eksisterende handelssentra.
Støtte krav om økt kompensasjon ved store naturinngrep, særlig i fraflyttingskommuner.
Gjennomgangsvei mellom Tovdal og Bygland som ett av konsesjonsvilkåra for bygging av Statnetts utvida kraftlinje Holen - Kr.sand.
TRANSPORT og SAMFERDSEL
Videreutvikle togforbindelsen til Oslo.
En ny forbindelseslinje mellom Sørlandsbanen og Vestfoldbanen etter ytre trase.
Brokelandsheia bygges ut som trafikknutepunkt, med godt utbygde tilførselsveier.
Forsere utbygging av E-18 til motorveistandard gjennom hele fylket.
Arbeide for riksvei 9 som stamvei og transportkorridor, Kontinentet- Kristiansand- Vestlandet.
Fleksible og gode kollektivtilbud i både tettbygde og grisgrendte strøk.
Arbeide videre med trafikksikkerhetstiltak.
MILJØ
Medvirke til en bærekraftig utvikling på alle områder av samfunnet til beste for senere generasjoner. ( Agenda 21 )
Arbeide for økt tilskudd til kalking av vassdrag.
Fortsatt fylkeskommunalt engasjement i internasjonalt miljøarbeid.
Oljeressurser i Skagerak skal fortsatt ligge uberørt.
Arbeide for at miljøoppgaver overføres fra fylkesmannens miljøvernavdeling til fylkeskommunen og kommunene, for å sikre større folkevalgt styring.
