
Stortinget, 21. februar 2002
Jan Tore Sanner
Full barnehagedekning er jobb nr. 1
Høyre og samarbeidsregjeringen jobber med full tyngde for å nå målet om full barnehagedekning. Vår fremste forpliktelse overfor barnefamiliene er at de foreldrene som ønsker det skal ha et tilbud om barnehageplass til barna sine. Dette er nedfelt i Semerklæringen, og prinsippet om full barnehagedekning har hatt bred politisk støtte, sier parlamentarisk nestleder i Høyre Jan Tore Sanner.
Når FrP og SV nå krever en maksimalpris på barnehageplass på 1.500 kr., mener vi i Høyre at dette smaker av overbud og lettvinthet. For det første er det høyst uklart hva tiltaket vil koste. Dernest kan forslaget om maksimalpris ramme de private barnehagene og derigjennom svekke foreldrenes valgfrihet.
Et krafttak for å redusere barnehageprisene vil først og fremst være et gode for de som allerede har barnehageplass. For Høyre er det viktigere å bruke ressursene på de som ikke en gang har et tilbud. Vi er selvsagt ikke imot å senke barnehageprisene, tvert imot. Men vi må evne å gjøre ting i riktig rekkefølge. For oss er det viktigst å sørge for at alle skal ha et tilbud om barnehageplass.
