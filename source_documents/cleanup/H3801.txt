
10.2.98:
Tor Nymo
Ekspertisen på informatikkstudiene i Nord-Norge må opprettholdes.
Senterpartiets stortingsrepresentant fra Troms, Tor Nymo, tar i spørretimen onsdag opp situa­sjonen ved informatikkstudiene i Nord-Norge. Nord-Norge har nå etter internasjonal standard høy kvalitet på sine informatikkstudier ved flere læresteder, men stadig mer av den tyngste ekspertisen flytter nå sørover til bedre betalte jobber i Osloregionen.
- Ifølge en fellesuttalelse fra det nordnorske informatikkmiljøet vil nesten 50 prosent av lærerstillingene i informatikk i Nord-Norge stå ubesatt fra sommeren 1998, og da blir det nærmest umulig å opprettholde den kvaliteten vi har i dag, sier Nymo i en kommentar fra Stortinget. Nymo er redd for at den situasjonen som nå har oppstått også skal ramme flere bransjer som igjen resulterer i at de høyere lærestedene i Nord-Norge mister attraktivitet i forhold til lærestedene sørpå.
- Situasjonen er foruroligende, og dette må vi ta alvorlig. Jeg har ikke noe fasitsvar på hva vi bør gjøre, men jeg ser ikke bort i fra at både ettergivelse av studielån og lavere personbeskatning for hele Nord-Norge kan være en mulig vei å gå. Uansett så må vi sette inn tiltak som virker slik at vi får stoppet utviklingen, avslutter Nymo fra Stortinget.
Nymo stiller spørsmålet til Kirke-, utdannings- og forskningsminister Jon Lilletun, men under­streker samtidig at en løsning på dette problemet også innebærer at Kommunal- og regional­minister Ragnhild Queseth Haarstad og Finansminister Gudmund Restad bør trekkes inn.
