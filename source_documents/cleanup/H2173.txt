
Tirsdag 10. august 1993
KrF-leder Kjell Magne Bondevik:
FLYKTNINGERS ANGST MÅ TAS PÅ ALVOR
-Utlendingsdirektoratet må ta på alvor den angst en del bosniske flyktninger åpenbart føler når de kommer fra et land som både på godt og vondt må betegnes som "sydende", til det de selv føler som isolasjon i norske distriktter. Jeg er redd for at det siste døgnets begivenheter på Evenes flyplass kan gi grobunn til nye lettvinte politiske utspill fra flyktningefiendelige kretser om storforlangende flyktninger. I stedet må vi bedre informasjonen og forberede flyktningene bedre på hva de vil møte. Det sa Kristelig Folkepartis leder Kjell Magne Bondevik på en presse-konferanse i Oslo tirsdag.
-Flyktninger som kommer til Norge må selvsagt være innstilt på at de vil bli inkvartert under forholdsvis enkle forhold den første tiden de er i landet. Samtidig er det viktig at de blir informert om hva de kommer til: At Norge ligger forholdsvis langt mot nord, at det kan være store avstander mellom bosetningene, og at klimaet er vesentlig kjøligere enn i Sør-Europa. Utlendingsdirektoratet selv erkjenner, etter hva jeg forstår, at det her gjenstår mye, sa Kjell Magne Bondevik.
-Når de bosniske flyktningene på Evenes sier de tror de er i nærheten av Nordpolen, og at de er redde for isbjørner, spør jeg meg om ikke dette er et resultat av den måten Norge er blitt markedsført på i Sør-Europa, som landet oppunder polpunktet, sa Kjell Magne Bondevik på pressekonferansen tirsdag.
-Å reagere på disse egentlig nokså tragiske begivenhetene med fornærmethet på Norges vegne, og betegne de bosniske flyktningene som kravstore, viser hvor lite man har forstått av deres situasjon og frustrasjon. Det er heller ikke noe nytt i at folk som er sluppet unna en livsfarlig situasjon, oppfører seg aggressivt overfor sine "redningsmenn", minnet Kjell Magne Bondevik om.
