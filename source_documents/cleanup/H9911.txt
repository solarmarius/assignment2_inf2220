
24.2.2006
Eli Sollied Øveraas, Stortingsrepresentant for Senterpartiet og medlem av Transport- og kommunikasjonskomiteen
Leserinnlegg
Fremskrittspartiet ønsker dårligere posttjenester
Fremskrittspartiet jobber for at du ikke lenger skal ha muligheten til å utføre banktjenester gjennom Posten. I dag har Stortinget pålagt Posten å tilby grunnleggende banktjenester i hele postens ekspedisjonsnett, noe som gjør at du blant annet kan betale regninger gjennom landpostbudet, postkontoret og noen steder i butikken. Fremskrittspartiet mener at Posten ikke lenger skal tilby folk denne tjenesten fordi det finnes så mange andre kanaler å utføre banktjenester gjennom. De nevner blant annet minibanker og nettbanksystemer.
I byene er jeg enig i at Postens banktjenester ikke er av avgjørende betydning, men for mange i distriktene er Posten det eneste alternativet. Vi må huske at over halvparten av nordmenn over 60 år ikke bruker internett. For dem er selvfølgelig ikke nettbank noe alternativ.
Senterpartiet sitt overordnede mål er at folk skal kunne bosette seg hvor de selv ønsker i landet. Tilgang til bank og posttjenester i hele landet er helt avgjørende for å nå dette målet. Vi ønsker derfor at Posten også i framtiden skal tilby folk i distriktene grunnleggende banktjenester gjennom sitt ekspedisjonsnett.
