
26.8.2003
Bente Holm Sælid (Sp)
Leserinnlegg
Krise i eldreomsorgen: Nå må de eldre tas på alvor!
Vi vil at våre kjære skal få stell, omsorg og varme på sine eldre dager. Manglende stell og omsorg på sykehjem er kommet fram gjennom utallige beretninger i det senere, i tillegg til rapporten fra Norsk Sykepleierforbund som ble publisert nylig.
Det er ikke de ansattes skyld, de jobber seg nesten sjuke og står på det de kan. Og kommunen er avhengig av penger til stillinger, og at det er fagfolk å få tak i.
Hvem kan gjøre noe da?
Jo, Sosialministeren kan gjøre noe, men hva sier hun?
-------------------------------
Rolf Jacobsen skriver i diktet - Aldri før-
" aldri før har vi lengtet slik etter menneskestemmer bak ordene, sannhet og hjertevarme bak kråkenes skrik."
-------------------------------
Sosialminister Ingjerd Schou synes ikke å ta de eldre på alvor, toer sine hender og er tilsynelatende maktesløs. Nå er tiden kommet for Sosialministeren til å brette opp ermene og vise hjertevarme i praksis. Ta en tur ut til sykehjemmet hvis det er kunnskap som mangler. Hvis det ikke er det som trengs, da er det på tide at det skaffes kommunene både mer penger til drift og flere fagfolk.Det burde ikke komme som noen overraskelse for Sosialministeren at eldreomsorgen ikke er god nok. Det visste Regjeringen også da pengene til kommunene ble delt ut før jul i fjor.
Bondevik II-regjeringen har sørget for en sterkt svekket kommuneøkonomi. Det må vel snart bare være Erna Solberg som ikke fatter at alle meldingene om kutt i nattevakter, reduksjon av legetimer og svekket bemanning fører til en dårligere eldreomsorg. Regjeringen har også pålagt sykehjemmene nye oppgaver, ved å gi sykehusforetakene grønt lys for en rå utskrivingspraksis. Ferdigbehandlede pasienter het det før, nå heter det utskrivingsklare pasienter. Dette har skjedd uten at kommunene har fått ekstra penger. De må derfor bruke pleiepersonell fra eldreomsorgen til oppgaver som før lå under sykehusene.
Flere medlemmer av Stortingets Sosialkomite roper på kvalitetsreformer. Regjeringen Bondevik I la allerede i januar 2000 fram en stortingsmelding om innholdet og kvaliteten i eldreomsorgen. Der ble blant annet situasjonen for demente spesielt belyst, og det ble foreslått en rekke tiltak for styrket kvalitet og bedre rekruttering. Hva med å følge opp det som Stortinget vedtok? Det må til en rekrutteringsplan for helsepersonell i eldreomsorgen. Kommuneøkonomien for 2004 må styrkes for å sikre at svake grupper får den omsorg de fortjener og det trengs en klargjøring av regelverk. Er det noen av oss som fortjener å få ha sitt behov for helsetjenester, så må det være de eldre!
