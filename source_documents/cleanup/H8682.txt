
10.10.2004
Stortingsrepresentant Morten Lund, Senterpartiet
SENTERPARTIET VIL FJERNE MATMOMSEN
Regjeringen foreslår i statsbudsjettet at årsforbruket av mat skal bli 600 millioner kroner dyrere ved å øke all moms med ett prosentpoeng. Senterpartiet vil senke matprisene med 7.8 milliarder ved å fjerne matmomsen.
Regjeringen vil gi skattelette i form av redusert toppskatt og økt bunnfradrag for de 7.8 milliardene som økt moms vil innbringe. Det gir økte utgifter og ingen skattelettelse til minstepensjonister og andre med låg inntekt. For de 300.000 nordmenn over 17 år med inntekter under 100.000 blir gevinsten negativ. For de 300.000 nordmenn med inntekt over 500.000 kroner vil redusert toppskatt og økt bunnfradrag i gjennomsnitt gi en gevinst på 10.000 kroner. En lønnstaker med en million i inntekt vil få en skattelette på 20.000 kroner. De 30.000 nordmenn med over 1 million i inntekt, vil samlet få nærmere en milliard i skattelette. Det er like mye som skatten på sykdom (=økte egenandeler) foreslås økt med.
Fjerning av matmomsen koster det samme som Regjeringens reduksjoner av toppskatt (4.1 mrd kr) og økt bunnfradrag (3.6 mrd kr), og vil gi alle nordmenn økonomisk gevinst. De med låg inntekt bruker størst andel av inntekten på mat. I forhold til inntekten får en med inntekt på 100.000 kr dobbelt så stor gevinst som en med inntekt på 400.000 kroner. I gjennomsnitt vil hver husholdning spare 3500 kroner på at matmomsen fjernes. Hver person over 17 år sparer i gjennomsnitt 2250 kroner. Barnefamiliene vil som gruppe tjene mest.
Fjerning av matmomsen er det mest effektive bunnfradraget som finnes. Det når alle med et beløp fra 1500 til 4000 kroner avhengig av hvor mye mat man kjøper. Det hjelper folk med låg inntekt og stor familie mest.
Fjerning av matmomsen vil være god medisin mot grensehandelen. Det vil gi økt omsetning i norske butikker -ikke bare av billigere matvarer. Det vil også være til fordel for matindustrien og matprodusentene og alle de som gir service til disse. I sum betyr dette økt sysselsetting i Norge og økt skatt fra bedrifter og ansatte.
Da matmomsen ble halvert i 2000, sto Kr.f., V, Ap og Sp bak vedtaket. Samtidig ble momsen økt med et prosentpoeng slik det nå foreslås. Jens Stoltenberg har forsvart momsøkningen den gang med at husholdningene fikk ekstrautgiftene dekket av billigere mat. For det viste seg at den halverte matmomsen ga tilsvarende nedgang i prisene i butikk.
Det blir spennende å se om Kr.f. anno 2005 faktisk vil øke utgiftene til folk med låg inntekt for å finansiere skattelette til de av oss som er så heldige å få betale toppskatt.
