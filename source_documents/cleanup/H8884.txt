
17.12.2004
Karin Andersen, parlamentarisk nestleder i SV
- Det offentlige må slutte å kjøpe diskriminering
Det offentlige bruker om lag 200 milliarder i året på innkjøp. Mye av det som kjøpes, bygges og anlegges er helt ubrukelig for mennesker med funksjonshemminger og er i realiteten diskriminerende ovenfor dem. SV mener derfor lover, forskrifter og regelverk for alle offentlige anskaffelser, kjøp og kontrakter stille krav om ikke-diskriminering, full tilgjengelighet og universell utforming.
- Uten slike regler må vi bruke nye milliarder på å bøte på disse samfunnsskapte hindringene som påfører folk uoverstigelige vansker i hverdag, sier Karin Andersen parlamentarisk nestleder i SV. - Ombygging, utbytting av maskiner og utstyr dyrt, hjelpetjenester og spesialordninger er dyrt. Det er derfor ufornuftig å ikke ha felles kjøreregler som støtter opp under en sunn konkurranse og bidrar til at skattebetalernes penger brukes effektivt. At Høyre ikke forstår og gjør dette er helt uforståelig, sier Andersen.
Staten som storkunde er i en unik posisjon i forhold til å stille krav og sette standarder ved offentlige innkjøp og inngåelse av avtaler med leverandører og tilbydere av varer og tjenester. USA har allerede innført anti-diskrimineringslovgivning som sikrer funksjonshemmede lik tilgang til varer og service fra private og offentlige tilbydere. Dette er gjort for at man ikke vil belaste de offentlige budsjetter med ekstrakostnader knyttet til særordninger og reparerende tiltak som følge av ekskluderende ordninger. Den amerikanske loven sikrer at ingen aktør får konkurransefordeler ved å utelukke funksjonshemmede fra sitt tilbud.
- I Norge er situasjonen den motsatte. Erna Solberg tillater fortsatt sløsing med offentlige penger til kjøp som påfører mennesker uoverstigelige problemer. Dette kan ikke det offentlige være bekjent med, fortsetter Andersen.
