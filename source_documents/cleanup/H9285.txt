
Stortinget, 6. juni 2005
Stortingsrepresentant Svein Roald Hansen, Ap
- Avgiftsfjerning skader miljø og arbeidsplasser
- Det er en miljømessig begrunnelse for å ha en egen avgift på engangsemballasje. Derfor vil Arbeiderpartiet gjeninnføre den avgiften regjeringspartiene og FrP nå fjerner, sier stortingsrepresentant Svein Roald Hansen, som sitter i finanskomiteen for Arbeiderpartiet.
Hansen viser til at da regjeringen foreslo å fjerne denne avgiften i revidert budsjett i fjor, ba en samlet bransje om mer tid til omstilling. Avgiften er også klaget inn både for Konkurransetilsynet og EFTAs overvåkingsorgan ESA. Flertallet burde avvente behandlingen her, før det ble gjort endringer i avgiften.
- Når regjeringspartiene og Fremskrittspartiet nå fjerner grunnavgiften på plastflasker, er det et startsignal for omfattende nedleggelser i mineralvann- og bryggeribransjen, sier Hansen og viser til at Ringnes har varslet at de trolig bare investerer i produksjonsutstyr for engangsflasker på Gjelleråsen utenfor Oslo. Det kan ramme E.C.Dahls i Trondheim, Arendal og Farris i Larvik. Borg bryggerier i Sarpsborg, Christiansands Bryggeri og Mack i Tromsø kan miste leietapping for Coca Cola, noe som kan innebærer tap av 200 arbeidsplasser bare i Sarpsborg.
- En slik utvikling betyr sentralisering av produksjonen, færre bryggerier og mer transport. Hvis avgiften på boks også må fjernes, kan mer produksjon flyttes til store produksjonsanlegg i utlandet, fordi det er mye rimeligere å transportere bokser enn flasker, sier Hansen.
Grunnavgiften på engangsemballasje ble innført for å dempe "bruk og kast" av brusflasker og ølbokser. Arbeiderpartiet mener det fortsatt er en miljømessig begrunnelse for å beholde denne avgiften. Selv om det også er innsamling av engangsflasker og bokser, er returprosenten betydelig lavere enn for ombruksflasker. Returandelen på engangs plastflasker er 78 %, mens det for ombruksflasker er helt oppe i 95 %.
De utredningene som er gjort om miljøvirkningene av å gå over fra ombruk til engangsemballasje, tar alle for seg en liten del av en større helhet. Norges Naturvernforbund peker på det og mener det fortsatt er slik at engangs plastflasker og bokser belaster miljøet mer enn flasker som brukes flere ganger.
- Regjeringspartiene og Fremskrittspartiet setter også et skille mellom engangs plastflasker og engangs aluminiumsbokser. Det er helt håpløst, fordi man ikke kan forskjellsbehandle ulike materialer i forhold til denne avgiften. Dette sier også regjeringen i et brev til Stortinget. Derfor må EFTAs overvåkingsorgan ESA godkjenne det vedtaket som nå fattes, sier Svein Roald Hansen.
