
24. september 2000
Landskvinnekonferansen
Likestilling - kvinner og ledelse
Ap-kvinnene vil forbedre likestillingsloven når det gjelder å sikre likelønn. De vil også ha lovbestemmelser om minst 40 prosent representasjon av kvinner i alle offentlige og private utvalg, styrer og råd, med rekruttering fra hele landet. Tiltakene er hentet I uttalelsen Likestilling - kvinner og ledelse vedtatt på lansdskvinnekonferansen 2000.
Det er over 20 år siden likestillingsloven trådte ikraft. Samfunnet har endret seg i løpet av disse årene, kvinner og menns roller og muligheter også. Likevel er det fremdeles langt fram til vi har full likestilling mellom kjønnene på alle samfunnsområder, og fremdeles er det kvinner som oftest kommer dårligst ut.
Lovgivning er viktig for å fastsette rettigheter, og for å skape endringer. Loven må bli et verktøy i forkant av utviklingen. Den må være progressiv, proaktiv og anvendelig. En total revisjon av likestillingsloven er derfor nødvendig. Et forslag til revisjon vil bli forelagt Stortinget i 2001. Kvinnepolitisk styre/landskvinnekonferansen støtter intensjonen i forslaget.
Likelønn
Likelønnsbestemmelsen i likestillingsloven er av stor betydning. Kvinner og menn skal ha lik lønn, ikke bare når jobbene er like, men også når arbeidet er av lik verdi. Skal vi oppnå reell likelønn må det gjøres klart at man kan og skal sammenlikne arbeid på tvers av profesjonsgrenser. Dette må komme klart fram i likelønnsbestemmelsen i likestillingsloven. Kvinnebevegelsen mener systemet Arbeidsvurdering som metode for likelønn må iverksettes snarest. Likelønn er av vesentlig betydning også fordi kvinner og menn jobber innenfor ulike sektorer. Vi har et kjønnsdelt arbeidsmarked i Norge med kvinnedominerte og mannsdominerte sektorer.
Kvinner og ledelse
Kvinner er stort sett utelukket i styrerommene, og i ledende stillinger i offentlig og privat sektor. Det er også få kvinner i akademiske fora, og det er få kvinnelige prester og biskoper. Bruk av positiv særbehandling, kvotering og øremerking av stillinger er nødvendig for å skape endringer. Vi ønsker lovbestemmelser om minst 40 % representasjon av kvinner i alle offentlige og private utvalg, styrer og råd, med rekruttering fra hele landet. I forhold til kvinnelige ledere, har vi en lang vei å gå. Til tross for kvinners økte utdanningsnivå og økte arbeidsdeltakelse, er arbeidslivet fortsatt kjønnsdelt. I følge OECD har Norge et av de mest kjønnsegregerte arbeidsmarked blant OECD landene. Norge har en større konsentrasjon av kvinner i de ti mest kvinnedominerte yrkene. På landsbasis har kvinner 27% av alle lederstillinger, og kvinner utgjør 4% av assisterende direktører og disponenter. Det nye utkastet til Likestillingsloven er nå ute på høring. Loven gjelder også den private sektor, og det er særdeles viktig, spesielt med hensyn til at andelen kvinner er på rundt 20%, der andelen kvinner på toppledernivå er på rundt 5%.
De unge velutdannede kvinnene forsvinner til offentlig sektor, mens næringslivet forsaker kompetente kvinner til fordel for dårligere kvalifiserte menn. Det må sees nærmere på hvordan man rekrutterer, spesielt i forhold til moderne headhuntings byråer.
Gutteklubben Grei har overlevd, både i det offentlige og spesielt i det private næringslivet: Syv av ti børsnoterte selskaper har rene gubbestyrer. Under 6% av styrepostene er besatt av kvinner. Tall fra Likestillingssenteret viser at av 1164 styremedlemmer i norske børsnoterte selskap er 69 kvinner. I følge Økonomisk Rapport 1999 viser tall fra de siste årene at det blitt færre kvinnelige styremedlemmer i de børsnoterte selskapene. Selskaper som Orkla og Kværner er illustrerende eksempler: Direktørene begrunner sine kvinnefrie styrer med at  de velger styremedlemmer utelukkende basert på kompetanse og dyktighet. Klubben av mektige menn som er gjengangere i næringslivets toppjobber, rekrutterer hverandre gjennom et nettverk det er vanskelig å få innpass i, mye makt blir liggende på få hender. De fleste har kunnskap om hvor rasjonelt det er å ha begge kjønn representert i styrer og stillinger, likevel går i sneglefart, og i motsatt retning.
