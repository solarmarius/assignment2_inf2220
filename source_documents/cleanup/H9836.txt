
Dato: 17. januar 2005
Parlamentarisk leder Siv Jensen og forsvarspolitisk talsmann Per Ove Width.
Vil opprette forsvarskommisjon
FrPs Siv Jensen er glad for at Forsvaret har klart å holde seg innenfor budsjettrammene. Hun mener allikevel det er avgjørende at bevilgningene til Forsvaret samsvarer med hva Forsvarets rolle skal være i fremtiden. Det vil hun ha en egen forsvarskommisjon til å vurdere.
Forsvaret la i dag frem regnskapet for 2005 som viser at alle grener holdt seg innenfor budsjettrammene. I tillegg sparte Forsvaret inn 322 millioner kroner.
- Det er bra at Forsvaret har fått kontroll på økonomien. Det er avgjørende at denne kontrollen er på plass. Men det er også viktig at forsvarsevnen opprettholdes tross innsparingene, sier FrPs parlamentariske leder, Siv Jensen.
- Allikevel, sier hun, - er det på tide at det blir større samsvar mellom hva Forsvaret får av midler og hvilke oppgaver det pålegges. Det har i altfor lang tid vært et misforhold mellom stortingsflertallets ambisjoner og budsjett.
Siv Jensen etterlyser sammen med FrPs forsvarspolitiske talsmann, Per Ove Width, en bred forsvarskommisjon, som kan se på alle sider ved Forsvarets rolle.
- Med dagens ambisjonsnivå og manglende bevilgninger kommer ikke Forsvaret noe steds. Norge kan med dagens politikk ende opp med et Forsvar som er uten både mål og mening. Det er viktig å avklare Forsvarets rolle i nordområdene, utenlandsoperasjonene og ikke minst fremtidens forsvar i Norge. Dette kan en bredt sammensatt forsvarskommisjon vurdere, mener de begge.
I 1974 og 1990 ble det også nedsatt forsvarskommisjoner for å drøfte de sikkerhetspolitiske utfordringene. Kåre Willoch ledet den siste kommisjonen.
