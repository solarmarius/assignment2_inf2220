
26.06.03
KrFU
KrFUs landsmøte 2003: Trygghet til passasjerene
Bussjåfører påvirket av alkohol har i det siste satt menneskeliv i fare.
Personer som benytter seg av offentlige kommunikasjonsmidler, må føle seg trygge. Alkohollås må derfor være en fast del av sikkerhetsutstyret på offentlige transportmidler, uttaler landsmøtet i Kristelig Folkepartis Ungdom (KrFU).
Sjåfører for offentlige transportmidler har daglig ansvar for mange mennesker i trafikken, og må være i stand til å frakte sine passasjerer trygt fram. I dag er det mulig for en alkoholpåvirket sjåfør å sette seg bak rattet. Dette vil en alkohollås kunne forhindre.
I Sverige får personer som er dømt for fyllekjøring installert en alkohollås som krever at de "blåser grønt" før de kan starte opp bilen. Det er på tide å ta i bruk nye grep for å sikre trafikksikkerheten på norske veier. KrFU mener at alkohollås kan være et godt preventivt tiltak for å hindre gjentatte tilfeller av fyllekjøring også i Norge.
Det må bli påbudt med alkohollås på offentlige transportmidler. I tillegg må alkohollåsen innføres i bilene til personer som blir tatt for fyllekjøring, uttaler KrFUs landsmøte.
