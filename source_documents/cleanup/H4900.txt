
16. juli 2001
Thorbjørn Jagland
Sommermelding
Lørdag besøkte jeg Utøya og mange hundre AUFere på leir. Der var engasjementet på topp. Det er et engasjement for mer rettferdig fordeling, for mer og bedre skole og omsorgstilbud, for miljø og internasjonal fordeling. Her var ingen som krevde at den neste store satsingen i landet vårt skal være store skattelettelser til de som har mest fra før.
Så kan man si at det er jo ikke så rart - på Utøya. Men jeg tror det AUFerne gir uttrykk for har gjenklang blant svært mange unge mennesker. De ser utover sin egen stuedør. De erkjenner at verden henger sammen og at vi som bor i et rikt land har et ansvar for å bidra til mer rettferdighet.
Senere samme dag ble Høyres nestleder, Anne Berit Andersen, på Dagsrevyen bedt om å kommentere noe av det jeg sa på Utøya. Hun ble blant annet utfordret til å bekrefte hvor store skattelettelser Høyre vil gjennomføre. Hun kunne ikke det. Derimot bekreftet hun den fullstendige forvirring som eksisterer omkring Høyres skatteløfter. Like stor usikkerhet er det knyttet til hvilke utgifter Høyre vil kutte. Slik kan ikke det ikke fortsette. Velgerne må få vite hva Høyre vil skjære ned på for å finansiere sine enorme skattelettelser til de rikeste.
Det mest oppsiktsvekkende ved uttalelsene til Høyres nestleder er likevel at hun ikke har et fnugg av dårlig samvittighet når hun finansierer deler av denne skatteletten ved å ta 2,7 milliarder kroner fra de aller fattigste i verden. Veldig mange av pengene går til prosjekter som ikke fungerer, mener hun. Jeg vil derfor utfordre henne til å dokumentere at dette er riktig. Verdensbanken har dokumentert at Norges stat-til-stat-bistand er 50 prosent mer effektiv i kampen mot fattigdom enn gjennomsnittlig bistand fra de rike landene. Selvfølgelig skal vi hele tiden utvikle norsk bistand slik at den blir bedre, men å på generelt grunnlag slenge ut påstander om at hjelpen ikke når fram til de fattigste, slik Høyres nestleder gjør - det holder ikke.
