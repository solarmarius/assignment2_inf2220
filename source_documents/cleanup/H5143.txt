
16.02.92
Folkets Hus, Oslo
LANDSSTYREMØTE 16/2-92
Møtet behandlet følgende saker:
1. Politiske utfordringer i valgkampen, v/Thorbjørn Jagland.
2. Det organisatoriske opplegget i valgkampen, v/Dag Terje Andersen.
3. Behandling av Strategisk Plan 1994/1995.
4. Oppnevning av æresmedlemmer.
Landsstyret vedtok uttalelse om:
"Mer fellesskap"
Arbeiderpartiets politikk er nedfelt i programmet "Mer fellesskap, et sosialdemokratisk program for 1990-åra".
Fortsatt Arbeiderpartiregjering
Vår oppgave er å vinne størst mulig oppslutning om Arbeiderpartiet ved høstens stortingsvalg. På den måten kan Arbeiderpartiregjeringen fortsette. Alternativet er en regjering av Høyre, eller ledet av Høyre. Dersom vi igjen skulle få en borgerlig regjering, vil vi få et ustabilt styre i Norge. Alle borgerlige regjeringer etter krigen, unntatt Korvald-regjeringen, har gått i oppløsning.
Selv om Arbeiderpartiet har demonstrert regjeringsdyktighet, er det ingen selvfølge at vi beholder regjeringsmakten. Valgresultatet er avgjørende for Arbeiderpartiets muligheter til å regjere.
Trygghet og framtidstro
Vi lever i en tid med nye utfordringer og nye muligheter. Med de raske samfunnsendringene innenfor teknologi, økonomi og kultur skaper også usikkerhet. Derfor går Arbeiderpartiet til valg på en politikk for trygghet og fremtidstro. Rettferdig fordeling av goder og byrder er en forutsetning for vår politikk.
Arbeid til alle
Det overordnede mål for Arbeiderpartiet er arbeid for alle. Arbeidsløsheten skal bekjempes med alle midler. Vår solidaritetspolitikk for arbeid til alle er grunnlagt på vårt menneskesyn. Vi skal kunne bruke våre evner og krefter til gode for oss selv og samfunnet. Vi må øke verdiskapningen gjennom en forsterket næringspolitikk og fornyet satsing på utdanning og opplæring. Naturressursene som olje, fisk og innenfor landbruket skal forvaltes forsvarlig slik at de bevares for framtida. De nærmeste årene må det føres en solidarisk inntektspolitikk som gir rom for flere arbeidsplasser.
Utgiftene på statsbudsjettet må omfordeles, slik at folk får jobb eller opplæring, i stedet for å være passive trygdemottakere. Vi vil utarbeide sysselsettingsbudsjetter for å klargjøre hvilke prioriteringer som må gjøres for å nå det overordnede mål.
Miljøvern krever fellesskap
En uberørt natur og et rent miljø er blant våre grunnleggende fellesgoder. Disse godene sikrer vi derfor best gjennom fellesskapsløsninger. Markedskreftene kan ikke sikre en bærekraftig utvikling.
I løpet av de siste åra har vi nådd viktige resultater i miljøpolitikken. Utslippene av miljøgifter har gått betydelig ned. Norge følger opp sine internasjonale miljøforpliktelser. Denne politikken vil Arbeiderpartiet følge opp.
Trygge velferdsstaten
Den viktigste oppgaven er å sikre folketrygden som bærebjelken i velferdssamfunnet. Vi skal ha trygghet for alderdommen. Hverdagen for barnefamiliene skal sikres gjennom barnehager, skolefritidsordninger og permisjonsordninger. Derfor er Arbeiderpartiets viktigste prioriteringer tiltak for barn, eldre og utdanning. Men velferdssamfunnet kan bare sikres når det er samsvar mellom det vi bruker og det vi produserer. Mulighetene til å løse oppgavene styrkes gjennom Arbeiderpartiets arbeidslinje, der sysselsetting skal brukes aktivt for å løse oppgaver i velferdssamfunnet.
Nei til høyrepolitikk
Arbeiderpartiet går til valg på en helhetlig politikk for arbeid, utdanning, velferd og miljø. Høyre står for en liberalistisk markedspolitikk som vil ødelegge muligheten til styring over miljø- og økonomiutviklingen. Dessuten vet vi at Høyres lavere skatter gir færre ressurser til omsorg og folketrygd. Slik økes utryggheten. Derfor er Høyre vår politiske hovedmotstander.
Folket avgjør EF spørsmålet
Norge har søkt om medlemskap i EF. Når det foreligger et forhandlingsresultat mellom Norge og EF, er det folket selv som skal avgjøre dette spørsmålet. For Arbeiderpartiet er det en selvfølge at resultatet av folkeavstemningen skal respekteres. Arbeiderpartiet er det eneste partiet som har gjennomført en bred, åpen, og demokratisk debatt om Europapolitikken. Vi ser det som viktig at denne debatten fortsetter i tida framover. Når forehandlingsresultatet foreligger skal Arbeiderpartiet ta stilling til medlemskap.
