
2.12.2005
Arbeiderpartiet
Globaliseringskritiker på Arbeiderparti-seminar
I dag og i morgen, 2.-3. desember, arrangerer Arbeiderpartiet sitt årlige internasjonale seminar, med blant annet Walden Bello fra Filippinene som hovedforedragsholder.
Walden Bello er Ph. D og leder for "Focus on the Global South", som har sin base i Bangkok og driver med forskning og støtte til viktige saker i globaliseringsproblematikken. "Focus on the Global South" er en av organisasjonene som var med å stifte "World Social Forum". Bello er også professor i sosiologi og offentlig administrasjon ved Universitetet på Filippinene. Han er en av de ledende kritikerne av dagens økonomiske modell for globalisering.
Seminaret starter fredag kl. 16 med innledning om den internasjonale situasjonen ved utenriksminister Jonas Gahr Støre. Ca kl. 17.15 innleder Olav Akselsen, leder av utenrikskomiteen i Stortinget, om WTO. "50 måter å redde verden på", er tittelen på foredraget til forfatter og frilansjournalist Anniken Vargel ca kl. 18.45.
Lørdag kl. 09.00 innleder Sverre Lodgaard, direktør i NUPI om Nordområdene. "Hvordan løser vi miljøutfordringene?", spør Lodgaard. Ca kl. 10.15 er temaet EU og Europa, hvor Kathrine Raadim, internasjonal sekretær i Arbeiderpartiet, innleder. Så ca kl. 13.45 er turen altså kommet til Walden Bello. "Globaliseringens virkninger - stemmer fra sør", har han kalt sitt foredrag.
