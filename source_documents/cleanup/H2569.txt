
Mandag 21. november 1994
Stortingsrepresentant Are Næss (KrF):
EU-MEDLEMSKAP UTEN BETYDNING
FOR NORSK SIKKERHETSPOLITIKK
-Det er NATO som har sikret freden og sikkerheten i Europa etter den annen verdenskrig. Konferansen for sikkerhet og samarbeid i Europa (KSSE) har også hatt stor betydning, men er blitt undervurdert. Når det gjelder EUs rolle er det derimot grunn til å spørre om ikke den er overvurdert. Det hevdet Kristelig Folkepartis forsvarspolitiske talsmann, stortingsrepresentant Are Næss, på et møte på Voss mandag kveld. Møtets tema var fred og sikkerhet i Europa.
-Sikkerhetspolitikken er ikke noe godt argument for norsk EU-medlemskap. Det er bare et sterkt NATO der USA er med som kan gi Norge den nødvendige sikkerhetspolitiske garanti. Uansett vårt forhold til EU, vil Norges NATO-medlemskap stå fast. Det samme vil vårt assosierte medlemskap i Den Vesteuropeiske Union, VEU. VEU er både NATOs europeiske arm og EUs forsvars- og sikkerhetspolitiske organ, sa Are Næss, som avviste at Norge som assosiert VEU-medlem blir "sittende på gangen" når den framtidige europeiske sikkerhetspolitikk skal utformes.
-I et sikkerhetspolitisk perspektiv koker forskjellen mellom ja og nei til norsk EU-medlemskap ned til forskjellen mellom fullt og assosiert medlemskap i VEU. Denne forskjellen er ikke dramatisk. I sikkerhetspolitisk sammenheng er forholdet til EU av helt underordnet betydning, slo KrFs forsvarpolitiske talsmann fast.
Are Næss minnet også om at Maastricht-traktaten krever at medlemsstatene aktivt og uforbeholdent støtter unionens utenriks- og sikkerhetspolitikk, og avstår fra enhver handling som er i strid med unionens interesser.
-Målet er at EU skal tale med én stemme. Dette vil helt klart kunne begrense Norges mulighet til å drive en aktiv og selvstendig sikkerhets- og utenrikspolitikk, og er derfor et argument mot norsk EU-medlemskap, konkluderte Are Næss under møtet på Voss mandag kveld.
