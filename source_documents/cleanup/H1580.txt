
Stortinget, 18. mai, 2000
FREMSKRITTSPARTIETS
STORTINGSGRUPPE
Fra Stortingsrepresentant Per Sandberg, FrPs familiepolitiske talsmann.
Hjelmelandsaken:
- Intet eksempel til etterfølgelse!
Fremskrittspartiets familiepolitiske talsmann, Per Sandberg, har etter Hjelmelandsaken fått henvendelser fra flere fortvilte foreldre som er i samme situasjon som gisseltakeren på Hjelmeland. Disse har varslet at de vil iverksette tiltak som er langt mer drastiske enn det som skjedde på Hjelmeland for å få sine saker på dagsorden.
- Jeg vil nå benytte anledningen til å oppfordre alle fedre og mødre som er oppe i vanskelige barnefordelingssaker om å besinne seg og ikke gå til bruk av drastiske virkemidler som kan sette liv og helse i fare, sier stortingsrepresentant Per Sandberg, som ikke tror at slike opptrinn vil hjelpe saken.
- Stortinget skal til høsten behandle tre dok:8-forslag fra Fremskrittspartiet som omhandler dette temaet, og det er da rimelig stor sannsynlighet for at Stortinget kommer til å gjøre store endringer i dagens regelverk som gjelder samvær og bidrag. Det foreslås blant annet at det automatisk skal være lik rett til omsorg ved samlivsbrudd, en mer rettferdig fordeling av barnebidrag og avvikling av den rollen som sakkyndige har i barnefordelingssaker, opplyser Sandberg.
- Dersom man nå ønsker å få satt sin sak på dagsorden så er det mest fornuftig å ta kontakt med ledende familiepolitiske talsmenn på Stortinget, slik at disse kan få et innblikk i hvordan dagliglivet arter seg for mange skilte foreldre. Uoverveide handlinger skaper kun feil fokus rundt saken og tjener ikke barnas interesser, som er det viktigste i denne saken, avslutter Per Sandberg.
