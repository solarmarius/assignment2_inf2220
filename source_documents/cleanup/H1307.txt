
06.09.99
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
Meltveit Kleppa er bekymret igjen!
I Aftenposten i dag kan vi igjen lese at sosialminister Magnhild Meltveit Kleppa er bekymret over forskjellene som kommer frem i tilbudet på hjemmetjenester til omsorgstrengende eldre mennesker. Det har hun vært siden hun ble sosialminister for to år siden!
- Jeg reagerer kraftig på at sosialministeren enda en gang tillater seg å komme med disse floskelene, sier John I. Alvheim, FrPs sosialpolitiske talsmann. - FrP har i mer enn ti år påpekt de manglene som er i vår eldreomsorg og de forskjeller som eksisterer mellom forskjellige deler av landet. Både sosialministeren og vi har de siste årene fått flere rapporter og utredninger som viser de uverdige tilstander mange eldre, syke mennesker må leve under så sosialministeren kan umulig være overrasket eller uvitende om forholdene, sier en opprørt Alvheim. - Den eldresatsingen som Stortinget har vedtatt, og som sosialministeren stadig viser til, virker ikke etter sin hensikt. Køene til sykehjemsplass vokser fortere enn utbyggingen av plasser skjer. Vi kan ikke fortsette å akseptere at gamle, syke mennesker blir behandlet på en så uverdig måte, sier Alvheim.
- FrP ønsker at staten skal overta ansvaret for eldreomsorgen. Dette forslaget har vi fremmet nettopp fordi det da blir lettere å sørge for et likeverdig tilbud til alle deler av landet. Tilbudet skal ikke være avhengig av kommunens økonomi. I sykehusene har vi nå innført stykkprisbetaling. Dette fungerer helt utmerket og helsevesenet behandler flere pasienter enn tidligere. Hvorfor kan vi ikke gjøre dette også i eldreomsorgen? Det tok 11 år å vedta FrPs forslag om stykkpris i sykehus. Jeg anbefaler sosialministeren og bruke kortere tid på å få dette gjennomført i eldreomsorgen, fortsetter Alvheim som mener dette nå må være et spørsmål for Verdikommisjonen. - Der trenger de noe fornuftig å ta seg til. Eldreomsorgen i dette landet er i høy grad et spørsmål om hvilke verdier vi skal bygge vårt samfunn på, avslutter Alvheim.
