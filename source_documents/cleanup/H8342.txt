
6. mai 04
Pressemelding frå nestleiar i samferdslekomiteen, Jorunn Ringstad (Sp)
Senterpartiet krev kraftig auke til riksvegane
- Framlegget til Nasjonal Transportplan er ein katastrofe for riksvegnettet. Vi kan ikkje godta ein plan som legg opp til ein redusering av løyvingane til ein del av vegnettet som allereie er nedprioritert, seier nestleiar i samferdselskomiteen Jorunn Ringstad, Sp.
Samferdselskomiteen på Stortinget avsluttar i desse dagar høyringane knytt til Nasjonal transportplan 2006 -2015 og eit gjennomgåande krav frå dei fylkeskommunar og organisasjonar som har vore inne, er at riksvegane er dei store taparane i framlegget frå Regjeringa. Regjeringa legg i sitt forslag opp til løyvingar til riksvegane som ligg 700 mill lågare enn handlingsprogrammet for inneverande periode og har heller ikkje tatt høgde for eit stort etterslep knytt til både drift og vedlikehald av vegnettet. Dersom ikkje det sekundære riksvegnettet vert utbygd og vedlikehalde, vil ein heller ikkje få eit heilskapeleg vegnett i Noreg.
Dei seinare åra har vore svært knappe ressursar til samferdslesektoren, noko som mellom anna har ført til eit skrikande behov for oppjustering av vegstandarden og realisering av planlagde vegprosjekt. Samstundes er det mellom 2000 og 3000 som står utan arbeid i anleggsbransjen. Her bør det vera mykje å hente ved å nytte ledig arbeidskapasitet
Senterpartiet meiner at det nå må takast eit krafttak for riksvegane. Store deler av verdiskapinga og mykje av råvareressursane er å finne i distrikta. Det same gjeld og for store delar av eksportretta næringsliv. For at ein skal kunne utløyse det store potensialet for næringsskaping som ein finn i distrikta, må det satsast meir offensivt på det sekundære riksvegnettet. Dette gjeld og for det eksportretta næringslivet som er avhengig av gode kommunikasjonar.
- Dette er ikkje ein plan for framtida eller for næringsliv og busetnad i heile landet. Ei slik utvikling kan ikkje Senterpartiet godta, seier Ringstad.
