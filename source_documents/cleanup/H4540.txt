
9. februar 1998
Sentralstyret
To års samværstid og full barnehagedekning
Vedtak i Arbeiderpartiets sentralstyre 9. februar 1998
Sentralstyret i Arbeiderpartiet mener følgende punkter må ligge til grunn for en sosialdemokratisk politikk for småbarnsfamilier:
· Barn trenger trygge og gode barnehageplasser og mer tid sammen med sine foreldre
· Småbarnsforeldre trenger gode ordninger som gjør det praktisk mulig å være i jobb eller utdanne seg også når man har barn
· Disse ordningene må være fleksible med stor grad av valgfrihet forutsatt at midlene går til økt samværstid med barna
· Småskolebarn trenger rett til skolefritidsordninger før og etter undervisningstimene når far eller mor ikke er hjemme
· Fleksible permisjonsordninger som kan gi foreldrene mer tid for samvær og oppfølging av barna trengs også når de er begynt på skolen.
De ulike tiltakene som skal til for å realisere disse punktene, må trappes opp skrittvis innenfor rammene av en ansvarlig økonomisk politikk og den øvrige velferdsbyggingen, bl a satsingen på helsetjenester, eldreomsorg og etter- og videreutdanning. Skal det finnes rom for dette, er det avgjørende at regjeringen i samarbeid med Høyre og Fremskrittspartiet ikke bruker ytterligere ca tre milliarder på den nye formen for kontantstøtte i neste års statsbudsjett. En slik ordning, som har som eneste forutsetning at familiene ikke bruker barnehageplass med offentlig støtte, er feil bruk av fellesskapets ressurser. Den gir ikke god nok garanti for økt samvær med barna, og den vil svekke arbeidet for full barnehagedekning.
Arbeiderpartiets Sentralstyre går inn for at:
Alle småbarnfamiliers valgfrihet til å ha barnehageplass skal sikres gjennom at målet om full barnehagedekning innen år 2000 gjennomføres
