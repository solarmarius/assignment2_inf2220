
7. september 1999
Tore Nordtun
Presset til ny vurdering av eiendomsskatt på kraftverk
Det måtte til press fra Stortinget for å få Regjeringen til å handle i spørsmålet om eiendomsskatt på kraftforetak, slår Tore Nordtun fast i en pressemelding 7. september 1999. Nå har Regjeringen lagt opp til å endre reglene, slik at kraftkommunene kan unngå et bortfall av inntekter på omlag 400 millioner kroner pr år.
Eiendomsskatt på kraftforetak - kommunenes skattetap og Arbeiderpartiets initiativ
Kraftskattereformen 1996 innebærer nye regler om eiendomsskatt på kraftforetak. Disse reglene skulle nå tre i kraft fra 1. januar 2000. Landssamanslutninga av Vassdragskommunar (LVK) har den senere tid foretatt beregninger som viser at en iverksetting av disse reglene vil føre til et inntektsbortfall på samlet om lag 400 mill. kroner pr. år for kraftkommunene (155 kommuner). Tore Nordtun, på vegne av Aps stortingsgruppe, ba i brev 10. juni 1999 om finansministerens vurdering av de nye beregningene og stilte spørsmål om saken på dette grunnlag på nytt vil bli lagt fram for Stortinget. Finansminister Restad har i svarbrev 2. juli 1999 bekreftet troverdigheten av anslagene om inntektsbortfall på om lag 400 mill. kroner. På bakgrunn av Aps initiativ i saken har statsråd Restad besluttet følgende:
Iverksettelsen av eiendomsskatteloven § 8 utsettes ytterligere ett år. Dette innebærer at kraftkommunenes inntekter i 2000 blir om lag 400 mill. kroner høyere.
Saken legges fram for Stortinget for fornyet vurdering i forbindelse med budsjettet for 2000.
I innstillingen til kraftskattereformen (Innst. O. nr. 62 (1995-96) la flertallet (Ap, H, KrF og V) til grunn at kraftkommunene ikke skulle tape penger på endringene i eiendomsskatten. Flertallet uttalte bl.a. følgende:
Totalvirkningen av forslag i denne innstilling vil etter dette bli økte inntekter fra eiendomsskatten med 35 mill. kroner i forhold til dagens situasjon, hensyn tatt til de siste domsavgjørelser.
Hill-Marta Solberg har i brev 6. september 1999 til LVK på denne bakgrunn gitt uttrykk for at Ap er tilfreds med at finansministeren nå vil komme tilbake med en fornyet vurdering av eiendomsskatten for kraftanlegg. Det antas at departementet i denne sammenheng også vil legge fram forslag til regelteknisk utforming som ivaretar disse forhold.
Det var Aps initiativ som førte til nye vurderinger i finansdepartementet om denne saken. Kommunalminister Enoksens uttalelser om varig videreføring av gjeldende regler er bare delvis i samsvar med Restads beslutninger. Erfaringene viser at det fortsatt må legges press på regjeringen om å legge fram lovforslag som gir kraftkommunene gode og forutsigbare rammevilkår.
