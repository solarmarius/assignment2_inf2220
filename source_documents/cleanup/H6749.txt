
06.02.03
Øystein Djupedal, (SV)
Skauge-utvalget bekrefter SVs kritikk av skattesystemet, men gir for dårlig fordelingsprofil
Et offentlig utvalg under ledelse av tidligere finansminister Arne Skauge, har i dag lagt fram en bred gjennomgang av det norske skattesystemet.
- Jeg er imponert over at utvalget har klart å se dette med friske øyne, uten å være bundet av gamle politiske kjepphester, sier Øystein Djupedal, finanspolitisk talsmann i SV, i en kommentar. - At utbytteskatt og økt skatt på eiendom er fornuftig politikk, kommer ikke som noen overraskelse på oss i SV, men at en tidligere Høyre-statsråd foreslår dette er både gledelig og oppsiktsvekkende.
Utvalget foreslår en ny modell for beskatning av aksjeinntekter, kalt aksjonærmodellen. Utbytte og salgsgevinst utover en normalavkastning skal beskattes med et progressivt ledd. Dermed vil beskatningen av kapitalinntekter bli vesentlig likere beskatningen av inntekt fra arbeid, og grunnlaget for delingsmodellen fjernes.
- Dette er en interessant modell som vi vil studere nærmere, uttaler Djupedal. - Den er åpenbart mer treffsikker og rettferdig enn dagens system.
Utvalget foreslår kraftige kutt i toppskatten, og foreslår å fjerne den ekstra arbeidsgiveravgiften på høye lønninger. I tillegg foreslås det økte bunnfradrag, sammen med store endringer i ulike typer formuesbeskatning. En rekke fradragsregler foreslås også fjernet.
- Fordelingsprofilen på endringene i personbeskatningen er ikke god nok, påpeker Djupedal. - Lettelsene for de høytlønte er for omfattende. Fjerningen av den ekstra arbeidsgiveravgiften for høytlønte, og redusert toppskatt koster til sammen 8,4 mrd. Dette kan ikke SV støtte. Vi er også usikre på om helheten i formuesbeskatningen, inkludert eiendomsskatt og arveavgift blir god nok. For SV er det svært viktig at skattesystemet bidrar til reell omfordeling. Vi har heller ikke lovt 10 mrd i skattelettelser slik den Høyredominerte-regjeringen har gjort.
- Det er interessant at Skauge-utvalget bekrefter at tilskudd er bedre enn skattefradrag når det gjelder å gi støtte til gode formål, f.eks. frivillige organisasjoner eller FoU-virksomhet i næringslivet. En gjennomgang av fradragssystemet er derfor fornuftig. Begrunnelsen for hvert fradrag må vurderes nøye, og vi finner det sannsynlig at enkelte sosialt begrunnede fradrag bør videreføres.
- Det er uforståelig at utvalget ikke foreslår å fjerne de gunstige særordningene rederiene har på skatteområdet. Dette er de klareste eksemplene på selektiv næringsstøtte vi har i Norge, og innebærer sløsing med fellesskapets ressurser.
Innstillingen er omfattende, og vil danne grunnlag for en grundig skattepolitisk debatt i tida som kommer. Utredningen anbefaler blant annet økt bruk av miljøavgifter.
- Utvalget har kommet med mange interessante forslag, sjøl om den også har sine svakheter. SV håper det skal være mulig å forbedre dagens skattesystem på flere områder, og samtidig bidra til å gi stabile rammevilkår for næringslivet og privatpersoner i årene som kommer, avslutter Djupedal.
