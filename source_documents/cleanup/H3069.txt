
Fredag 30. januar 1998
FRELSESARMEEN FORESLÅTT TIL NOBELS FREDSPRIS
Stortingsrepresentantene May-Helen Molvær Grimstad (KrF, Møre og Romsdal) og Jann Martin Sahl (KrF, Nordland) har i et brev til Den Norske Nobelkomité foreslått at Nobels Fredspris for 1998 blir tildelt Frelsesarmeen. I begrunnelsen for forslaget henviser de blant annet til bevegelsens omfattende og vel kvalifiserte arbeid innen helse og utdanning.
"I flere øst-afrikanske land, blant annet Kenya og Tanzania, er Frelsesarmeens skolevirksomhet i sterk vekst. Fra Frelsesarmeens side begrunnes dette nå med menneske-rettigheter og behovet for demokratibygging, mens det tidligere har vært begrunnet rent humanitært," heter det i brevet fra de to stortingsrepresentantene.
De henviser også til at i kjølvannet av kommunismens fall i Øst-Europa, har Frelsesarmeen vendt tilbake i land etter land der den ble drevet ut etter de kommunistiske maktovertakelsene i mellomkrigstiden og den første etterkrigstiden. Foreløpig har dette skjedd i Russland, Tsjekkia, Slovakia, Ungarn og i Latvia. I tillegg har Armeen begynt virksomhet i flere av de tidligere Sovjet-republikkene, som Estland, Georgia, Moldovia, Hvite-Russland og Ukraina. I 1997 begynte Frelsesarmeen også virksomhet i Khasakstan. Også i andre verdensdeler har Frelsesarmeen begynt virksomhet i land der man tidligere ikke har vært representert.
"Både de øst-europeiske landene og mange av de "nye" Frelsesarmé-landene preges av sosiale konflikter og sosial uro. I denne situasjonen er det behov for en tjeneste av den typen Frelsesarmeen representerer, der man ikke bare preker om en bedre tilværelse i det neste liv, men også gjør noe med situasjonen i dette liv. Ut fra dette, er det vår oppriktige overbevisning at den internasjonale Frelsesarmeen vil være en verdig vinner av Nobels Fredspris for 1998," skriver May-Helen Molvær Grimstad og Jann Martin Sahl i sitt brev til Den norske Nobelkomité.
