
31.08.2004
Audun Lysbakken, stortingsrepresentant for SV og medlem av finanskomiteen
- Økende fare for ny gjeldskrise
Tall fra Norges Bank som kom i dag viser at husholdningenes gjeld fortsetter å øke. Husholdningenes bruttogjeld økte fra juli i fjor til juli i år med 11,6 pst. dvs. 122,2 mrd kroner. Dette bekrefter en langvarig trend der husholdningenes låneopptak har økt med over 10 pst. hvert år siden 2000 - langt mer enn lønnsøkningen i samme periode.
- Tallene gir økt frykt for en ny gjeldskrise. Mange lar seg beruse av dagens lave rentenivå, men rentene vil etter hvert stige, og dette kan gi synkende boligpriser. Sammen med en fortsatt høy arbeidsledighet er dette en sikker vei inn i økte gjeldsproblemer, uttaler Audun Lysbakken, gjeldspolitisk talsmann for SV.
Lysbakken mener regjeringen selv har et stort ansvar for de voksende gjeldsproblemene. Den har satset på å skape vekst i norsk økonomi gjennom lånefinansiert privatforbruk, og gjør ingenting for å hindre at boligprisene flyr i taket.
- Jeg har registrert at finansminister Per Kristian Foss har skrevet brev til Kredittilsynet for å løse problemet med sterkt økende gjeldsbelastning. Disse tallene som nå er kommet viser at statsråden nå bør vurdere virkemidler som har en noe kraftigere effekt, sier Lysbakken.
SV har lagt fram en rekke forslag for å forebygge en ny gjeldskrise. Et hovedmål er å tvinge banker og andre utlånere å foreta en reell kredittvurdering.
- For høye lån i forhold til betalingsevnen er det grunnleggende problemet for alle med gjeldsproblemer. Bankenes ansvar for at kundene ikke tar opp lån de ikke kan betale, må derfor understrekes klarere. I tillegg må aggressiv markedsføring av forbrukslån uten sikkerhet stoppes, krever Lysbakken.
