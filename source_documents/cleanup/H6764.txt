
06.02.03
Jan Tore Sanner, (H)
Lavere marginalskatt og formueskatt - skritt i riktig retning
Høyre er enig med Skauge-utvalget i at det vil være et skritt i gal retning å øke selskapsbeskatningen ut over dagens 28 pst. Et slikt forslag ville gjøre det mindre attraktivt å investere i Norge, og i stikk motsatt retning av trenden internasjonalt.
Det er et mål å redusere forskjellen på kapitalbeskatning og beskatning av lønnsinntekt. Det er derfor et riktig skritt når utvalget går inn for å redusere marginalskatten på middels og høye lønninger og redusere gjennomsnitts- og marginalskatt på lavere lønnsinntekter. Dette vil øke verdiskapingsevnen til landet, trygge arbeidsplasser gjennom å redusere kostnadsnivået og det bidrar til at det lønner seg å jobbe og stå på litt ekstra.
- Høyre mener fremdeles at en gradvis fjerning av toppskatten er beste løsning for å jevne ut forskjellen mellom kapital- og arbeidsbeskatning. Med en slik modell kunne delingsmodellen fjernes. Innenfor de økonomiske rammer Skauge-utvalget opererer er det imidlertid ikke mulig å komme så langt. Høyre er derfor åpen for å se på andre løsninger og vil i den sammenheng være lydhør overfor de synspunkter som kommer frem under den høringsrunden som Skauge-utvalgets innstilling nå skal gjennom, sier Sanner.
Skaugeutvalget foreslår å finansiere deler av reformen ved å øke fordelskatten på egen bolig.
- Fagøkonomenes argumenter for å øke boligskatten er vel kjent. Høyre har i lang tid arbeidet for å fjerne fordelsskatten på egen bolig. Samarbeidsregjeringen har startet nedtrappingen og målet om å fjerne den helt ligger fast, sier Jan Tore Sanner.
- Høyre ser det som ønskelig å komme frem til et bredt kompromiss om et bedre og mer rettferdig skattesystem med lavere skatt for både bedrifter og folk flest, avslutter Jan Tore Sanner.
