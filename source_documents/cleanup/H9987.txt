
16.3.2006
Stortingsrepresentant Dagfinn Sundsbø, Senterpartiet
ULYKKESVOGNTOGENE SKAL BORT
I vinter har vi alt for ofte opplevd at utenlandske vogntog har forårsaket ulykker og trafikk-kaos fordi bilene ikke har vært skodd for norske vinterveier. I svar på spørsmål fra meg i Stortingets spørretime, lovet Samferdselsminister Liv Signe Navarsete tøffere tiltak for å stoppe ulykkesbilene. Hun var også positivt til min oppfordring om å handle raskt slik at vi allerede neste vinter kan oppleve at sanksjonene virker.
Utenlandske transportselskap, spesielt østeuropeiske, har spekulert i mangel på kontroll og milde reaksjoner når ulykkene skjer. Norske regler er klare nok. Kjøretøy på våre veier skal ha veigrep som er tilpasset føreforholdene. For lastebiler over 3500 kg er det i tillegg krav om de skal ha med kjetting på vinteren. Det er opp til myndighetene å sette makt bak disse kravene, både gjennom tilstrekkelige kontroller og tilstrekkelig avskrekkende reaksjonsformer når reglene ikke følges. Det vil Samferdselsdepartementet nå gjøre.
Det dreier seg om sjåfører som mangler opplæring i kjøring på vinterføre, som ikke har lært å sette på kjettingene de har med seg eller som har kjettinger som ikke er tilpasset bilen de kjører. Eksemplene er mange på fullstendig uforsvarlige forberedelser til norsk vintervær. Når uhellet oppstår, opplever bilbergingsselskapene alt for ofte at sjåførene ikke er utstyrt med penger til å betale for bergingen. Slike forhold kan vi ikke akseptere.
Vi vet at den norske transportnæringen møter tøff konkurranse fra land som har et lavere kostnadsnivå enn vårt. Konkurransevilkårene blir totalt uakseptable når utenlandske transportørene kan spekulere i sparte kostnader ved ikke å utruste lastebilene for norske vinterforhold. Nedover i Europa hvor det er forbudt å kjøre med piggdekk, får ikke norske vinterskodde biler kjøre en meter før de er skodd om. Følgene av å trosse norske regler må bli like konsekvente.
Trafikantene her i landet vil hilse velkommen samferdselsministeren engasjement for å stoppe ulykkesvogntogene. En ting er irritasjonen over kaos og trafikkstans når lastebilene står på tvers i veien og ikke kommer seg av flekken. Verre er det med alle ulykkene vi har hatt i vinter. De må ikke få lov til å gjenta seg neste år.
