
13.05.2005
Kjetil Bjørklund, forsvarspolitisk talsmann i SV
- Gi naturperler til folket
SVs forsvarspolitiske talsmann Kjetil Bjørklund synes det er flott at regjeringen foreslår at allmennheten nå får overta 26 av Forsvarets eiendommer.
- Men etter vår mening burde de aller fleste av de eiendommene med store naturkvaliteter som Forsvaret ikke lenger har behov for, overlates til folket gratis, sier Bjørklund. Han ser flere tegn til realitetsorientering fra regjeringen i revidert nasjonalbudsjett:
- Forsvaret er inne i en vanskelig økonomisk situasjon som kunne vært unngått dersom forsvarsministeren hadde gjort en bedre jobb. De kuttforslaga som regjeringen legger fram her, er skritt i riktig retning, sier Bjørklund, og viser til reduksjonene i materiellinvesteringer, administrative utgifter og internasjonale operasjoner.
- Det meste av budsjettsprekken fra 2004 bør dekkes inn i 2005-budsjettet. Det er fullt mulig å redusere kostnader på en rekke områder i forsvaret, uten at dette svekker vår reelle forsvarsevne. Men Kystvakta, vernepliktsforsvaret og territorielle oppgaver må skjermes for kutt, understreker han.
Bjørklund er ikke overbevist om at Forsvaret begynner å få tilstrekkelig kontroll over økonomien. - Det er eksempelvis urovekkende at man ikke kan avklare et avvik på over 200 millioner kroner på inngående balanse for 2004, og enkelt og greit foreslår at denne gjelda slettes, avslutter han.
