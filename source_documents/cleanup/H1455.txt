
Dato: 03.08.2000
FrP vurderer krav om
konkurranse i omsorgssektoren
2. nestleder i Fremskrittspartiet og leder av FrPs Kommunalpolitiske Utvalg, Terje Søviknes, er ikke overrasket etter at Dagens Næringsliv i dag har offentliggjort en rapport som viser at kommunene har et effektiviseringspotensiale på minimum 14% innen omsorgstjenestene.
- Dette bekrefter Fremskrittspartiets påstander om at effektiviseringspotensialet i offentlig sektor er stort, sier Søviknes.
- Kommunepolitikerne må nå legge vekk foreldet tankegods om at det kun er kommunene selv som kan drive omsorgstjenester. Forskningsrapporten viser at det nå er riktig å ta i bruk virkemidler som konkurranseutsetting, offentlig-privat samarbeid, økt brukermedvirkning og valgfrihet i tjenesteproduksjonen, for å sikre at samfunnet får mest mulig igjen for helsekronene.
- Konkurranse mellom flere tilbydere av tjenester er den beste garanti for effektiv ressursutnyttelse og høy kvalitet på tjenestene. Dette har vist seg i alle andre sektorer, og vil også gjelde i omsorgssektoren, hevder Søviknes.
- Fremskrittspartiets Kommunalpolitiske utvalg vurderer derfor å fremme et forslag som pålegger kommune å konkurranseutsette en viss andel av tjenesteproduksjonen. Dette kan for eksempel gjøres ved at staten stiller konkurranseutsetting som et vilkår for å betale ut fullt statstilskudd til kommunene, sier Søviknes.
