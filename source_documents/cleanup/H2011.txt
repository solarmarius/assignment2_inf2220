
Onsdag 23. september 1992
Borghild Røyseland (KrF) i Stortinget:
SYKDOM OG LIDELSE MÅ PRIORITERES FORAN "PROBLEMER"
Sykdom og smertefulle lidelser må prioriteres foran ting som mer er å betrakte som problemer, så som kosmetisk kirurgi og hjelp til ufrivillig barnløse. Dette var noe av det stortingsrepresentant Borghild Røyseland (KrF, Rogaland) ønsket å signalisere da Stortinget onsdag drøftet hennes interpellasjon til helseministeren. Borghild Røyseland er nestleder i Stortingets sosialkomité.
Borghild Røyseland tok i interpellasjonen for seg spørsmålet om å utnytte helseressursene på en best mulig måte til pasientenes beste, uavhengig av forvaltningsnivå og fylkesgrenser. Utgangs-punktet hennes var signaler fra ulike fylkeskommuner som tyder på at disse har store problemer med å opprettholde et tilfredsstillende helsetilbud til befolkningen. Hun stilte også spørsmålet om de prioriteringer som Stortinget satte opp i Nasjonal Helseplan er like aktuelle.
I sitt innlegg stilte Borghild Røyseland spørsmålstegn ved tjenligheten av å ha fem priori-tetsnivåer, slik Nasjonal Helseplan opererer med. Hun viste i den forbindelse til et besøk sosialkomiteen nylig har avlagt i Sverige, der man har valgt den motsatte tilnærmingsmåte, og prioritert vekk enkelte områder. Kosmetisk kirurgi skjer ikke lenger på det offentliges bekostning, og antallet kunstige befruktninger er blitt sterkt redusert.
Borghild Røyseland viste også til utspill fra ansatte i helsesektoren som etterlyste helt klare prioriteringer fra politikerne når det gjelder hvem som skal få hjelp, og hvem som ikke skal få det.
-Det ser ut som vi har fått en befolkning med et sterkt voksende forbruk av helse-tjenester, konstaterte Borghild Røyseland, og mente dette hang sammen med at det stadig kan tilbys nye diagnostiske og behandlingsmessige muligheter, og til at det er store forventninger til hva helsevesenet kan greie i kampen mot sykdom og lidelser. Fra 1987 til 1991 steg de offentlige utgiftene til helsestellet fra 39 til 51 milliarder kroner, minnet interpellanten om, og slo fast at siden man ikke kan hjelpe alle med de ressursene man har til rådighet, må det trekkes opp en del grenser.
Borghild Røyseland var også opptatt av å utnytte sykehusenes samlede kapasitet mest mulig effektivt, og satte i den forbindelse søkelyset på gjestepasientordningen. Denne ordningen er blitt for dyr for mange fylkeskommuner, og bør derfor bli gjenstand for en ny vurdering.
-Det må kunne finnes en løsning på dette uten å gå til et så drastisk skritt om å oppheve ordningen med fylkeskommuner, eller gjøre alle sykehus statlige, sa Borghild Røyseland, som fremmet to oversendelsesforslag, der regjeringen i det ene ble bedt om å vurdere endringer i gjestepasientordningen som kan gi bedre utnyttelse av helsetjenestene på tvers av fylkesgrensene, og i det andre ble bedt om å foreslå tilrtak som sikret bedre utnyttelse av sykehusenes samlede kapasitet og utstyr.
