
11.09.2003
ARBEIDERPARTIETS STORTINGSGRUPPE
THORBJØRN JAGLAND
NORGE MÅ PROTESTERE
Opplysningene om at israelske styrker har tatt seg inn i nabobygningen til bygget der den palestinske presidenten Yassir Arafat befinner seg, kan være et forvarsel om en farlig og ytterst uklok handling fra israelske myndigheter. Det kan bety at man enten ønsker å drepe Arafat eller få ham utvist fra de palestinske områdene. Dette må Norge protestere høylydt mot, sier Jagland.
Jagland sier at han forstår godt det israelske sinnet mot den avskyelige og ulovlige palestinske terroren. Men det hjelper ikke å gjøre palestinernes valgte president til martyr. Dette vil utvilsomt føre til at flere og flere palestinere vil se på vold som den eneste utvei til å bli kvitt okkupasjonen.
Jagland sier også at det er på tide å tenke nytt når det gjelder denne konflikten. Det internasjonale samfunnet må tilby partene hjelp til å komme seg ut av konflikten i stedet for at de graver seg dypere og dypere inn i den. Volden mot den israelske sivilbefolkningen dreper ethvert håp i Israel om at fred er mulig. Den samme virkningen har byggingen av sikkerhetsgjerdet på opinionen i den palestinske befolkningen. Palestinerne tolker dette som at de aldri vil kunne opprette en palestinsk stat på Vestbredden omtrent langs de grensene som var i 1967. Yassir Arafat, som stod bak Oslo-avtalen er symbolet for denne to-statsløsningen. En utvisning av Arafat vil gjøre slutt på fredsprosessen.
"De siste måneders og ukers hendelser viser at partene ikke er i stand til å komme fram til en to-statsløsning alene. Hvis Veikartet for fred heller ikke kan brukes, må det internasjonale samfunn vurdere å gjøre de palestinske områdene til et internasjonalt protektorat under FNs Sikkerhetsråd", sier lederen av Stortingets utenrikskomite.
