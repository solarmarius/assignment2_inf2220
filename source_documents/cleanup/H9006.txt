
18.02.2005
ARBEIDERPARTIETS STORTINGSGRUPPE
Stortingsrepresentant Knut Storberget, Ap
BARN OG UNGE I FENGSEL
Kristelig Folkeparti vil ha egne ungdomsfengsler eller avdelinger for barn- og unge. Jeg er redd dette er en avsporing av en særdeles viktig debatt, sier stortingsrepresentant for Arbeiderpartiet Knut Storberget og legger til at barn og unge bør ut av fengslene og over i egnede reaksjonsformer. - Økt bruk av samfunnstraff, ungdomskontrakter og konfliktråd vil være et stort fremskritt, sier han.
- Det er dessuten et paradoks at Kristelig Folkeparti i regjering har bidratt til et fengselsvesen på lavnivå med redusert tilbud om undervisning, jobb og behandling. Dette rammer de yngste. Arbeiderpartiet inviterer Kristelig Folkeparti til å være med på å bedre tilbudene for barn og ung i og utenfor fengslene, slik Arbeiderpartiet blant annet foreslo i inneværende års statsbudsjett.
- I 2004 er rundt 60 personer under 18 år blitt fengslet. Tiltross for at dette er en nedgang fra tidligere år vil et barn i fengsel, være et barn for mye. Vi skal reagere overfor barn som begår ulovligheter. Norsk straffeprosess har likevel et spekter av virkemidler å satse på i stedet for fengsel som alternativ til varetekt og straff. Et samlet Storting har sluttet opp om behovet for alternative reaksjonsformer særlig overfor unge førstegangsforbrytere, sier Knut Storberget.
Han mener det er trist at Justisdepartementet ikke er mer aktive i dette arbeidet, og ikke ser den ulempen det er i kriminalitetsbekjempelsen at barn plasseres i fengsel. Nærmere begrepet forbryterskole kan vi ikke komme. - Vil vi redusere barne- og ungdomskriminaliteten må vi finne andre virkemidler. Det triste er dessuten at fengslene forøvrig består av grupper mennesker som slett ikke har noe å hente på at de er i fengsel. Slik skaper fengslene mange gjengangere, avslutter Knut Storberget.
