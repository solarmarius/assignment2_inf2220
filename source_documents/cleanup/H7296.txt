
1999-2003
KrF
Vestfold KrFs fylkesprogram 1999 - 2003
INNLEDNING
Kristelig Folkeparti går til valg under mottoet "Varmere samfunn med kristne verdier".
Med vårt verdigrunnlag som rettesnor vil vi være med på å utvikle Vestfold til et varmere samfunn.
Ikke bare økonomiske verdier, men også økologiske, sosiale, kulturelle og åndelige verdier må tillegges avgjørende vekt når viktige avgjørelser skal fattes.
Kristelig Folkeparti går inn for at vi i Vestfold fylke viderefører de drøftinger som verdikommisjonen tar opp, og som er aktuelle i forhold til fylkeskommunens gjøremål.
Vestfold Kristelig Folkeparti ønsker et godt samarbeid om konstruktive løsninger med alle politiske partier. Det viktigste er ikke hvem vi samarbeider med, men hva vi samarbeider om.
1 EN FAST VERDIFORANKRING
1.1 VERDIGRUNNLAGET.
Kristelig Folkeparti bygger sin politikk på det kristne verdi-grunnlaget. Bibelen gir klare verdier og normer som forplikter og inspirerer oss som enkeltmennesker og samfunnsborgere.
Kristendommen er i seg selv ingen politisk ideologi, men inneholder etiske dimensjoner som angår hele samfunnslivet. Dette innebærer en forpliktelse til å forvalte skaperverket og til å tjene våre medmennesker.
Den kristne sosialetikken angir prinsipper som vi ønsker å bygge vår politikk på. Hovedelementene i verdigrunnlaget en kristendemokratisk samfunnsforståelse bygger på, er det kristne menneskesynet, forvalteransvaret, de 10 bud og nestekjærlighets-tanken.
1.1.1 DET KRISTNE MENNESKESYNET.
Alle mennesker har samme verdi og absolutt ukrenkelige menneskeverd. Derfor kan ikke mennesket gjøres til middel for noe eller noen. Det kristne menneskesynet innebærer at mennesket har ukrenkelige rettigheter fra unnfangelsen til en naturlig død. Menneskets verdi er uavhengig av enkeltmenneskets hudfarge, religion, kjønn, alder, funksjonsnivå, prestasjoner og levekår. Retten til liv er menneskets mest grunnleggende rettighet.
1.1.2 FORVALTERANSVARET.
Mennesket er selv en del av skaperverket, og er satt til å forvalte, ikke herske over det. Jorda er menneskets eksistens-grunnlag, og derfor må ikke mennesket sette seg ut over de grensene som naturen setter.
1.1.3 DE TI BUD.
De ti bud er gode livslover både for enkeltmennesket og for samfunnet. Budene forplikter til en grunnleggende respekt for medmennesker, og angir gode normer for hvordan vi bør organisere forholdet mellom menneskene i et samfunn.
1.1.4 NESTEKJÆRLIGHETSTANKEN.
Nestekjærlighetsbudet angir en grunnholdning og retningslinje for hvordan vi skal møte våre medmennesker, og er samtidig summen av de øvrige bud som angår forholdet mellom mennesker.
Dette utgjør en grunnleggende del av det etiske fundament for samfunnet vårt.
1.2 KRISTENDEMOKRATISK IDEOLOGI
Kristelig Folkeparti bygger sin politikk på en kristendemokra-tisk ideologi. Dette har sitt utgangspunkt i ideen om et demokratisk samfunn, som i størst mulig grad er preget av etiske verdier med grunnlag i Bibelen. Dette innebærer at kristendemokratiet er en verdiorientert ideologi.
I motsetning til systemorienterte ideologier som tar utgangs-punkt i mer fastlåste syn på forholdet mellom individ og samfunn, fokuserer kristendemokratiet på hvilke verdier som preger samfunnet. Politikk dreier seg om å forme et samfunn til det beste for det enkelte menneske. Kristendommens etiske verdier er i denne sammenheng et viktig fundament.
1.2.1 ENKELTMENNESKET OG FELLESSKAPET.
Menneskesynet i den kristendemokratiske ideologi skiller oss fra sosialismens kollektive forståelse og liberalismens sterke vektlegging av individet alene. Mennesket er skapt til fellesskap med hverandre, samtidig som man som selvstendig person har visse ukrenkelige rettigheter. Hver enkelt person har et selvstendig ansvar for de handlinger man begår.
Samfunnet er et resultat av menneskets sosiale natur, og samfunnet må derfor ivareta hele mennesket. Den enkeltes frihet må ikke bli så omfattende at de svake i samfunnet faller utenfor.
1.2.2 FAMILIEN
Menneskets mest grunnleggende fellesskap er familien. Familien er helt sentral i et kristendemokratisk samfunnssyn.
Ikke bare som et uttrykk for den enkeltes interesser, men for hele samfunnsstrukturen. Ut fra familien bygges relasjoner til andre familier, lokalsamfunn og organisasjoner.
1.2.3 MANGFOLD OG SAMSPILL.
Forståelsen av menneskets absolutte verdi krever at man tar hensyn til at mennesket ikke bare er et biologisk individ, men også et åndsvesen. Det betyr bl. a. at politikken må legge forholdene til rette for ulike typer ytringer. Beslutninger bør fattes så nært den det gjelder som mulig (nærhetsprinsippet).
I samspillet mellom mennesker oppstår det sosial tilhørighet og kultur. Det er viktig å stimulere til et bredt spekter av menneskelige uttrykksmåter samtidig som samfunnet må være bygd på et verdigrunlag som holder ut over de materielle behovene som skal dekkes.
Kristelig Folkeparti er et idèpolitisk parti. Partiet er et sentrumsparti i norsk politikk, og kan i prinsippet samarbeide både til høyre og venstre. I fylkestinget vil Kristelig Folkeparti søke samarbeid med de øvrige partiene for derved å oppnå størst mulig innflytelse i fylkespolitikken.
3 FYLKESKOMMUNENS FORHOLD TIL STATEN, KOMMUNENE OG ORGANISASJONENE
3.1 ARBEIDSFORDELINGEN MELLOM STAT, FYLKE OG KOMMUNE
De offentlige myndigheters arbeid skjer på tre nivåer: Staten, fylkeskommunen og kommunene. En del oppgaver er det hensiktsmessig at kommunene og fylkeskommunen løser i fellesskap. En gjennomgang av fordelingen av oppgaver mellom nivåene er nødvendig for å få en mer effektiv offentlig forvaltning.
Vestfold Kristelig Folkeparti går inn for:
- 001 å samordne, effektivisere og forenkle offentlig forvaltning
3.2 FORHOLDET TIL VESTFOLDKOMMUNENE
Både kommuner, fylkeskommunen og statlige myndigheter vil være tjent med et bedre samarbeid på tvers av kommunegrensene. Fylkeskommunens rolle som samordnende planinstans tilsier konkrete initiativ i dette samarbeidet.
Store utbyggingsoppgaver med hensyn til vei, jernbane og flyplass krever en samordning for å sikre at de regionale og miljømessige konsekvenser blir best mulig. Vestfolds sentrale beliggenhet fører til et press på arealene langs kysten, og på natur, miljø og kulturverdier.
En løsning av viktige oppgaver vil kreve samordning på tvers av kommunegrenser. Det må legges bedre til rette for etablering av virksomhet i de indre områdene av fylket.
Vestfold Kristelig Folkeparti går inn for:
- 002 at fylkesplanlegging skjer i en prosess der kommunene gis mulighet til aktiv deltagelse
- 003 større vekt på å stimulere til utvikling i de indre delene av fylket, bl. a. gjennom å legge til rette og delta i samarbeid på tvers av kommunegrensene
3.3 FORHOLDET TIL FRIVILLIGE ORGANISASJONER
De frivillige organisasjoner utfører gjennom enkeltmenneskers innsats og ansvar for foreninger, institusjoner og ulike tilbud, en viktig oppgave for store befolkningsgrupper. Det gjelder i mange tilfeller grupper som mangler et tilfredsstillende tilbud fra det offentlige. Det er en erfaring at offentlige midler som kanaliseres gjennom private organisasjoners og institusjoners drift gir "mer for hver krone".
Vestfold Kristelig Folkeparti går inn for:
- 004 at de frivillige organisasjoner sikres gode arbeidsvilkår og stabil økonomisk støtte
- 005 at offentlige tilskudd, spesielt når det gjelder tiltak for barn og unge knyttes til virksomheter som baseres på rusfrie miljøer
- 006 at fylkeskommunen støtter idrettens organisasjoner, og særlig den delen som gir et bredt tilbud
- 007 at organisasjoner som får støtte gis mulighet til å arbeide ut fra sin ideologiske og livssynsmessige egenart
- 008 at frivillige organisasjoner sikres sin naturlige plass i arbeidet blant barn og unge
- 009 at fylkeskommunen støtter frivillige organisasjoner som arbeider for å styrke forståelsen og øke kunnskapen om vår felles kristne kulturarv
4 SEKTOROVERGRIPENDE POLITIKK
FYLKESKOMMUNAL STYRING OG UTVIKLING
Vestfold fylke må organisere all sin virksomhet slik at en sikrer en effektiv og rasjonell bruk av de samlede fylkeskom-munale ressurser. Gjennomføring av kostnadskrevende tiltak må vurderes ut fra den aktuelle økonomiske situasjonen.
Økonomien må styrkes gjennom en stram budsjettstyring og nedbetaling av gjeld for å øke den økonomiske handlefrihet. I dagens økonomiske situasjon er det nødvendig å legge vekt på effektivisering og omstilling av fylkeskommunale tjenester. På egnede områder bør også konkurranseutsetting vurderes, når dette kan skje uten at omfanget og kvaliteten på tjenesten blir forringet. Direkte pleie- og omsorgsfunksjoner bør ikke konkurranseutsettes.
Kostnadene ved å leie kontra å eie eiendommer må kontinuerlig vurderes, og fylkeskommunen bør ikke eie flere bygninger enn det som er lønnsomt.
Fylkeskommunen må kontinuerlig vurdere sin politiske og administrative organisering i forhold til de oppgaver som skal løses, de rammer som gjelder og de mål som er satt. Samarbeid med de ansatte er en viktig forutsetning for en effektiv drift. Opplæring og videreutvikling av ansatte og en løpende vurdering av bruken av teknisk utstyr er her sentrale virkemidler. Hovedmålsettingen er bedre tjenesteyting og bedre arbeidsmiljø for de ansatte.
Det må være samsvar mellom oppgaver og økonomiske ressurser, og kriteriene i inntektssystemet må sikre rimelig fordeling mellom fylker og mellom kommuner.
Vestfold Kristelig Folkeparti går inn for:
- 010 effektiv ressursutnyttelse
- 011 nedbetaling av fylkeskommunal gjeld
- 012 å søke etter organisering og investeringer med henblikk på lavere driftsutgifter
- 013 å vurdere flere lederansettelser på åremål
- 014 å vurdere konkurranse mellom offentlige og private tjenesteytere om enkelte oppgaver
- 015 ansvarlig eiendomsforvaltning
4.2 MILJØPOLITIKK.
Miljøpolitikken må ta utgangspunkt i forvalteransvaret. Menneskene er forpliktet til å forvalte ressursene i samsvar med jordas tåleevne, og til beste for kommende generasjoner. Vi vet at dagens forbruksnivå i den rike del av verden er større enn det jorda kan tåle, dersom resten av verden følger etter.
Det må derfor på sikt være et mål å redusere det materielle forbruket både i privat og offentlig sektor, og en må se seg om etter nye og mindre ressurskrevende måter å utføre de offentlige og private tjenestene på.
Det er av stor betydning å få i gang en aktiv prosess i hele fylket for å utvikle en regional Agenda 21 (RA21). Fylkeskommunen har en viktig rolle i å initiere og koordinere dialogen mellom innbyggere, lokale organisasjoner, private og offentlige foretak. Prosessen bør skje gjennom kunnskap, dialog, holdningsendring, regional handlingsplan og konkrete tiltak. Både enkeltindivider, familier, frivillige organisasjoner, skoler, offentlige institusjoner, næringsliv og offentlig forvaltning må i størst mulig grad trekkes med.
Innsatsområdene bør være energi og transport, forbruk og avfallshåndtering, miljøgifter, arealplanlegging, biologisk mangfold og rettferdig fordeling. "Grønne prosjekter" er et aktuelt virkemiddel for å oppnå konkrete resultater.
Vestfold Kristelig Folkeparti går inn for:
- 016 en aktiv RA21-prosess som skal være styrende for all fylkeskommunal planlegging
- 017 høy prioritet om vern av arealer for matproduksjon
- 018 energiøkonomisering i fylkeskommunenes egne bygg
- 019 tilrettelegging for vannbåren varme i fylkeskommunale nybygg
- 020 sterkere vektlegging av solenergi og varmepumper som aktuelle energikilder
- 021 at det stimuleres til resirkulering
- 022 grønne prosjekter i skoler, bedrifter og offentlige virksomheter
- 023 arealplanlegging som i størst mulig grad reduserer det totale transportbehovet
- 024 at Vestfold fylkeskommune i størst mulig grad benytter miljøvennlige produkter og "rettferdig-handel"-produkter
- 025 å verne områder med sjeldent plante- og dyreliv
- 026 å fjerne forurensningskilder til våre drikkevannskilder
- 027 bevaring av skjærgården som rekreasjonsområde
- 028 at oppkjøp av arealer til bruk for allmenheten vurderes når private eiendommer legges ut for salg
4.3 FUNKSJONSHEMMEDE
Kristelig Folkeparti bygger sitt arbeid på det syn at allemennesker er likeverdige og menneskeverdet ukrenkelig.
Kristelig Folkeparti ønsker å gi funksjonshemmede muligheter til full deltaking og likestiling i samfunnet.
Et samfunn som inkluderer funksjonshemmede i fellesskapet både fysisk og sosialt er godt for alle. Alle bør ha innflytelse på fellesskapet. Funksjonshemmede skal ha reelle muligheter til å delta i arbeidsliv og kulturliv på lik linje med andre.
Vestfold Kristelig Folkeparti går inn for:
- 029 at fylkeskommunens bygninger gjøres tilgjengelig for funksjonshemmede
- 030 å prioritere transportordningen for funksjonshemmede
- 031 at offentlige transportmidler må gjøres mer brukervennlige, og at det legges til rette for bedre transporttilbud for fysisk handicappede
- 032 rett til transport til arbeidet for alle som trenger det på grunn av sitt handicap
- 033 økt brukermedvirkning i utformingen av fylkeskommunens tjenester
- 034 at kulturaktivitetene gjøres tilgjengelig for alle
4.4 LIVSSTIL
Det er en klar og entydig sammenheng mellom livsstil og mange helseproblemer. Vi vet også at bruk av rusmidler har stor innflytelse på skadestatistikken. Den enkeltes valg av livsstil har derfor også virkning for hele samfunnet. Livsstilsykdommer som skyldes kosthold, manglende mosjon og bruk av tobakk, alkohol og andre rusmidler utgjør en stadig større del av det totale sykdomsbildet. Samfunnet og enkeltpersoner kan spare svært mye både av ressurser og menneskelige lidelser ved en sunnere livsstil.
Kristelig Folkeparti vil motivere til personlig ansvar og styrke informasjonen om sammenhengen mellom livsstil, helse, miljø og offentlig økonomi.
4.5 LIKESTILLING
Likeverdige muligheter, rettigheter og plikter er viktige prinsipp i velferdsstaten. Kvinner og menn har samme verd og må få like muligheter til å bruke sine evner og anlegg i hjem, arbeid og samfunnsliv. For at likestilling mellom kjønnene skal være en realitet, er det viktig å arbeide for at lønnsforskjellene mellom kvinner og menn fjernes. I likestillingsperspektiv er det også viktig å rette søkelyset på barnefamilienes levekår.
Vestfold Kristelig Folkeparti går inn for:
- 035 at det gis bedre mulighet til deltidsarbeid for kvinner og menn med omsorg for små barn, syke og eldre
- 036 holdningsskapende arbeid i videregående skole for å stimulere til større utjamning mellom kjønnene i de ulike studieretningene
5 UTDANNING
Skolen er den viktigste institusjon i samfunnet for systematisk formidling av kunnskap og verdier. Framtidens samfunn vil være avhengig av hvordan skolen utformes.
Skolen må derfor bygge på de kristne og humanistiske verdier og demokratiske idealer. Den videregående skolen i Vestfold skal i tillegg til teoretisk kunnskap fremme personlig og sosial vekst, kritisk sans, praktiske evner, samfunnsengasjement og ansvar hos den enkelte. Skolen må stimulere til vekst og utvikling slik at den enkelte blir rustet for videre utdannelse, yrkesliv og øvrig samfunnsdeltagelse.
5.1 ORGANISERING
Vestfold Kristelig Folkeparti går inn for:
- 037 å evaluere kurs- og kompetansesentravirksomheten på de videregående skolene
- 038 å videreutvikle samarbeidet over fylkesgrensene både når det gjelder skoletilbud og lærlingeplasser
- 039 å sikre at elever med skolerett i størst mulig grad skal få oppfylt sitt førsteønske
- 040 å arbeide for at flest mulig som er uten opplæringsrett og ønsker videregående utdanning får mulighet til det
- 041 å sikre elevene et bredt fagtilbud
- 042 å styrke arbeidet med tilpasset opplæring og individuelle opplæringsavtaler for elever med behov for det
- 043 å sikre fylkeskommunal støtte til private skoler som Gjennestad og Fredtun
5.2 KVALITET
Vestfold Kristelig Folkeparti går inn for:
- 044 å oppfordre skolene til å organisere bruktboksalg slik at utdanningen blir billigere for elevene
- 045 å fortsette og videreutvikle bibliotekene ved de videregående skolene
- 046 å sikre god tilgang til informasjonsteknologi for alle elever og lærere
- 047 å arbeide for en bedre rådgivertjeneste. Bedre samordning av rådgivertjenesten på grunnskole og videregående nivå
- 048 å videreutvikle den fylkeskommunale PP-tjenesten og oppfølgingstjenesten
- 049 å sikre de videregående skolene et tilfredsstillende innemiljø
- 050 å sørge for at alle med særskilte behov skal ha rett til kvalifisert spesialundervisning med basis i sakkyndig vurdering og tilråding
- 051 å hjelpe skolene med å kvalitetssikre tilbudet som gis, både faglig og sosialt, ved jevnlig evaluering
- 052 at de videregående skolene tar aktivt del i RA-21 prosessen
- 053 å sikre et godt undervisningstilbud til elever i sosialmedisinske institusjoner
- 054 å videreutvikle undervisningstilbudet innen kriminalomsorgen
- 055 å styrke skolehelsetjenesten og annet forebyggende arbeid på skolene
- 056 å sikre tilfredsstillende kantinetilbud ved alle fylkeskommunale skoler
- 057 at også lokalt og regionalt organisasjonsarbeid i skoletiden gis rett til begrenset fravær
5.3 YRKESOPPLÆRING
Vestfold Kristelig Folkeparti går inn for:
- 058 å sikre nødvendige lærlingeplasser
- 059 å styrke samarbeidet mellom videregående skole og lokalt næringsliv
- 060 å stimulere til elevbedrifter som en del av opplæringen innenfor de praktisk rettede fagene
- 061 å arbeide for at det offentlige tar inn et rimelig antall lærlinger
5.4 ETTERUTDANNING.
Vestfold Kristelig Folkeparti går inn for:
- 062 å sørge for etterutdanning for skolenes ansatte
- 063 å prioritere etterutdanning innenfor informasjonsteknologi
5.5 INTERNASJONALISERING.
Vestfold Kristelig Folkeparti går inn for:
- 064 å støtte internasjonaliseringstiltak ved den enkelte skole, også med land på den sørlige halvkule
5.6 HØYSKOLE.
Vestfold Kristelig Folkeparti går inn for:
- 065 at høyskolesentret i Vestfold må utvikles til å bli fylkets kompetansesenter i forskning og utdanning innenfor de aktuelle sektorer
6 HELSE OG SOSIAL TRYGGHET
Menneskelivet er ukrenkelig fra befruktningen og til en naturlig død. Alle har samme rett til liv, og alle har krav på samme rettsvern. Derfor vil Kristelig Folkeparti i sin helse- og sosialpolitikk arbeide for å skape trygge livsvilkår for alle.
Den enkelte må i langt større grad gjøres ansvarlig i forhold til sin egen livsstil. Samfunnet og enkeltpersoner kan spare svært mye både av ressurser og menneskelige lidelser ved en sunnere livsstil.
Det må være et mål at alle som trenger sykehusbehandling får dette innen rimelig tid. Det må tilstrebes en sykehusfinansiering som gir et reelt samsvar mellom aktivitetsnivå og ressursbruk ved det enkelte sykehus, og et bedre samarbeid mellom første- og andrelinjetjeneste.
De frivillige organisasjoner utfører verdifull innsats i helse- og sosialsektoren, og må få gode arbeidsmuligheter. Virksomhetene sikres ved driftsavtaler, og deres institusjoner må kunne drives i samsvar med sin egenart.
6.1 SOMATISK HELSETJENESTE
Vestfold Kristelig Folkeparti går inn for:
- 066 at sykehusene i Vestfold drives i nært samarbeid med Sentralsykehuset
- 067 at organisasjonsform og rutiner til enhver tid gjennomgås for å få en funksjonell sykehusdrift, tilpasset innbyggernes behov, og for å oppnå kortere ventetider
- 068 større vekt på poliklinisk virksomhet
- 069 å sikre etterutdanning av helsepersonell
- 070 at fylkeskommunen som arbeidsgiver gir helsepersonell full samvittighetsfrihet i sitt arbeid ved at reservasjonsretten ved abortinngrep blir reell
- 071 at abortsøkende må få bedre veiledning om inngrep og evt. senvirkninger, også gjennom henvisning til AAN-kontoret
- 072 at pasientene i fylkeskommunens helsetjeneste gis tilfredsstillende mulighet til å få dekket sine sjelesørgeriske behov
- 073 tilrettelegging for at døende får en verdig avslutning på livet gjennom god pleie og lindrende behandling
- 074 en egen avdeling for lindrende behandling vurderes etablert på VSS
- 075 den sentrale kreftplanen følges opp med tiltak på fylkets sykehus
- 076 utvidet tilbud for mammografiscreening ved VSS
6.2 PSYKISK HELSEVERN
Vestfold Kristelig Folkeparti går inn for:
- 077 at handlingsplan for barne- og ungdomspsykiatrien følges opp
- 078 at tilbud til eldre psykiatriske pasienter styrkes
- 079 at psykiatribehandlingen følges bedre opp i ettervern
- 080 et bedre samarbeid mellom første- og andrelinjetjeneste
6.3 RUSMIDDELSPØRSMÅL
Vestfold Kristelig Folkeparti går inn for:
- 081 tiltak som reduserer bruken av alkohol, narkotika- og tobakk
- 082 at misbrukere som trenger behandling får gode behandlingstilbud bl. a. ved den nye Vestfoldklinikken, herunder Blå Kors
- 083 at metadonprosjektet videreføres for spesielt sterkt belastede narkotikamisbrukere
- 084 at fylkesutvalgets vedtak om at fylkeskommunale tilstelninger i prinsippet skal være alkoholfrie, praktiseres restriktivt
6.4 FAMILIEVERN
Vestfold Kristelig Folkeparti går inn for:
- 085 et styrket familievern ved at Kirkens Familievernkontor får gode driftsavtaler
- 086 fortsatt støtte til AAN-kontoret, Krisesentret, Incestsentret, Kirkens SOS, Kirkens Bymisjon og mødrehjemmet Vilde
- 087 at plan for abortforebyggende tiltak iverksettes
6.5 BARNEVERN
Vestfold Kristelig Folkeparti går inn for:
- 088 at barnets behov får førsteprioritet når tiltak i barnevernet må settes inn
- 089 flere akuttplasser og avlastningsplasser. Fosterhjemsseksjonen og oppfølgingstjenesten må arbeide i et nært samarbeid
- 090 at ingen må diskrimineres eller vrakes som fosterforeldre på grunn av livssyn
- 091 at alle som arbeider med barn og unge må vise vandelsattest
7 REGIONALPOLITIKK
Vestfold er et attraktivt bofylke med godt klima, gode miljøforhold, gode friluftsmuligheter både ved kysten og i innlandet og en rekke spennende kulturtilbud. Dette må vi ta vare på i årene som kommer slik at en i all planlegging og utbygging tar sikte på å dekke dagens behov uten å ødelegge muligheten for at framtidige generasjoner får dekket sine behov.
Kystsonen er mest utsatt for nedbygging i Vestfold. For å lette presset i kystsonen må en i planlegging og utbygging dreie mer av boligbyggingen innover i fylket. Arealbruken og utbyggings-mønstret i fylket må utvikles slik at framtidig bosetting skjer i størst mulig grad til eksisterende tettstedstruktur. En må tilrettelegge for miljøvennlige transportløsninger.
Fokus settes på kollektivtransport og gang/ sykkel-trafikk. Fylket må i hovedsak kanalisere transportintensiv virksom-het til regionale næringsområder nær E 18, og arbeidsintensiv/ publikumsrettet virksomhet til sentrene.
En må tilrettelegge for god infrastruktur gjennom Vestfold for både bil og jernbane, utvikle miljøvennlig infrastruktur i byområd-ene og tilrettelegge for å dreie boligbygging og næringsutvikling innover i fylket.
7.1 NÆRING OG SYSSELSETTING.
Vestfold har et variert næringsliv med lange tradisjoner. Vestfolds næringsliv har tradisjon med å foreta omstillinger når det er nødvendig. Det må satses på et nytt og levedyktig næringsliv samtidig som det eksisterende bevares.
Det må være et sentralt mål for fylkeskommunens næringsetat å bidra til bedre rammebetingelser for næringslivet, kunnskapsoverføring til næringslivet fra forskningsmiljøene i fylket, stimulere til potensielle vekstnæringer, bidra til utvikling av solide og konkurransedyktige bedrifter samt opprettholde en høy sysselsetting.
Kristelig Folkeparti vil i størst mulig grad verne om den private eiendomsrett og det personlige initiativ og gjennom det stimulere til nyskapninger i næringslivet.
Vestfold Kristelig Folkeparti går inn for:
- 092 å videreføre en aktiv markedsføring av Vestfold som næringsfylke
- 093 at det til enhver tid er tilstrekkelig med arealer for etabering av næringsvirksomhet
- 094 mer bevisst og samordnet innsats for å øke sysselsettingen, spesielt for de som har vært borte fra arbeidslivet i lengre tid
- 095 at alle unge gis mulighet til arbeid eller utdannelse
- 096 at ledighetsmidler må brukes til å skape varige arbeidsplasser og rettes spesielt mot gruppen langtidsledige
- 097 flere vernede arbeidsplasser
- 098 samme økonomiske støtte til vernede arbeidsplasser i privat sektor som i offentlig sektor
- 099 bedre samordning mellom høyskoler og næringsliv, både på utdannings- og prosjektsiden
- 100 at yrkesutdanningen i større grad tar hensyn til næringslivets behov
- 101 at lærlingeordningen utvikles videre, og at det offentlige tar inn flere lærlinger
- 102 å legge forholdene til rette for nye arbeidsplasser bl. a. ved å støtte nyetableringer og stimulere knoppskytinger ved etablerte virksomheter
- 103 at myndighetene mer aktivt må legge forholdene tilrette både for eksisterende virksomhet og for nyskapning og nyetablering, bl. a. ved forenkling av byråkrati og regelverk
- 104 at fylkeskommunen fortsatt er en pådriver for samordning og styring av næringspolitiske virkemidler på fylkesplan og at samarbeidet med kommunene og organisasjonene i næringslivet videreføres
- 105 å trekke næringslivet aktivt inn i RA-21 prosessen
7.1.1 LANDBRUK.
De naturgitte forhold for landbruket i Vestfold er noe av det beste i vårt land. Hovedmålsettingen med norsk landbrukspolitikk er mest mulig selvforsyning av landbruksprodukter. Skal vi oppnå dette, må det arbeides for rasjonelle driftsenheter og utvises en samfunnsmessig ansvarlig forvaltning. Jordvern må vektlegges i større grad enn tidligere.
Vestfold Kristelig Folkeparti går inn for:
- 106 å føre en restriktiv politikk med hensyn til bruken av dyrkbar mark til utbyggingsformål
- 107 å styrke opplærings- og veiledningstjenesten for miljøvennlige driftsformer
- 108 å medvirke til at våre vassdrag kan bli bedre kultivert med tanke på yrkesfiske og rekreasjon
- 109 redusert utslipp av næringssalter til vassdrag
- 110 at det stimuleres til produksjon av ren mat
- 111 at det stimuleres til tilleggsnæring i tilknytning til bygdene i Vestfold
7.1.2 HANDEL OG SERVICE.
Handelen har en viktig funksjon i Vestfolds næringsliv. Den må derfor gis gode muligheter til å fylle denne funksjonen . Varierte handels- og servicetilbud med utviklingsmuligheter er et av de beste virkemidler for å styrke bosettingen i Vestfold.
Vestfold Kristelig Folkeparti går inn for:
- 112 at eksisterende handels- og servicesentra må gis mulighet til videre utvikling fremfor at det etableres nye store sentra
7.1.3 TURISME.
Vestfold er i dag et av landets mest attraktive fylker for sommerturisme. Forholdene må derfor legges til rette for økt satsing på reiselivsnæringen.
Vestfold Kristelig Folkeparti går inn for:
- 113 at markedsføringen av Vestfold som turistfylke samordnes og styrkes
- 114 at samarbeidet gjennom "Destinasjon Vestfold" videreføres
- 115 at det utarbeides en felles brosjyre hvor bl. a. kirker, museer og kulturminner i fylket presenteres
- 116 at Vestfolds muligheter med nærhet til utlandet utnyttes
- 117 å bruke aktivt Vestfolds historie i vår markedsføreing av Vestfold som turistfylke
7.1.4 FORSVARET.
Forsvaret har til tider hatt meget stor aktivitet i Vestfold, og representerer viktige arbeidsplasser. Kristelig Folkeparti ønsker å legge til rette for at forsvaret fremdeles skal være tjent med å opprettholde sin virksomhet i fylket.
7.2 SAMFERDSEL.
Samferdselssektorens oppgave er å legge til rette for mest mulig trafikksikker, miljøvennlig og effektiv person- og godstransport. Et hovedmål for samferdselspolitikken må være å redusere trafikkulykkene. De mest utsatte trafikantene er syklister og fotgjengere. Økt satsing på gang- og sykkelveier er viktig for å få ned antall ulykker, og må prioriteres høyt. Særlig må det satses på sikring av skoleveier.
En viktig målsetting for samferdselspolitikken må være å redusere miljøbelastningen fra biltrafikken. Derfor er det viktig å øke andelen som benytter kollektive transportmidler, og legge bedre til rette for bruk av sykkel. Kollektivtransporten trenger å bli mer attraktiv. Man bør vurdere et nytt finansieringssystem hvor kollektivselskapene tjener på å få med flere passasjerer, og utstrakt bruk av gjennomgangsbilletter. Et viktig virkemiddel for å redusere miljøbelastningene er å legge til rette for et mindre transportbehov. Når institusjoner plasseres i nærmiljøet eller ved knutepunkter for kollektivtrafikken kan privatbilbruken reduseres.
Fylkeskommunen må virke som en pådriver overfor staten og bidra til at store utbyggingsprosjekter ikke stopper opp. Gjennom samarbeid over fylkes-grensene må en få til en samordning av ulike samferdselsprosjekter innen vei, bane og fly for å fremme en god infrastruktur på Østlandet.
Ved utbedrings- og ombyggingstiltak må kulturlandskapet skånes og friluftsinteressene ivaretas. Likeledes må etiske vurderinger få en selvfølgelig plass.
Vestfold Kristelig Folkeparti går inn for:
- 118 kraftig satsing på trafikksikkerhetstiltak, med hovedvekt på de myke trafikantene. Sikring av skoleveier må prioriteres høyt
- 119 holdningsskapende arbeid for trafikksikkerhet prioriteres bl.a. i videregående skole
- 120 bedre sikring av vilt ved kryssing av vei og bane
- 121 økt tilrettelegging for både sykkel- og bilparkering ved kollektivknutepunktene
- 122 at kollektivtakstene ikke bør øke mer enn gjennomsnittlig prisstigning
- 123 bedre samordning av kollektive transporttilbud med bl.a. større bruk av gjennomgangsbilletter
- 124 å bygge ut Vestfoldbanen så raskt som mulig til et effektivt kommunikasjonsmiddel med dobbeltspor og høyhastighetsstandard
- 125 å planlegge en sammenkobling av Sørlandsbanen og Vestfoldbanen
- 126 Larvik havn som sentralhavn med containerterminal, med regionale transportoppgaver
- 127 felles godsterminal for Vestfold i Tønsbergområdet og på Larvik havn
- 128 videre utvikling av Sandefjord Lufthavn Torp i samsvar med regionale og lokale behov
- 129 krav til støybegrensning i tilknytning til Sandefjord Lufthavn Torp
- 130 å utbygge E 18 gjennom hele Vestfold
- 131 økt innsats for å forsterke og vedlikeholde fylkesveinettet
- 132 at en ved alle utbyggingsprosjekter tar nødvendig hensyn til kulturlandskapet
- 133 å løse kapasitetsproblemene på veinettet i byområdene, bruk av bompenger må vurderes
- 134 å bygge ut nødvendige fylkesveier for å få ønsket bolig- og næringsutvikling innover i fylket
7.3 KULTUR OG FRITID.
Kristelig Folkeparti mener at et levende kulturliv gir livskvalitet for mennesket her og nå og inn i et nytt tusenår. Samtidig knytter kulturen våre liv sammen med tidligere generasjoners opplevelser
og erfaringer. Kulturen både styrker våre røtter og gir ny kraft til et samfunn i endring.
Kulturen skaper identitet, utfordrer menneskets skapende evner og styrker fellesskapet. Det er viktige verdier i et samfunn som mer og mer preges av rotløshet, passivitet og egoisme.
Sentralt i vår kultur står en tusenårig tradisjon bygd på kristendommen. Kristelig Folkeparti ser Den norske Kirke, øvrige kristne trossamfunn og de kristne organisasjoner som viktige i å bringe vår levende kulturarv videre til nye generasjoner.
Det er også viktig at spesielle kulturverdier i Vestfold tas vare på. Det gjelder bl. a. vår historie, vår litteratur og vårt språk.
Utfordringen ligger i å stimulere til økt interesse for vår felles bakgrunn og samtidig legge til rette for fornying.
Kristelig Folkeparti ser det som en offentlig oppgave å stimulere til et aktivt og allsidig kulturliv i Vestfold. Idrettsforeninger og andre frivillige organisasjoner må gis støtte til å holde oppe og å utvikle videre sine aktiviteter. Det viktigste målet er at mange aktiviseres. Gode enkeltprestasjoner som inspirerer mange til aktivitet må også fremelskes.
En må legge vekt på å få fram et bredt spekter av uttrykksformer samtidig som målet må være å nå ut til brede lag av folket. Det betyr bl. a. at kulturtilbudet til barn og unge må styrkes.
En spesiell utfordring ligger det også i å stimulere til samarbeid mellom amatører og profesjonelle utøvere.
7.3.1 TILTAK FOR BARN OG UNGDOM
Vestfold Kristelig Folkeparti går inn for:
- 135 at driftstilskudd til barne- og ungdomsorganisasjoner gis med sikte på å stimulere til økt aktivitet
- 136 at det satses på ledertrening, lederutvikling og rekrutteringstiltak
- 137 at det satses sterkere på spesielle tiltak for å nå utsatte ungdomsgrupper
- 138 at kulturaktiviteter i alkoholfrie miljøer prioriteres
- 139 at ungdomsorganisasjoner oppmuntres til aktivt å drive holdningskampanjer mot rusgift
- 140 at fond for forebyggene arbeid videreføres
- 141 at handlingsplan mot fremmedfrykt og rasisme prioriteres
7.3.2 FRILUFTSLIV OG IDRETT
Vestfold Kristelig Folkeparti går inn for:
- 142 at idrettslivet i Vestfold skal stimuleres til aktivitet og utfoldelse på alle alderstrinn. Det må tas spesielle hensyn til barn og unges behov for fysisk aktivitet
- 143 tiltak for å verne frilufts- og idrettsmiljø mot bruk av alkohol og andre rusgifter
- 144 holdningskampanje mot doping i idrettsmiljøene
- 145 vern om egnede områder til friluftsformål
- 146 tiltak som stimulerer vårt friluftsliv, f. eks. turløyper
- 147 at arbeid med å sikre områder av regional verdi som friluftsområder videreføres
KUNST- OG KULTURFORMIDLING.
Vestfold Kristelig Folkeparti går inn for:
- 148 å støtte Ungdommens kulturmønstring
- 149 å opprettholde samarbeidet med Riksteatret og Rikskonsertene
- 150 å videreføre satsingen på Vestfoldsfestpillene og Teater Ibsen
- 151 å avsette midler til kunstnerisk utsmykking av fylkeskommunale bygg
- 152 at bokbussordningen opprettholdes
- 153 at bibliotekdrift prioriteres
- 154 at kunstformidlingen styrkes i skolen
- 155 å opprettholde kultursamarbeidet med Kaunas, Litauen
- 156 økt støtte til barne- og ungdomsaktiviteter innen sang og musikk
- 157 at satsingen på Haugar Kunstmuseum videreføres
7.3.4 KULTURVERN
Fylkeskommunen må være en viktig koordinator i kulturvernet.
Vestfold Kristelig Folkeparti går inn for:
- 158 styrking av museene i tråd med museumsplanens intensjoner
- 159 at museene gjøres til aktive sentra som kan gjøre historien levende og tilgjengelig for alle
- 160 at kulturminner og andre miljøverdier, bl. a. verdifulle bygningsmiljøer, blir sikret gjennom registrering og verneplaner
- 161 at registrerte kulturminner gjøres bedre kjent og lettere tilgjengelig for publikum
- 162 å utvikle Vestfold som "historiefylke" der Midgard og Kaupang bør bli sentrale områder i tillegg til de etablerte museene
- 163 å stimulere til bevaring av "Vestfoldkulturen" innen områder som musikk, litteratur og språk
