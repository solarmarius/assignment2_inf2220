
18.6.2004
Morten Lund, finanspolitisk talsmann for Senterpartiet
Landet trenger en ny, næringslivsvennlig flertallsregjering
I Revidert nasjonalbudsjett kuttet regjeringen budsjettet til Innovasjon Norge, bevilgningene til forskning og utvikling og støtten til verdiskapende tiltak i landbruk og fiskeri. Samtidig bruker regjeringen 4,5 milliarder ekstra oljepenger - mer enn opposisjonspartiene! - fordi skatteinntektene svikter, og utgiftene til uføretrygd og sykepenger galopperer videre. Og hva skjer utenfor stortingssalen? Jo, veksten i økonomien har tatt seg opp igjen. Haken ved dette er at det først og fremst er det private forbruket som stiger, noe som også gir seg uttrykk i form av høyere boligpriser. Veksten i arbeidsledigheten har stoppet opp, men ligger ikke an til å minske vesentlig verken i år eller neste år.
Mindretallsregjeringen Bondevik 2 dominerer ikke norsk politikk; regjeringen bare dekorerer: Passiv i forhold til næringspolitikk, og på etterskudd i forhold til syke og uføre. Det som trengs: En annen og stabil flertallsregjering som legger forholdene til rette for en aktiv næringspolitikk, bedre kommuneøkonomi og en satsing på forebygging. Dette til sammen vil øke sysselsettingen og redusere antallet personer som nå dukker opp i statistikken som uføretrygdede og sykmeldte.
Senterpartiet vil gjøre sitt til å bidra til en alternativ og bedre kurs, gjerne sammen med Ap og SV. Senterpartiets endringer i Revidert nasjonalbudsjett koker ned til en satsing på innovasjon, forsking og utvikling; en halv milliard mer til veiinvestering og rassikring, 700 mill. mer til kommunene - skole, omsorg og bedre lokale tjenester, og på toppen av det hele: En ekstra milliard til helseforetak og opptreningsinstitusjoner. Slike satsinger gjør hverdagen bedre for folk flest her og nå, og skapt 4000 ekstra arbeidsplasser i år. Men enda viktigere: Vi går inn for en målrettet politikk for verdiskapning som ikke bare både skaper flere og trygger arbeidsplassene, men også sikrer grunnlaget for pensjoner i fremtiden. Bondevik 2 kommer mildt sagt til kort på disse feltene. I september neste år er det valg og forhåpentligvis duket for et rolle- og regimeskifte.
