
9. november 2001
Stortingsrepresentant Magne Aarøen, Sogn og Fjordane
Meir til dei som treng det mest
- Samarbeidsregjeringa skjerpar den sosiale profilen i høve til regjeringa Stoltenberg i det justerte budsjettet som vart lagt fram i dag. Det seier stortingsrepresentant Magne Aarøen, KrF, i ein kommentar til budsjettet.
Regjeringa har lagt stor vekt på å gripe tak i fattigdomsproblema som alle seier dei vil gjere noko med. Med følgande tiltak bør det vere lagt eit godt grunnlag for ein brei politisk dugnad og ei kraftig minking av fattigdomsproblema i Norge, seier Aarøen.
Dei viktigaste tiltaka er;
-auka barnetillegg for uførepensjonistar
-justering og heving av satsane for sosialhjelp
-kontantstøtta vert halden utanfor ved berekning av sosialhjelp
-auka tilskot til lys og varme
-tiltak for rusmisbrukarar
-auking av minstefrådraget.
I tillegg har regjeringa med ei sterk satsing på u-hjelp, miljø og frivillig innsats.
Kyrkja får 30 millionar meir enn Stoltenberg ville gje den. Tilskotet til dei kyrkjeleg fellesråda på 112 millionar er og vert gjeve som øyremerka midlar til kyrkja. I tillegg får dei frivillige organisasjonane full momskompensasjon for både 2001 og 2002 og køyreskulane slepp moms.
Lokalt i Sogn og Fjordane er det grunn til å gle seg over at av regjeringa si auka samferdslesatsing går 15 milionar til Ev 39, Stigedalen. Eit budsjett vil alltid ha med både pluss og minus for det ein ønskjer å satse på. Samarbeidsregjeringa sitt budsjett er eit godt budsjett for mange av dei sakene som er viktige for KrF, seier Aarøen.
