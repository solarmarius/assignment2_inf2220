
Tirsdag 30. november 1993
Sosialpolitisk talskvinne Valgerd Svarstad Haugland (KrF):
MIDLER TIL KIRKENS SOS GIR GOD UTTELLING
-Stortinget får god valuta for de 4,6 millionene som idag bevilges til Kirkens SOS. Etter vanlige lønnssatser ville den innsatsen Kirkens SOS yter ha kostet 25 millioner. Det sa Kristelig Folkepartis sosialpolitiske talskvinne Valgerd Svarstad Haugland da Stortinget tirsdag behandlet sosialkomiteens innstilling til statsbudsjett for 1994.
Valgerd Svarstad Haugland sa seg glad for at støtten til Kirkens SOS har fått flertall i komiteen, og at støtten til denne organisasjonen er økt fra 2,6 til 4,6 millioner. Kirkens SOS har et totalbudsjett på omlag åtte millioner kroner.
-I en verden der stadig flere får problemer, og der stadig flere har behov for noen å snakke med, tror jeg Kirkens SOS gjør en uvurderlig innsats i samfunnet vårt. Kirkens SOS representerer et lavterskeltilbud der hvem som helst tør å ringe, samtidig som de har godt skolerte folk som sitter ved telefonen og gir den hjelp og trøst som den enkelte ber om, sa Valgerd Svarstad Haugland.
