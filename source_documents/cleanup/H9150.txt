
16.4.2005
Venstres landsmøte 2005.
En skole for kunnskap og like muligheter
Venstre vil styrke den offentlige skolen. Skolen er samfunnets viktigste redskap for å gi barn og ungdom kunnskaper, ferdigheter og muligheter for personlig vekst. Skolen er også det viktigste redskap for sosial utjevning.
Lærernes kompetanse og motivasjon er avgjørende for å skape en god skole. Læreren må derfor være en autoritet for sine elever, i kraft av sin faglige tyngde, og læreren må være et positivt forbilde for elevene. Skal vi styrke den offentlige skolen må vi derfor satse på lærerne.
Derfor vil Venstre:
- Bruke 3 mrd kroner på lærernes kompetanse i perioden 2005-09. Vi vil styrke den faglige og fagligdidaktiske kompetansen, særlig i real- og språkfag.
- Innføre et kompetanseår for alle lærere. Etter noen år kan en lærer få permisjon med full eller delvis lønn for å jobbe utenfor skolen, ta videreutdanning eller lignende.
- Kreve minst 15 studiepoeng høyere utdanning i grunnskolen og minst 60 studiepoeng høyere utdanning i videregående skole, for å undervise i et fag.
- Gi den enkelte skole og lærer muligheten til å håndtere uro, unnasluntring og mobbing.
- Styrke lærerutdanninga faglig, med strengere inntakskrav, større rom for spesialisering, og en tettere oppfølging av nyutdannede lærere.
- Gi de enkelte skoler stor frihet til å velge sine arbeidsformer.
Slik vil Venstre skape en sterk offentlig skole med kompetente og tydedlige lærere, og bidra til å gi elevene like muligheter til å skaffe seg de ferdigheter og kunnskaper de trenger for å skape seg et godt liv og til å ta ansvar for fellesskapet.
