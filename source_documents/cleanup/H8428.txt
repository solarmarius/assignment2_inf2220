
04.06.2004
Stortingsrepresentant for SV og nestleder i familiekomiteen, May Hansen
- Halv seier for SV om krisesentrene
- Vi er veldig glad for at det har blitt flertall for at krisesentrene skal ha 80 prosent statlig finansiering, sier SVs familiepolitiske talskvinne etter at familiekomiteen la fram sin innstilling torsdag. - Men vi har fortsatt et stykke igjen før vi har fått en fullgod modell for krisesentrene.
Sosialistisk Venstreparti foreslo høsten 2002 at krisesentrene skulle bli en lovpålagt oppgave og at de skulle fullfinansieres av staten. Bakgrunnen for dette var at krisesentrene skulle få en hverdag som var mest mulig forutsigbar, og minst mulig avhengig av blant annet varierende kommuneøkonomi og vekslende politiske konstellasjoner.
Arbeiderpartiet støttet verken forslaget om lovpålegg eller fullfinansiering.
- Det er jo merkelig at Ap i løpet av samme stortingsperiode først sier nei for så å fremme et nesten likt forslag sjøl. Men vi kan jo ikke være negative når folk kommer til fornuft, sier May Hansen.
Dessverre er det bare SV og Arbeiderpartiet som vil ha et lovpålegg, og det blir det derfor ikke noe av i denne omgang. Fremskrittpartiet ble med på forslaget om 80 prosent statlig finansiering, og SV velger å støtte dette subsidiært.
- Dette er tross alt betraktelig bedre en dagens ordning med 50/50-fordeling mellom statlig og kommunal eller frivillig finansiering, og dette vil sikre at krisesentrene kan være et godt og stabilt tilbud for kvinner og barn på flukt.
Komiteen behandlet torsdag også et SV-forslag om lovpålagte incestsentre med samme 80/20-finansiering som for krisesentrene. Dette forslaget fikk ikke støtte fra noen av de andre partiene.
- Det er veldig skuffende og ganske oppsiktsvekkende at verken Arbeiderpartiet eller regjeringspartiene vil være med på denne helt naturlige oppfølgingen av krisesentervedtaket. Vi kan ikke gjøre annet enn å håpe at noen vil komme til fornuft når regjeringen legger fram sin vurdering i løpet av 2004, avslutter SVs May Hansen.
