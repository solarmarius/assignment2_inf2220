
Mandag 21. oktober 1996
KrF-leder Valgerd Svarstad Haugland:
ET ROMSLIGERE HUS FOR FAMILIEN
- Vårt alternative budsjett legger opp til en kraftig styrking av småbarnsfamilienes økonomi. Samlede overføringer vil etter vårt forslag ligge vel 2 milliarder kroner høyere enn hva Regjeringen har forutsatt i sitt budsjettforslag. At vi har funnet rom for en kontantstøtteordning for de minste barna, betyr at vi er synlige forkjempere for småbarnsforeldrenes rett til valg av omsorgsform, sa Valgerd Svarstad Haugland, leder i Kristelig Folkeparti, under dagens framleggelse av KrFs alternative statsbudsjett.
Svarstad Haugland la i Stortinget i forrige uke fram forslag til et omsorgstillegg til barnetrygden sammen med partifelle Solveig Sollie og Venstres Lars Sponheim. Budsjettforslagets oppfølging gjør det klart at partiet begynner å bli utålmodige i denne saken.
- Vi vet at småbarnsforeldre selv ønsker muligheten til å foreta sitt eget valg av omsorgsform. Stadig flere reagerer på urettferdigheten som ligger i at barnehageplasser utløser store subsidier, mens de som ikke får eller ikke vil ha barnehageplass blir stebarn i forhold til Regjeringens omsorgsmodeller. Ønsket om rettferdighet deles også både av Høyre og Senterpartiet, og da blir det unektelig frustrerende stadig å måtte møte nederlag i denne saken, sier Svarstad Haugland.
KrFs leder vil imidlertid ikke være med på at denne reformen vil gå på bekostning av foreldrenes mulighet til å velge barnehageplass.
- Vi har sagt at utviklingen av kontantstøttemodellen må skje parallelt med utbyggingen av barnehagene. Dette har vi også tatt høyde for i vårt budsjettalternativ, ved å fordoble statstilskuddet fra 10 000 kroner til 20 000 kroner pr plass ved omgjøring fra plasser for større barn til mer ressurskrevende "småbarnsplasser". Ved 6-årsreformen vil et helt årskull forsvinne fra barnehagen, men dette vil ikke komme de yngste til gode med mindre kostnadene ved plasser for de yngste i større grad godtgjøres, sier Svarstad Haugland.
I Kristelig Folkepartis tiltakspakke for småbarnsfamiliene inngår også 565 millioner kroner til økt barnetrygd, 31 millioner kroner til heving av fødselspengene, 7 millioner kroner til økt adopsjonsstøtte og 25 millioner kroner til styrking av barnevernet.
- Totalt koster vår tiltakspakke for barnefamiliene drøyt 2 milliarder kroner. Familiene er selve grunncellene, byggesteinene i vårt samfunn. I det perspektivet er familiene absolutt verdt dette, slutter Svarstad Haugland.
