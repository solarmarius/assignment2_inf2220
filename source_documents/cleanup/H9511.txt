
NSR
Valgkrets 13 Sør- Norge består av fylkene Oslo, Akershus, Hedmark (unntatt Engerdal kommune), Vestfold, Østfold, Vest- og Aust-Agder, Rogaland, Hordaland, Telemark, Buskerud, Sogn og Fjordane og Møre og Romsdal.
Valgprogram for perioden 2005-2009, valgkrets 13 Sør-Norge
Om Norske Samers Riksforbund (NSR)
NSR ble stiftet i 1968, og har siden da vært en mulighet for alle samer å gjøre sin stemme gjeldende inn i det norske og det internasjonale samfunn. NSR har vært en klar stemme i oppbyggingen og utviklingen av samisk samfunnsliv og kultur, og det er noe NSR vil fortsette med.
Norske Samers Riksforbund er en samisk hovedorganisasjon som driver aktivt kultur-, samfunns- og opplysningsarbeid gjennom sine lokallag og stiller til valg til Sametinget. NSR er den organisasjonen som har vært pådriveren for den positive utviklingen vi ser i det samiske samfunnet i dag.
NSR har som mål å forene det samiske folket på tvers av forskjellige særinteresser. Derfor er vår liste til sametingsvalget partipolitisk og religiøst uavhengig.
Tre sameforeninger er aktive i Sør-Norge og stiller felles liste. Det er Bergen Sameforening- NSR, Møre- og Romsdal Sameforening - NSR og Oslo Sámiid Searvi (Oslo Sameforening) - NSR.
NSR har hatt lederskapet i Sametinget siden etableringen i 1989, og har hatt Sametingets presidenter. Følgende har vært/er: Ole Henrik Magga fra Guovdageaidnu/Kautokeino (1989-1997) og Sven-Roald Nystø fra Divtasvuodna- Tysfjord (1997-2005). Aili Keskitalo fra Guovdageaidnu-Kautokeino er NSRs presidentkandidat til sametingsvalget 2005.
Valgprogram 2005-2009
1. Sametinget
Sametingets tiltak skal i større grad berøre befolkningen i Sør-Norge. Innskrivningen i samemanntallet har vist at økningen har vært stor, og fokuset på samenes behov for tiltak fra Sametinget vil sannsynligvis øke med årene.
NSR vil jobbe for at den enkelte same i vår valgkrets vil få et tilpasset tilbud i forhold til alder - fra vugge til grav.
NSR vil jobbe for å etablere samarbeidsavtaler mellom Sametinget og fylkeskommuner og kommuner i Sør-Norge.
2. Informasjons og kunnskapsformidling
Styrking av identitet
Vi vil jobbe for å styrke samers identitet utenfor de samiske kjerneområdene. Vi ser potensialet for at det er et stort nybrottsarbeid i forhold til å nå ut til den enkelte. Vårt mål er få etablert egne samiske møteplasser i vår store valgkrets. Dette kan være med på å trygge identiteten. Vi vil være med på å styrke og rekruttere samenes tilhørighet i hele Sør-Norge.
Barnehager
Vi vil jobbe for at samiske barn skal få mulighet til å gå i barnehager som legger vekt på deres samiske språk- og kulturbakgrunn. Det må legges til rette for å rekruttere fagpersonell med samisk språk og kulturkompetanse inn i barnehagene. Områder med stor pågang av søkere som ønsker samisk språk og kultur, bør få hjelp til å opprette egne barnehager/avdelinger for sine barn. De større byene i distriktet bør ha egne samiske barnehager. Vi vil også jobbe for tverrkommunale ordninger, for eksempel at foreldre som pendler til/studerer i Oslo skal ha mulighet til barnehageplass i den samiske barnehagen i Oslo.
Skole
Det må jobbes for å sikre at foreldre på grunnskolenivå og elever i videregående skoler får best mulig informasjon om deres barns rettigheter til samisk undervisning i og på samisk. Det er viktig med god informasjon til de ulike instanser på kommunalt og fylkeskommunalt nivå.
Vi vil styrke samisk forskning og utdanning ved høgskoler og universitet. Dette kan gjøres vet at samisk kultur, historie, religion, språk og samfunnsliv i større grad integreres i pensum og i fagområder. Det må fortsatt jobbes for at kompetansen i samisk språk og kultur i lærer- og førskoleutdanningen og annen utdanning styrkes, også for de som ikke er samer.
3. Helse- sosial satsing/barnevern
NSR vil jobbe for at barn, unge og voksne med samisk bakgrunn i Sør-Norge blir møtt av helsepersonell på sitt eget språk og egne kulturelle premisser. Her er det viktig med nytenking i forhold til at vi har generasjoner av samer som har vokst opp i Sør-Norge.
Vi skal jobbe for at samisk språk og kultur-kompetanse styrkes overfor de ulike fagområdene som kommer inn under dette område.
I Sør-Norge finnes spesialistsentre hvor samer fra hele Norge blir henvist, f.eks. blir barn med astma allergi og eksem ofte innlagt på Voksentoppen i Oslo.
Mennesker som får psykiske/rusproblemer er ofte svært sårbare; det er viktig at de blir "sett" og behandlet ut fra deres kulturelle bakgrunn.
Samer som sitter inne i norske fengsle må få sine rettigheter innfor kriminalomsorgen, fengselsvesen og lignende.
NSR vil utarbeide en egen handlingsplan for eldre samer bosatt i Sør-Norge. Målet er og finne ut om det er grunnlag for å opprette egne samiske bokollektiv/eldresenter i distriktet.
4. Kultur
NSR har siden stiftelsen hatt fokus på kultur og språkutvikling, og arbeider på Sametinget for en økt satsing på kulturfeltet.
NSR vil styrke det samiske kulturtilbudet i Sør-Norge. Samisk kunst må integreres som en naturlig del i undervisning/formidling i skoler - kulturskoler og kunstskoler i Sør-Norge. Det må satses på arenaer hvor de samiske kunstnere får utstilt sitt arbeid. I tillegg må det satses på å få frem samiske musikere, forfattere og lignende.
For å ivareta gammelt og nytt, myk og hard sløyd, må det arbeides for å få tak i kursholdere innenfor de ulike grener. Oslo Sámiid Searvi arrangerer slike kurs i dag. Vi registrerer en stor økning av interesserte. Det er viktig å få til slike tilbud i de større byene, og dette er med på å skape en felles arena som danner en naturlig møteplass.
Det har vist seg at samiske gudstjenester trekker mye folk. Tilbudet om samiske gudstjenester i Sør Norge må styrkes. NSR vil jobbe for å opprette en egen prestestilling for i Sør-Norge.
Vi vil jobbe for at konfirmanter - kirkelige og borgelige - med samisk bakgrunn får et tilpasset konfirmasjonsopplegg som styrker deres identitet og religiøsitet i deres kulturelle kontekst.
NSR vil fortsatt jobbe for at samiske symboler som f.eks. det samiske flagget må kunne brukes på lik linje med det norske. Målet er at det samiske flagget kan vaie side om side med det norske på grunnlovsdagen.
5. Samisk hus
Oslo har fått eget samisk hus, og kan på mange måter være en forgangsidé for andre byer i Sør-Norge. NSR ønsker å sikre fremtidig drift av Samisk Hus i Oslo, og å etablere samiske hus i andre byer i Sør-Norge. Slike møteplasser vil være identitetsstyrkende for samene.
Den norske allmennheten trenger et sted å henvende seg til for å få informasjon om samer og samiske forhold. Målsettingen er at Samisk hus skal bli et åpent hus for publikum.
Det jobbes for å etablere språksenter i lokalene. Å etablere infobank om samiskundervisning i og på samisk ser vi som nødvendig. Vår målsetning er at det opprettes egne stillinger i Samisk hus. Det vil være naturlig å ha et tett samarbeid med samiske kunstnere/organisasjoner som kan ha faste utstillinger i lokalene.
Det må jobbes for å sikre at de største byene i Sør-Norge får slike arenaer, som igjen kan dele erfaringer om hvordan man kan nå ut til folket på en best mulig måte - et samlet samefolk.
6. Media
NSR vil jobbe for å styrke samiske medier i Sør- Norge. Det er viktig å bruke de ulike mediene for å nå ut til det samiske folk. Distriktet er stort, og det er viktig å få ut informasjon om samiske forhold.
NSR vil jobbe for at samiske radiosendinger blir tilgjengelige i hele Sør-Norge.
Oslo Sámiid Searvi - NSR jobber for å styrke samer i Oslo og omegns identitet og tilbud på arenaer som kultur og språk.
Oslo Sámiid Searvi - NSR
- startet samisk barnehage i Oslo, og drev den de første årene. Samisk barnehage i Oslo har hittil hatt 16 plasser årlig, og vil utvide fra høsten 2005 med 12 nye plasser.
- tok initiativ til å etablere et samisk hus i Oslo, og var med på opprettelsen av Samisk Hus i Oslo, som ble åpnet 3. desember 2004.
- jobbet for og etablerte samisk språk-undervisning i Osloskolene. I skoleåret 2004/2005 var det rundt 35 elever med samisk undervisning i grunn-/videregående skole. Disse elevene tilhører 16 skoler.
- har arrangert og arrangerer kurs i samisk på ulike nivå. Fra høsten vil det bli startet minimum tre språkkurs.
- starter kurs i hard- og myksløyd høsten 2005.
- arrangerer den årlige vinterfestivalen. Vinter-festivalen 2005 ble arrangert for 2. gang, og var et svært vellykket arrangement.
- har arrangert årlige vår- og høstfester/arrangement med samiske artister og med servering av samisk tradisjonell mat.
- tok initiativ til samiske gudstjenester i Oslo med påfølgende kirkekaffe.
- representanter fra OSS satte flaggsaken på dagsordenen, hvor det først var forbud for samiske barn å bruke sameflagg i barnetoget til at debatten ble hevet til å gjelde samiske flagg på offisielle flaggstenger.
- har en egen hjemmeside med informasjon om samiske kulturaktiviteter www.samer .no.
