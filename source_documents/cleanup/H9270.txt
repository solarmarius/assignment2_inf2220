
2.6.2005
Ola D. Gløtvold, Stortingsrepresentant for Senterpartiet
Senterpartiet vil styrke og sikre sykehusene og akuttberedskapen
Senterpartiet var imot helseforetaksreformen, og mener fortsatt at sykehusene og spesialisthelsetjenesten må styres og utvikles gjennom folkevalgte organ.
Ved hver budsjettbehandling etter at helseforetakene ble etablert har Sp fremmet forslag om en sterkere økonomisk prioritering av sykehusene og spesialisthelsetjenestene. Dessverre har vi ikke fått støtte for dette, og kan i forbindelse med Revidert Nasjonalbudsjett registrere at sykehusene og spesialisthelsetjenesten har dramatisk dårlig økonomi.
Senterpartiet vil også ved denne budsjettbehandlingen prioritere mer penger til driften av vårt helsevesen. Vi mener for øvrig at status- og regnskapsreglene for helseforetakene må bedres, at kravet om balansetidspunkt utsettes og at det tidligere forslaget fra Senterpartiet om gjeldslette må vurderes på nytt.
Senterpartiet vil fortsette kampen for å bevare lokalsykehusene, disse institusjonene må ikke svekkes og avvikles, men utvikles til moderne akuttberedskapsenheter som kan samhandle med både primærhelsetjenesten og den mest spesialiserte spesialisthelsetjenesten. Lokalsykehusene må ha faglige innehold så de kan fungere som fullverdige akuttsykehus og være en faglig kompetansebase og støtte for omliggende primærhelsetjeneste.
Senterpartiet er spesielt bekymret for den akuttmedisinske beredskapen og ambulansetjenesten. Meldinger om uforsvarlige forhold i ambulansetjenesten betinger et løft for å få denne viktige samfunnstjenesten opp på et akseptabelt nivå. Derfor vil Sp kreve at Regjeringen innfører krav til responstid for ambulansetjenesten i alle deler av landet. Regjeringen fikk pålegg allerede i 2001 om å utarbeide en plan for ambulansetjenesten der økonomi og krav til respons/utrykningstid skulle innarbeides. Først nå i vår kom svaret fra Regjeringen, og da var kravet til responstid utelatt av økonomiske grunner. Det er uakseptabelt at Regjeringen vurderer trygghet og sikkerhet for liv og helse på en slik måte, og Sp vil, samtidig som vi krever responstidskravet innført for våre ambulanser, fremme forslag om økonomisk dekning av dette slik at ambulansetjenesten kan bedres i tråd med dette allerede nå i 2005
