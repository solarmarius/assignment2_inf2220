
Laurdag 3. november
Fråsegn frå KrFs landsstyre: Det hastar med kulturminnefond
Eit norsk kulturminnefond må på plass snarast råd. Det er viktig at landet i gode økonomiske tider sikrar kulturminna våre for etterslektene. Staten må ta ein større del av det økonomiske ansvaret for sikring av dei viktigaste kulturminna våre, uttalar landsstyret i Kristeleg Folkeparti frå sitt møte i Oslo 2.-3. november 2001.
Noreg har ein solid statsøkonomi, og det ville vera naturleg at ein nytta avsetjingar av mellom anna overskott frå petroleumsverksemda til eit solid kulturminnefond. Dette må byggjast opp over fleire år, men det er viktig at ein kjem i gang så snart som råd. Fondet bør organiserast slik at det femner heile spekteret av kulturminne. Ulike instansar må også inn i biletet når det gjeld styring av fondet. Framtidige løyvingar frå kulturminnefondet bør også utløyse midlar frå kommunar og private aktørar.
Etablering og oppbyggjing av eit kulturminnefond må koma i tillegg til årlege solide løyvingar til kulturminnevernet. Ansvar for unike kulturminne av nasjonal verdi må i hovudsak sikrast gjennom statlege midlar.
Innan kulturminnevernet er det i dag ikkje samsvar mellom dei lover og forskrifter som regulerar dette og dei økonomiske verkemiddel samfunnet stiller til disposisjon.
Det må utgreiast ei skattefrådragsordning for vedlikehaldsutgifter til freda bygningar. Dette må organiserast slik at både privatpersonar og private organisasjonar som er eigarar av freda kulturminne, får nytte av ordninga.
