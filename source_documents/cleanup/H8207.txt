
Oslo, 12. mars 2004
Venstre
Trine Skei Grande, parlamentarisk leder i Venstre og Runolv Stegane, Venstres medlem i kommisjon for Lokaldemokrati
Store forventninger til kommisjon for lokaldemokratiet
Store forventninger til kommisjon for lokaldemokratiet Venstres parlamentariske leder, Trine Skei Grande, er glad for at Regjeringen i dag har utnevnt en kommisjon for lokaldemokrati, etter initiativ fra Venstre. Hun har store forventninger til Venstres Runolv Stegane og de andre medlemmene i kommisjonen.
Venstre har lenge vært bekymret for lokaldemokratiets framtid, og mener den lave valgdeltakelsen i fjor høst må være et varsko. Venstre hadde lokaldemokrati som en av sine viktigste saker i valgkampen, og etter valget foreslo Venstres stortinsgruppe at en slik kommisjon for lokaldemokratiet måtte oppnevnes.
Valgdeltakelsen viser at avstanden mellom borgeren og den folkevalgte har blitt for stor, samtidig som flere velgere har etterlyst lokale løsninger og fokus på disse. For Venstre blir det derfor helt nødvendig å starte en prosess som desentraliserer makt fra statlig nivå og ned til kommunene, sier Skei Grande.
Kommunene må ha frihet til å velge egne løsninger og større frihet til å styre over egne midler, sier Runolv Stegane, som lover at han skal kjempe en innbitt kamp for lokalt selvstyre i kommisjonens arbeid.
---
Runolv Stegane har bak seg 20 år i lokalpolitikken (kommunestyre) i Sigdal, to perioder i formannskap, en periode leder oppvekst, en periode leder kontrollutvalget, gruppeleder for Venstre i Buskerud fylkesting.
