
05.07.02
Eli Sollied Øveraas (Sp):
Senterpartiet sender brev til Kulturministeren:
Reagerer på kort høringsfrist for NRKs distriktskontor
Senterpartiets stortingsgruppe reagerer på at NRKs ledelsen har satt frist til 1. august for den interne høringsrunden om omorganisering av distriktskontorene. Med tanke på at fellesferien står for døra betyr det liten mulighet for de ansatte på distriktskontorene til å komme med sine reaksjoner og innspill til innstillingen.
- Det er beklagelig at NRKs ledelse på denne måten vanskeliggjør den interne prosessen internt i NRK, sier Eli Sollied Øveraas som er kulturpolitisk talsperson i Senterpartiet. Med tanke på de drastiske forslagene som ligger i innstillingen fra distrikts- og nyhetsredaktøren, bør de ansatte få en reell mulighet til å komme med sine synspunkter.
Eli Sollied Øveraas har på vegne av Senterpartiet stortingsgruppe i dag sendt brev til Kultur- og kirkestatsråd Valgerd Svarstad Haugland, der partiet anmoder om at statsråden tar kontakt med ledelsen i NRK med sikte på forlenget høringsfrist.
- Senterpartiet mener denne saken er av en slik karakter, at den bør forelegges Stortinget til behandling, sier Sollied Øveraas. - Det vil i den forbindelse være svært verdifullt å få innspill og synspunkter fra de berørte distriktskontorene. Det fordrer da at disse får en reell mulighet til uttalelse i saken, avslutter Sollied Øveraas.
