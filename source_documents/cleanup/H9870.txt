
Stortinget, 31. januar 2006
Dagfinn Sundsbø, stortingsrepresentant Senterpartiet
Tlf. xx
BER STATSRÅDEN FÅ FRAM FAKTA OM SOSIALHJELP I KOMMUNENE
NRK og andre medier har presentert undersøkelser som viser at 90% av kommunene vil redusere sosialhjelpsatsene i 2006. Mye tyder på at dette er feil. Dagfinn Sundsbø, Senterpartiets medlem av Stortingets arbeids- og sosialkomite, har i spørsmål til Arbeids- og inkluderingsminister Bjarne Håkon Hansen bedt om at de reelle fakta nå kommer fram . Kan Statsråden avkrefte at et flertall av kommunene reduserer nivået på sosialhjelp dette året?, spør Sundsbø.
Mens tidligere undersøkelser har vist at 90% av kommunene hadde sosialhjelpsatser på nivå med eller høyere enn Statens veiledende retningslinjer, presenterte NRK for en tid tilbake en ny undersøkelse som viser det motsatte. 90% av kommunene reduserer ytelsene for 2006 i forhold til de veiledende satsene. Disse tallene er senere gjengitt av andre medier og blir brukt som dokumentasjon på at kommunene ikke følger opp Regjeringens satsing på fattigdomsbekjempelse. Dette på tross av økte overføringer til kommunene for 2006
Statens rundskriv om endringer i de veiledende satsene for sosialhjelp i 2006 ble sendt kommunene 22.12.05. Det flertallet av kommunene som følger de veiledende satsene, vil derfor ikke ha kunnet endret disse før årsskiftet. Dersom undersøkelsen som er foretatt rundt årsskiftet ikke har tatt høyde for dette, må det stilles spørsmål ved seriøsiteten i det fortatte arbeid, sier Dagfinn Sundsbø, som ber statsråden bidra til å bringe klarhet i hvordan kommunene har forholdt seg til Statens rundskriv.
