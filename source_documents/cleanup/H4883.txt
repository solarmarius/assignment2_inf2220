
12. juli 2001
Thorbjørn Jagland
Sommermelding
Tirsdag kom meldingen om at Norge rangerer høyest av alle verdens land på FNs indeks over menneskelig utvikling. Leder for FNs utviklingsprogram skrev i Aftenposten onsdag at denne plasseringen ikke er tilfeldig. Han skriver at det er dokumentert at vellykket menneskelig utvikling er et resultat av god politikk like mye som av økonomisk vekst. Men det gjelder å ikke bli hovmodig og overse de manglene og svakhetene som fortsatt eksisterer i vårt eget samfunn.
Aftenposten hadde onsdag en annen viktig reportasje, om en 95 år gammel kreftsyk kvinne som ble utskrevet fra sykehuset og kom hjem til tomt hus. Så fikk hun plass på et sykehjem, i en seng på badet. Det er godt at slikt blir tatt opp av media for å minne oss om at alt ikke er like bra i Norge. Vi har lett for å glemme dette. Det kan være fristende å trekke fram alt som er bra når man sitter i regjering, og fokusere på alt som er dårlig når man er i opposisjon. Jeg tror også vi i Arbeiderpartiet har hatt den tilbøyeligheten. For eksempel innså vi ikke tidlig nok at inntektsforskjellene økte i landet vårt og at det fortsatt fantes fattige mennesker som falt utenfor velstanden. Lederen for FNs utviklingsprogram minnet om dette i den nevnte artikkelen. Og reportasjen om forholdene i helse-Norge minner oss om at mye er ugjort. Derfor er det så viktig å fokusere på at velferdsbygging og fordelingspolitikk fortsatt er nøkkelen til ny framgang. Utfordringene i helsevesenet er store. Norge får stadig flere eldre som har krav på helsetilbud og pensjoner. Derfor har vi denne stortingsperioden tatt et krafttak innen eldreomsorgen. Vi må fortsette å bygge den ut og helsevesenet må tilføres stadig mer ressurser. Når staten overtar eierskapet til sykehusene, blir det mer helhetlig styring av helsevesenet. Vi bruker allerede store ressurser på vårt helsevesen. I tidsrommet 1990 til 1999 har det vært en realvekst i de offentlige utgiftene til helsemessige ytelser, pleie og omsorg på 54,3 prosent.
Likevel er utfordringene store. Ser vi framover vet vi at både ny teknologi og aldersutvikling setter helsevesenet på en enorm prøve. Dette er grunnen til at Arbeiderpartiet sier vi må gjøre det viktigste først. Sannheten er at økningen i alderspensjoner og økt ressurstilgang til helsevesenet som følge av aldersutviklingen i befolkningen, krever svært mye av det man kan ta ut i økt offentlig forbruk i årene som kommer. Da blir det galt å kutte skattene med 78 milliarder slik Høyre foreslår.
