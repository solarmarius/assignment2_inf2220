
tirsdag 19. januar 1999 14:00:21
- Uheldig spill om EU-sakene
- Det er uheldig at Arbeiderpartiet og Høyre bruker EU-sakene som ledd i et innenrikspolitisk, taktisk spill. Utenriksministerens redegjørelse viser at regjeringen har en aktiv Europa-politikk, og opposisjonen bør være konstruktive i forhold til dette, sier Venstres utenrikspolitiske talsmann, Harald Hove.
Hele Stortinget må legge de samme premisser til grunn for Europa-politikken, nemlig EØS-avtalen og respekt for folkeavstemningen. Jeg har inntrykk av at opposisjonen dessverre er mer opptatt av å benytte EU-sakene til å kritisere regjeringen. Dette bryter med et viktig, prinsipp i norsk utenrikspolitikk, nemlig at man søker størst mulig enighet om Norges forhold til andre land.
Det er også påfallende at Thorbjørn Jagland nærmest opererer som en alternativ statsminister, samtidig som statsministeren og finansministeren møter EU. Det er positivt at Arbeiderpartiet holder kontakt med sine søsterpartier i EU, men valg av tid og markering av uenighet med regjeringen, gjør at Jagland skaper inntrykk av å blande partipolitikk og egenmarkering inn i det som bør være et felles nasjonalt anliggende, sier Hove.
- Heller ikke "Nei til EU" kan legge premissene for norsk Europa-politikk. - Dagens oppslag i Nationen, der flere tillitsvalgte sier at regjeringen bør gå av fordi det angivelig skal tjene nei-sidens taktiske interesser, viser dette med tydelighet. Dagens "Nei til EU" er ikke representative for den brede fronten som vant folkeavstemningen, og kan derfor ikke tale på vegne av dem. Intet seriøst politisk parti kan drive politikk på den måten Nei til EU anviser, ved å melde seg ut av politikken dersom en ikke har flertall for sitt syn i alle saker.
Det er stor dynamikk i europeisk politikk, og det er viktig at Norge følger med og forholder seg aktivt til å ivareta Norges interesser. Det vil både Venstre som parti og regjeringen gjøre, på grunnlag av at vi ikke er medlem og i EØS-avtalen. På det grunnlaget bør en kunne samles om løsningene som er til beste for Norge. Det bør ikke være så vanskelig dersom det partipolitiske spillet og opposisjonens stadige behov for å svekke regjeringen legges til side i disse sakene, sier Harald Hove.
