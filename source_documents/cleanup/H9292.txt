
9.6.2005
Eli Sollied Øveraas, stortingsrepr. Sp
Nye skattereglar for skogbruket er dårleg distriktspolitikk!
Møre og Romsdal har i overkant av 6000 skogeigarar. Det er mange og relativt små skogeigendommer, og ingen av dei har inntekt frå skogen som hovudinntekta si. I Møre og Romsdal er det over 120 bedrifter med om lag 1500 årsverk i trebasert industri, og etterspørselen etter tømmer i fylket er større enn det som vert hogd i fylket.
Skogeigarlag, kommuner og fylket har frå i år forsterka innsatsen for å auke hogsten, då det er sterkt ynskjeleg med auka uttak av råstoff frå skogen i fylket.
Eit aktivt skogbruk gir grunnlag for sysselsetting, gjerne i kombinasjon med annan verksemd, og bidreg såleis til å halde oppe busetjinga i distrikta. Auka fokus på produksjon av bioenergi og annan næringsmessig utnytting av eigedommene, vil gi nye muligheiter i åra framover.
Då Stortinget behandla skogbrukslova i mars i år, viste ein samla næringskomite til den betydningen skogen har for næringsutvikling, og alle partia peika på at det trengst langsiktig strategi i næringa, samstundes som ein har ein dagsaktuell utfordring i å skaffe råstoff frå skog til både treindustrien og annan industri.
Då Stortinget behandla skattereforma i juni 2004, presiserte samtlige parti at ei av skattesystemet sine hovedoppgåver, også skal vere å fremje/bidra til effektiv bruk av samfunnet sine ressursar.
Senterpartiet, Framskrittspartiet og Kystpartiet påpeika at det er på tide å ta begrepet "næringsnøytralitet" ut av bruk ved utforming av skattesystemet.
Regjeringa har fulgt opp skattereforma med fylgjande forslag:
- Avvikle ordninga med 5-års gjennomsnittslikning for skogbruk
- Oppheve skattefritaket for realisjon av jordbrukseigedommer (Eigedommen må ha vore eigd i meir enn 10 år)
Reglane vart vedteke med støtte frå Frp i budsjettforliket.
I revidert nasjonalbudsjett foreslo så Regjeringa at inntekter fra skogbruk skal skatteleggast som personinntekt. I dag vert inntekt frå skogen skattelagt som kapitalinntekt på 28 pst. Endringa vil føre til at skattenivået vert nesten dobla - 48 pst skatt kan fort bli resultatet!
Dette kan neppe kallast næringsvennlig frå Regjeringa - her er det viktigare å halde fast på eit skattesystem som sikrar næringsnøytralitet, enn eit skattesystem som kan legge til rette for næringsutvikling og arbeidsplassar i naturbaserte næringer.
For Senterpartiet er det viktig å fokusere på at skogbruket skal ha gode skattevilkår. På landsbasis er om lag 30 000 personar sysselsett innanfor skogbruket og skogindustrien. Skogbruket er og ei typisk distriktsnæring som mottek svært lite i offentlege overføringer.
Senterpartiet vil føre ein aktiv og målretta næringspolitikk, og foreslår at inntekter frå skogbruket vert skattelagt flatt med 28 pst.
Senterpartiet vil og foreslå å gjeninnføre regelen med skattefri gevinst ved sal av jordbrukseigedommer som har vore på eigarens hender i minst 10 år.
Senterpartiet meiner og at ved sal av skog til barskogvern, skal gevinsten vere skattefri.
