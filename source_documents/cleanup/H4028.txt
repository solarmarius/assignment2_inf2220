
20.3.2001
Marit Tingelstad,
Pressemelding fra
Saken om privatskolen Oasen barneskole
- LIKEBEHANDLING VIKTIG
Senterpartiet står som medforslagsstiller for forslaget om at privatskolelovens formålsparagraf og prinsippet om likhet skal legges til grunn for behandling av en eventuell ny søknad fra den private skolen Oasen barneskole. I realiteten innebærer dette at en søknad fra Oasen barneskole skal få godkjenning etter Privatskolelovens § 3a.
Senterpartiet stortingsgruppe har i denne saken lagt vekt på prinsippet om likhet for loven. 10 andre skoler som driver etter samme pedagogikken har fått godkjenning, slik Oasen barneskole også fikk i mars 2000. Ut fra prinsippet om likebehandling går derfor Senterpartiets stortingsgruppe inn for at Oasen barneskole nå skal få godkjenning.
I henhold til dagens privatskolelov kan det gis godkjenning til opprettelse og tilskudd til skoler som opprettes av religiøse og/eller etiske grunner, eller som opprettes som et faglig pedagogisk alternativ. Det er Kirke- undervisning og forskningsdepartementet som i hvert enkelt tilfelle avgjør om skolen tilfredsstiller kravene etter privatskoleloven, og om skolen etter en samlet vurdering skal godkjennes med rett til tilskudd.
- Når Senterpartiets landsmøte har vedtatt en mer restriktiv holdning til oppretting av private grunnskoler som ikke bygger på alternative pedagogiske retninger, kan vi ikke utelukke at Senterpartiet som en følge av dette vurderer en endring av privatskoleloven i neste stortingsperiode, sier Marit Tingelstad som er Senterpartiets utdanningspolitiske talskvinne.
