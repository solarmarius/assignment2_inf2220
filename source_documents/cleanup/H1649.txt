
Stortinget, 29. mars 2000
FREMSKRITTSPARTIETS
STORTINGSGRUPPE
fra stortingsrepresentant Per Sandberg, FrPs familiepolitiske talsmann
- BARNE- OG FAMILIEMINISTEREN
TAR FEIL OM KONTANTSTØTTEN!
- Jeg tar sterk avstand fra den måten Barne- og familieminister Karita Bekkemellem Orheim tolker resultatene av NOVAs undersøkelse om virkningene av kontantstøtten som blir omtalt i Aftenposten i dag.
Dette sier stortingsrepresentant Per Sandberg, Fremskrittspartiets familiepolitiske talsmann.
Sandberg sier videre at kontantstøttens formål har ikke kun vært å få til mer samvær mellom foreldre og barn, men det har vært like viktig for de partiene som vedtok kontantstøtteordningen å gi familiene en mye større valgfrihet i hvordan de vil organisere sin egen hverdag. - Ut i fra dagens artikkel i Aftenposten ser det ut som om Barne- og familieministeren totalt har glemt denne viktige siden av kontantstøtte ordningen, sier Per Sandberg, som tror at Arbeiderpartiet ikke ønsker å innrømme at dette er en av de viktigste resultatene av kontantstøtteordningen.
- For oss er det viktig at familiene likestilles når det gjelder overføringer fra det offentlige. Tidligere var det kun de som hadde barn i barnehage som fikk store summer fra det offentlige igjennom subsidierte barnehageplasser. De som ikke fikk plass måtte selv, uten offentlig støtte, ordne barnepass. I dag ser vi at et stort antall foreldre ikke synes at barnehage er det beste tilbudet for sine barn, ved at de velger andre ordninger for barnepass, for eksempel dagmamma. Dette er en av kontantstøttens beste virkninger, og det er beklagelig å konstatere at Barne- og familieministeren undervurderer dette, avslutter han.
