
17.03.03
Senterpartiet
Tre statsråder i Bondevik I med råd til sin tidligere regjeringssjef: Utnytt ledig kapasitet i anleggsbransjen og skaff SND friske midler
-Utnytt ledig kapasitet i anleggsbransjen til vedlikehold, rassikring og fjerning av flaskehalser på enkelte vegstrekninger. Gi en ekstrabevilgning på 500 millioner kroner til SND i neste års budsjett, noe som vil gi 1000 nye arbeidsplasser. Dette var rådene tre statsråder i Bondevik I regjeringen i ettermiddag ga sin tidligere regjeringssjef Kjell Magne Bondevik.
I dag var turen kommet til Senterpartiet i møteserien mellom Regjeringen og partiene på Stortinget for å drøfte tiltak for å motvirke den stigende arbeidsledigheten. De tre tidligere statsrådene Magnhild Meltveit Kleppa, Åslaug Haga og Marit Arnstad møtte fra Senterpartiet. Meltveit Kleppa i egenskap av parlamentarisk nestleder, Haga som nyvalgt leder og Arnstad som næringspolitisk talskvinne.
Når det gjelder mer langsiktige tiltak var Senterpartiets anbefaling en målrettet satsing på områder der Norge kan bli best også internasjonalt. Dette gjelder maritime og marine næringer, offshore og verftsindustri, romindustri, treforedling, møbelindustri og reiseliv. Det er også nødvendig med solide instrument for bedre kapitaltilgang, både mot større kunnskapsbedrifter og småbedrifter. Statlig støtte til bredbånd er viktig for å sikre lik tilgang til ny teknologi til lik pris over hele landet.
