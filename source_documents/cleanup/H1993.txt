
Fredag 21. februar 1992
Parlamentarisk leder Kåre Gjønnes i Sogn og Fjordane:
STORTINGSFLERTALLET AVGJØR
Det er stortingsflertallet som avgjør om vi i fremtiden vil ha levedyktige lokalsamfunn. Arbeiderpartiet må "pustes" i nakken dersom dette skal skje, sier Kristelig Folkepartis parlamentariske leder Kåre Gjønnes i forbindelse med års-møtet i Sogn og Fjordane KrF.
-Ressursene ligger i distriktene, og det er avgjørende å kunne ha hånd om nasjonal prioritering og styring i forhold til våre primærnæringer. Dersom et flertall på Stortinget ønsker en landbrukspolitikk som er lik den EF fører, blir resultatet det samme for bygde-Norge enten vi har en handelsavtale, en EØS-avtale eller et EF-medlemsskap. En fjerdedel av Stortinget kan ikke stanse en slik politikk, slår Kåre Gjønnes fast.
-En EØS-avtale gir muligheter til å ivareta den del av næringslivet som er helt avhengig av et marked der de markedsøkonomiske spilleregler gjelder, og samtidig kunne føre en langt mer "samfunnsøkonomisk" politikk med utgangspunkt i ressursene i distriktene innenfor de begrensninger GATT legger, sier han. Han understreker at KrF ønsker å legge forholdene politisk til rette for industrinæringene, og ta vare på arbeidsplassene i primærnæringene.
-Ikke noe land kan idag isolere sin nasjonale økonomi. Vi er helt avhengige av samhandel med andre land. Dette kan best ivaretas på en ryddig måte innenfor forpliktende samarbeidsavtaler. Det er utfra disse intensjonene Kristelig Folkeparti har støttet EØS-forhandlingene, sa Kåre Gjønnes på årsmøtet i Sogn og Fjordane KrF.
