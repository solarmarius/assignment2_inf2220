
søndag 26. september 1999 12:59:14
Landsstyret i Venstre:
- Viktige innspel frå ytringsfrihetskommisjonen
Landsstyret i Venstre helsar innstillinga frå ytringsfrihetskommisjonen velkomen. Forslaga og argumentasjonen fell saman med Venstre sine haldningar på dette feltet gjennom mange år.
I eit liberalt samfunn som det norske er det avgjerande at kåra for ytingsfridom blir debattert, modernisert og styrka. Vi treng auka ytringsfridom fordi dette medverkar til åpenhet om viktige prosessar som igjen er heilt avgjerande for at folkestyret skal fungere.
Det kan i dag vere straffbart å setje fram sterkt avvikande, evt. krenkjande, synspunkt offentleg. Venstre meiner slike ytringar ikkje bør tvingast under jorda av rettsapparatet. Dei bør fram i lyset, og møtast med politisk debatt i opne rom. Vår evne til å tole "ubehagelege" ytringar er eit mål på kvaliteten i demokratiet.
For eit liberalt parti kan avveininga mellom auka ytringsfridom og enkeltmennesket sitt personvern vere vanskeleg. Venstre meiner at omsynet til ytringsfridom må vege tyngst, og støttar framlegger frå kommisjonen om at ytringar som blir sett fram i "aktsom god tro" skal vere straffefrie.
Landsstyret i Venstre er spesielt glad for at ytringsfrihetskommmisjonen også foreslår ein styrking av offentlegheitsprinsippet.
