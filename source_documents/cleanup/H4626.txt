
20. september 1999
Thorbjørn Jagland
J@glandbrev 20. september 1999
- Landsstyremøtet blir startskuddet for vår nye programdebatt. Det er to år til Stortingsvalget. Nå inviterer Arbeiderpartiet til debatt om viktige problemstillinger i programmet vi da skal gå til valg på. Debatten vil gå fram mot landsmøtet i november neste år, skriver partileder Thorbjørn Jagland i sitt @-brev. - Sentralt i debatten vil velferdssamfunnet, og dets framtid stå - slik det bestandig gjør i Arbeiderpartiets programdebatter. Ganske enkelt fordi velferdssamfunnets styrke avhenger av at vi hele tiden klarer å fornye det i takt med nye utfordringer og krav.
Kjære @brev-venn
En uke er gått siden valget. Det var mange som gjorde en kjempejobb i Arbeiderpartiets valgkamp. De skal ha stor takk. Valgresultatet ble likevel ikke slik vi i Arbeiderpartiet hadde håpet på. Resultatene varierer imidlertid svært mye fra kommune til kommune. Over hele landet er det store og små kommuner som har gjort svært gode valg.
La meg bare nevne som eksempel at Arbeiderpartiet ligger godt an til å få ordfører eller byrådsleder i Tromsø, Bergen, Bodø og Drammen. Vi skal selvsagt være grundige i analysene av hva som ikke var godt nok i denne valgkampen, men vi må være minst like gode til å lære av de positive erfaringene mange kommunepartier har høstet.
Når landsstyret i Arbeiderpartiet samles torsdag og fredag skal vi evaluere valgkampen. Men hovedsaken blir å se framover, både mot høstens arbeide i Stortinget og lenger fram.
Landsstyremøtet blir startskuddet for vår nye programdebatt. Det er to år til Stortingsvalget. Nå inviterer Arbeiderpartiet til debatt om viktige problemstillinger i programmet vi da skal gå til valg på. Debatten vil gå fram mot landsmøtet i november neste år.
Sentralt i debatten vil velferdssamfunnet, og dets framtid stå - slik det bestandig gjør i Arbeiderpartiets programdebatter. Ganske enkelt fordi velferdssamfunnets styrke avhenger av at vi hele tiden klarer å fornye det i takt med nye utfordringer og krav.
I debatten mellom partilederne på TV2 rett etter valget slo Venstres leder Lars Sponheim fast følgende: Vi kjører nå på en kollisjonskurs som vil krasje en gang ti år fram, kanskje, når det gjelder finansieringen av velferdsstaten vår. Og samtidig kommer det til å bli en voldsom kamp om arbeidskraft i denne perioden, og det er ikke lett å være en liten mindretallsregjering og ta de store grepene som skal føre oss på riktig
kurs.
Sponheim treffer med sin analyse, men hittil har ikke Regjeringens vilje til å gjøre noe med det han sier vært veldig stor. Siktemålet synes snarere å være Regjeringens overlevelse fra det ene budsjettet til det neste. Det blir lite langsiktig.
Dette er bakgrunnen for at jeg har invitert til dialog også med andre partier om de store utfordringene i velferdssamfunnet. Vi burde i det minste kunne samles om en felles virkelighetsbeskrivelse å jobbe ut fra. Det kan så danne grunnlag for konkrete planer - både når det gjelder finansiering av velferden i årene framover, og ikke minst hvordan vi skal skaffe folk nok til helse, omsorg og utdanning.
Her er vi allerede langt på etterskudd. Det mangler over 7000 ansatte til å fylle viktige stillinger i helse og sosialomsorgen. I løpet av de neste tiårene vil behovet for omsorg fordobles. Det skyldes et økende antall eldre, blant annet mange flere over 80 år. Når vi snakker om disse utfordringene kan det oppfattes som om det er et problem at andelen eldre øker! Slik er det ikke. Tvert imot. Økende alder er et tegn på økt velferd og velstand. Det skal vi være glade for. Men for at dette ikke skal utvikle seg til et problem, må vi nå legge planer for hvordan vi skal møte de store behovene for omsorg og helse. Hvordan skal vi få nok unge mennesker i årene framover til å ville jobbe med helse, omsorg og utdanning - og hvordan skal vi få dem til å forbli i yrket.
I høst så vi at søkningen blant annet til lærerskole og førskolelærer-studiet gikk ned. Samtidig ser vi at mange av de som utdanner seg til blant annet sykepleiere, slutter i yrket etter få år. Mange av disse yrkene har det til felles at de er lavt lønnet, og kanskje oppleves som lite utviklende og svært slitsomme. Skal vi gjøre noe med dette må status og arbeidsvilkår løftes. Da handler det om lønn - men også om mulighet til etterutdanning, medbestemmelse, arbeidsorganisering, arbeidsmiljø og anledning til å kombinere omsorg og lønnsarbeid.
Jobb på sykehus, innen eldreomsorg, på skoler og i barnehager er jobb med mennesker. Det er givende, men det er også krevende. Man kan lett gå tom hvis det ikke er et gjennomtenkt opplegg for den enkelte ansatte. Mange vil nok være enig i at dette er alt for dårlig i dag. Da må det forbedres. Uten folk som vil jobbe i disse yrkene bryter velferden sammen.
Det blir en viktig oppgave de neste årene å hente inn igjen dagens underskudd på folk - og gjøre dette bedre framover.
