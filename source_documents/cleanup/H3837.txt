
4.10.99:
Marit Tingelstad,
Pressemelding fra
Kirke, -utdannings og forskningsdepartementets budsjett:
KVALITET I OPPLÆRINGA OG RETT TIL VIDEREGÅENDE OPPLÆRING FOR VOKSNE
- Regjeringens prioriteringer er viktige for å heve nivået i skolen og for å bidra til en kompetanseheving for alle, sier utdanningspolitisk talskvinne for Senterpartiet Marit Tingelstad i en kommentar til det framlagte statsbudsjettet. - Det skjer en firedobling av innsatsen sammenlignet med 1999 på lærerutdanning/etterutdanning av lærere på IKT-området. Dette er både en riktig og nødvendig satsing for at Norge skal henge med i utviklingen av ny teknologi. FOU-arbeid må stå sentralt her.
- Jeg setter særlig stor pris på regjeringens forslag om å bevilge 50 millioner til permisjons- og/eller hospiteringsordninger for lærerne. Slik kan lærene få nærmere kjennskap til og innsikt i prosessene i arbeidslivet, noe som vil komme hele opplæringen til gode.
Rett til videregående opplæring for voksne
Regjeringen varsler videre at den vil gi rett til videregående opplæring til voksne som ønsker det (født før 1978).
- Dette er i tråd med Senterpartiets løfter før valget i 1997 og en meget bra oppfølgning av kompetansereformen som ble vedtatt i vår. Videregående opplæring er selve fundamentet for videre utdanning og kompetanseoppbygging og derfor meget viktig at alle får ta del i, sier Tingelstad. Dette kommer i tillegg til fortsatt satsing på dokumentasjon og verdsetting av realkompetanse (10 millioner)
- Gledelig er det også at studieforbundene som gir offentlig godkjent eksamen på videregående nivå eller fagnivå får 10 millioner ekstra, sier Marit Tingelstad avslutningsvis.
