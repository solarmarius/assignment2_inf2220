
19. november 2001
Stortingsrepresentant John I. Alvheim (FrP)
Når "hevnen" går ut over syke mennesker
- Jeg vil advare Norsk sykepleierforbund mot den fremgangsmåten de nå benytter, sier sosialkomiteens leder, stortingsrepresentant John I. Alvheim fra Fremskrittspartiet. - En streik, eller en aksjon som oppfordrer sykepleiere og sykepleierstudenter til å jobbe mindre - særlig når juleferien skal avvikles - er helt uakseptabelt.
I gårsdagens TV-nyheter fikk vi vite at Norsk sykepleierforbund oppfordrer sine medlemmer til å ikke ta ekstravakter eller jobbe overtid og sykepleierelevene blir bedt om å ikke påta seg vakter i fritiden. Nå skal lønnskampen trappes opp og det er pasientene som blir skadelidende av at sykepleierne ikke har fått gjennomslag for sine lønnskrav.
- Sykepleiere må være seg sitt ansvar bevisst og ikke la denne striden gå ut over pasientene. Det gagner ikke saken, sier Alvheim. - Jeg er enig med sykepleierne i at deres lønnskrav nå må vurderes. Sykepleierne har for lav lønn i forhold til utdannelsen, det store ansvaret og i forhold til behovet for tjenestene. Dette må samfunnet innse og gjøre noe med det skal vi klare å skaffe nok sykepleiere i tiden fremover, sier Alvheim.
- Dette kan fortone seg som en hevn overfor myndighetene som vil ramme de svakeste i denne striden - nemlig syke mennesker - det kan vi ikke akseptere. Kampen må føres mot myndighetene og gjennom lønnsforhandlinger og dialog med arbeidsgiverne- ikke som en kamp mot dem som har det vanskelig nok fra før. Denne aksjonsformen vil føre til at ventelistene øker ytterligere. En slik utvikling vil heller ikke gange sykepleiernes sak, avslutter Alvheim som understreker at Fremskrittspartiet støtter sykepleiernes krav om økte lønninger.
