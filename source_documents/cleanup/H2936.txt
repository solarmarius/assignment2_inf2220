
Gunnar Husan
Generalsekretær i Kristelig Folkeparti
JOHANNES ØSTTVEIT 70 ÅR
Lørdag 18. januar fyller Johannes Østtveit 70 år.
Johannes Østtveit har gjort en fremragende innsats på flere områder innen både samfunns- og kristenliv. I 1965 ble kontrollveterinæren fra Bø i Telemark valgt inn som stortingsrepresentant for KrF. Han var stortingsrepresentant i to perioder. I den første perioden var han medlem av Administrasjonskomiteen, mens han var nestleder i Sosialkomiteen i den andre perioden.
Etter at han sluttet i Stortinget, ble han ansatt som utredningsleder ved Kristelig Folkepartis landskontor. I denne stillingen var han til 1986.
Situasjonen for de kristne bak jernteppet var i mange år en av Østtveits hjertesaker. Han har lagt ned mye tid og krefter i arbeidet til Misjon bak jernteppet, eller Norsk Misjon i Øst, som organisasjonen idag heter. Ved siden av styreverv, var han også en tid organisasjonens misjonssekretær.
Også i disse funksjonene fikk KrF dra nytte av de kunnskaper og det kontaktnett Johannes Østtveit hadde. På slutten av 1980-tallet gjorde han flere reiser til Russland og Baltikum på oppdrag fra KrF, for å komme i forbindelse med personer og grupper som ønsket å starte kristendemokratiske partier. Det ble knyttet mange verdifulle kontakter i denne perioden, kontakter KrF har glede av den dag i dag.
Fra KrFs side vil vi ønske Johannes Østtveit hjertelig til lykke med 70-årsdagen, og ønske ham glede og velsignelse også for dager som kommer.
