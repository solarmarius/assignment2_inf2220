
24. september 2000
Landskvinnekonferansen
Norges forhold til EU
Landskvinnekonferansen 2000 vedtok med overveldende flertall å gå inn for at Norge skal ha handlefrihet i forhold til mulige endringer i tilknytningsform til EU. - Dersom det i kommende stortingsperiode blir aktuelt å endre Norges forhold til EU, skal Arbeiderpartiet behandle saken på et landsmøte, og eventuelt tilrå at det avholdes ny folkeavstemning, heter det. Her følger kapittel 1.6 Norges forhold til EU hentet fra programinnspillet Kvinner i en ny verden.
Kvinnekampen har lært oss at vi må delta der beslutningene fattes for å få til forandringer.
Før gjaldt det i hver nasjonalstat. I dag gjelder det ikke minst også internasjonalt.
Utviklingen i Europa er særdeles viktig, også når kvinneperspektivet legges til grunn. I EU foregår det hver dag en politisk kamp om hva slags løsninger som skal velges. De beslutninger som fattes i EUs organer, vil i høy grad påvirke kvinners hverdag. Det er derfor av avgjørende betydning at EU sikrer bedre kvinnerepresentasjon i sine organer.
Det er ikke bare kvinner i EUs medlemsstater som blir direkte berørt av den politiske kurs som EU staker ut og de vedtak som EU fatter. For vår egen del kan det framstå som et stigende problem at Norge ikke har stemmerett når helt sentrale vedtak om Europas fremtid treffes,- vedtak som direkte berører oss alle.
Landene forholder seg i stigende grad til grenseoverskridende utfordringer. Verdispørsmål knyttet til likestilling, miljø og utvikling, rasisme og intoleranse forener brede folkegrupper i Europa samtidig som de globale utfordringene nødvendiggjør debatt om Europas rolle.
Utviklingen av forsvars- og sikkerhetspolitikken står i en særstilling. Forrige århundres kriger viste oss hvor viktig det er at også kvinner får innflytelse på forsvarspolitiske beslutninger. Kvinner og barn rammes direkte og brutalt ved krigshandlinger. Men dette gjelder uavhengig av om det er to stater som erklærer krig mot hverandre, eller det er kriger og konflikter internt i en stat. Det er imidlertid uenighet internasjonalt om når verdenssamfunnet har rett til å reagere på en enkelt stats indre anliggende. Etter den tradisjonelle folkeretten er det i slike situasjoner ikke anledning til å ty til makt overfor en annen stat. Hva som skal defineres som indre anliggende, er det også stor diskusjon om.
Brudd på kvinner og barns rettigheter er brudd på menneskerettighetene. Dette kan aldri være å anse som et lands indre anliggende. Dersom mennesker undertrykkes eller forfølges i sitt eget hjemland på grunn av rase, tro, tilhørighet i en sosial gruppe eller politisk overbevisning, må verdenssamfunnet reagere. Dette handler om solidaritet på tvers av landegrensene. Men det handler også om sikkerhetspolitikk. Vår nære historie viser oss at brudd på menneskerettighetene i et land truer vår felles sikkerhet.
Det aller viktigste Norge kan bidra med i så måte, er å styrke det internasjonale samfunns evne til å håndtere konflikter uten å måtte gripe til militære maktmidler. EU-landene har nå tatt viktige skritt mot et styrket sikkerhets- og forsvarspolitisk samarbeid og mot en bedret europeisk evne til krisehåndtering. Det er viktig for Norge å ha innflytelse etter hvert som Europa tar et mer selvstendig utenriks- og sikkerhetspolitisk ansvar. Selv om NATO fortsatt vil være den viktigste organisasjonen for kollektiv sikkerhet i Europa, er det hevet over tvil at EU vil få økende betydning når det gjelder krisehåndtering og fredsoperasjoner. Fulle rettigheter i dette arbeidet og likestilling med flertallet av europeiske land kan Norge bare oppnå med medlemskap i EU.
Det er grunnleggende viktig at Norge til enhver tid beholder sin nasjonale handlefrihet til å vurdere sitt forhold til EU. Mye har endret seg i Europa siden folkeavstemmingen om norsk EU-medlemskap i 1994. Vi trenger løpende og åpen debatt om alle sider ved EU og den europeiske utviklingen, herunder spørsmålet om norsk medlemskap. En eventuell beslutning om at Norge på ny skal søke om medlemskap i EU, bør avgjøres ved folkeavstemming.
Vi vil:
· At Norge skal ha handlefrihet i forhold til mulige endringer i tilknytningsform til EU.
· At dersom det i kommende stortingsperiode blir aktuelt å endre Norges forhold til EU, skal Arbeiderpartiet behandle saken på et landsmøte, og eventuelt tilrå at det avholdes ny folkeavstemning.
