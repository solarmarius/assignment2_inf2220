
Torsdag 7. januar 1993
Generalsekretær Gunnar Husan (KrF):
Pressestoff
Av Nils-Petter Enstad
DET VIKTIGSTE ÅRET I PARTIETS HISTORIE?
Han er ikke i tvil om at 1993 blir et viktig år i partiets historie, generalsekretær Gunnar Husan i Kristelig Folkeparti. Til tross for mye verbal "juling" i 1992, og intern uenighet om politisk saker, tror generalsekretæren at stadig flere er klar over hva slags politisk vakum som vil oppstå dersom KrF skulle bli borte fra den politiske arena, eller bli så redusert som enkelte sier de tror det vil bli.
-At KrF klarte å verve 1300 nye medlemmer midt under den verste EØS-motvinden i høst, sier mye om at mange fremdeles ser at det er stort behov for et slikt parti. Det vil alltid være bevegelse i en medlemsmasse som teller mange titusener, særlig når gjennom-snittsalderen er forholdsvis høy, så de 1300 nye medlemmene er en kjærkommen for-sterkning, sier Gunnar Husan.
Gunnar Husan legger ikke skjul på at han beklager mange av de destruktive uttalelsene som er kommet fra personer som tilhører partiet. Han er redd enkelte av disse kan komme til å fungere som selvoppfyllende profetier.
-Når man "spår" at KrFs stortingsgruppe kommer til å bli halvert etter stortings-valget, har man i realiteten begynt å arbeide for at dette skal skje. Det er lettere enn mange er klar over å ødelegge et politisk redskap som er bygget opp gjennom snart 60 år, sier Gunnar Husan.
Det er særlig i forbindelse med budsjettbehandlinger at mange roper på KrF og sier at partiet må "gjøre noe" og "stå på". Stort sett klarer også partiets finanspolitikere å få på plass mange av disse behovene.
-Etter slike runder skulle jeg ønske noen flere av de som har hatt bruk for KrFs hjelp i budsjettbehandlingen, kunne gå ut i sine organisasjoner og fora og si hvem det var som fikk bitene på plass, og at KrF er et politisk redskap som kristenfolket trenger, sier Gunnar Husan.
Demokratiske spilleregler
Gunnar Husan minner om at demokratiets spilleregler gjør at det alltid vil være noen som "taper" i saker der det er mer enn én oppfatning. Men selv om man er uenig i den konklusjonen partiet er kommet fram til, må man forholde seg lojalt til et lovlig fattet vedtak. Dette må man forvente av alle som er med i et parti, fra menige medlemmer til partiets ledere, understreker Husan.
-EØS-debatten var en slik sak. Nå er avtalen vedtatt, og skulle den vise seg å være så negativ som de sterkeste kritikerne hevder, er jeg overbevist om at det er fornuft nok i Stortinget til at man benytter seg av oppsigelsesklausulen på ett år som er i avtalen, sier han.
-Også i EF-saken vil det være noen som "taper", både når partiet skal avgjøre sitt standpunkt under landsmøtet i mai, og når folkeavstemningen holdes etter fullførte medlemskapsforhandlinger, legger han til.
De demokratiske spillereglene må også følges dersom man ønsker forandringer, det være seg i partiets politikk eller i partiets ledelse, minner Gunnar Husan om. Han mener det har lite for seg å forlange utskiftninger eller forandringer dersom man ikke er innstilt på å følge de prosedyrer og delta i den prosessen som gjelder for slikt.
-I et demokratisk parti på KrFs størrelse, er det ikke vanskelig å få innflytelse for den som ønsker det, slår han fast.
Klar nok profil?
Et anklagepunkt noen har hatt mot KrF, har vært at partiet ikke er profilert nok i de viktige livssynssakene.
-Jeg har med ikke liten undring registrert at det til og med er de som mener KrF har vært uklare når det gjelder partnerskapsloven, hvor det er grunn til å frykte at KrF blir det eneste partiet som går samlet imot denne loven i Stortinget. De som sier de heller vil stemme Senterpartiet eller andre partier enn KrF på grunn av EØS-saken, må jeg minne om at de da tillegger denne saken større vekt enn eksempelvis en konsekvent politikk i abortsaken, om partnerskapsloven, i alkoholpolitikken, sier Gunnar Husan.
Han utfordrer dem som ønsker å gjøre partiprofilen enda skarpere, til å gjøre det ved å sette seg inn i forslaget til handlingsprogram for kommende periode, og ved å delta i programdebatten i partiet, som nå foregår i studiegrupper på lokallags- og fylkes-lagsnivå.
-Jeg registrerer ellers at vi beskyldes både for å være for strenge og for svake, for lite regjeringsvillige og for taburettkåte, legger han til.
Travelt år
Det blir et travelt år i 1993 for generalsekretær Gunnar Husan og hans medarbeidere på KrFs landskontor. På landsmøtet i mai skal programmet vedtas, og det skal velges partiledelse. I august går startskuddet for valgkampen, og midt i valgkampen vil partiet også markere at det er 60 år siden det ble stiftet. Andre viktige partibegivenheter blir storbykonferansen i Stavanger, kulturkonferansen i forbindelse med Grieg-jubileet, og sommerstevnet på Sørlandet.
-Storbykonferanse og sommerstevne har vi annethvert år, men en kulturkonferanse har vi ikke hatt på mange år, sier Gunnar Husan, som synes det er mange ting å glede seg over som "KrF-general".
-Medlemmene våre er trofaste støttespillere når det gjelder økonomien, og den gode kontakten vi har med kristendemokratiske partier i Øst-Europa, er både oppmunt-rende og inspirerende. Jeg håper den kontakten vi har med disse partiene, kan være med på å styrke en demokrati-prosess som ofte virker svært skjør, sier Gunnar Husan til slutt. (KrF-Press)
