
onsdag 7. juni 2000 13:12:36
Leif Helge Kongshaug, Venstre:
Stortingsflertallet vil avvise Aps reiselivskutt
- Alt tyder på at flertallet på Stortinget vil avvise Ap-regjeringens forslag om å vingeklippe satsingen på merkebygging av Norge som reisemål. Det sier Venstres næringspolitiske talsmann Leif Helge Kongshaug etter Stortingets debatt om norsk reiseliv tirsdag kveld. Han tror også flertallet vil støtte Venstres forslag om å avvise Aps kutt på budsjettene til internasjonalisering og eksportfremmende tiltak for norsk næringsliv for øvrig.
- Dette er en gladnyhet for reiselivet, og et krystallklart signal om at stortingsflertallet ikke er med på Aps råkjør mot internasjonalisering av norsk næringsliv og langsiktig satsing på å profilere Norge som reisemål i utlandet.
Venstre reagerer sterkt på at statsråd Grete Knudsen i stortingsdebatten bagatelliserte virkningen av å kutte vekk en fjerdedel av Norges Turistråds budsjett til utenlandsprofilering for resten av året. - Det ville ha vært dramatisk, og gjort det umulig å opptre troverdig overfor reiselivet i tiden framover, mener Kongshaug, som mener debatten ga grunn til å tro at alle de ikke-sosialistiske partiene blankt vil avvise Aps reiselivskutt i revidert nasjonalbudsjett.
Venstre sa klart fra samme dag som revidert nasjonalbudsjett ble lagt fram at vi verken kunne godta kutt på Turistrådets Norges-profilering eller på øvrige deler av den internasjonale profileringen av norsk næringsliv. - Det ser ut som Ap-regjeringen ikke har forstått at både store og små norske bedrifter i økende grad er avhengige av å finne markeder også utenfor landets grenser, mener Venstres Kongshaug. Finansministeren har riktignok forsikret om at det ikke ligger noen bevisst politikk bak alle nyskaping- og småbedriftskuttene i revidert nasjonalbudsjett. Det er godt mulig kuttene skjer uten bevissthet, men det gjør ikke akkurat situasjonen mer tillitvekkende, kommenterer Kongshaug.
Ingen avklaring om moms på reiseliv
Venstre merker seg også at den nye regjeringen i gårsdagens debatt ikke ville slutte seg til sentrumsregjeringens klare syn på at reiselivsnæringen ikke skal få økt momsbelastning. - Vi vet at det vil slå spesielt ille ut for reiselivsbedrifter i distriktene hvis det blir innført moms på disse tjenestene, sier Kongshaug.
Venstre kan ikke akseptere økt belastning på disse bedriftene, og håper derfor Ap-regjeringen tar til fornuft og ikke enda en gang kommer til Stortinget med forslag som slår beina under lønnsomheten i norsk næringsliv.
