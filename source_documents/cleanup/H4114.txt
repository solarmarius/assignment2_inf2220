
mandag 17. juni 1996 13:31:21
fra Venstres landsstyre lørdag 15. juni
Regjeringen må avklare sin holdning til grønn skatt før 97-valget
Venstres landstyre krever at regjeringen før stortingsvalget i 1997 avklarer sin holdning til anbefalingene fra den grønne skattekommisjonen. En stortingsmelding må legges fram for Stortinget denne perioden, slik at velgerne ved valg kan få innflytelse på et skatteskifte.
Den grønne skattekommisjonen som forrige uke leverte sin innstilling, innebærer full støtte til et skatteskifte Venstre har arbeidet for i mange år.Kommisjonen gir faglig støtte til teoriene om «doble gevinster,» at det er mulig å skape flere arbeidsplasser og bedre miljøet samtidig. Dette viser at en omlegging i retning grønn beskatning er framtidas skattesystem.
Forutsetningene er at omleggingen innebærer et reellt skifte, og at ikke nye miljøavgifter lesses på toppen av eksisterende skatter og avgifter. Kommisjonen foreslår ingen dramatisk kursendring, men skisserer de viktige første skritt i riktig retning. Venstre har i de siste års budsjettbehandlinger tatt opp forslag om økte miljøavgifter, og kraftige reduksjoner i arbeidsgiveravgiften.Utfordringen for framtida er å utvikle økonomien slik at den gjenspeiler miljøkostnader og at verdien av natur og knappe ressurser kan reflekteres i prissetting.
Kampen for et bedre livsmiljø og vern av de naturressursene som omgir oss er bare i startfasen. Verden har dårlig tid på seg for å utvikle en ny kurs som kan redusere sløsingen med ressurser og sørge for en mer rettferdig fordeling av verdens goder. Norge kan spille en rolle i å gå foran i utviklingen av nye samfunnsmodeller. De landene som våger å ta de første skritt vil også være blant morgendagens vinnere. Dette er utfordringen til regjering og stortingsflertall.
