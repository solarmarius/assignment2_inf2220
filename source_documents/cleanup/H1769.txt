
Torsdag 1. oktober 1992
Valgerd Svarstad Haugland om KrF sitt programframlegg:
STORSATSING PÅ FAMILIEN
Framlegget til handlingsprogram for Kristeleg Folkeparti i komande stortings-periode, er ei storsatsing på familien. Det er familiepolitikken som vil kosta pengar i dette programframlegget. Det sa partiet sin nestleiar Valgerd Svarstad Haugland på eit møte i Stryn KrF torsdag kveld. Valgerd Svarstad Haugland har vore leiar for programkomiteen i Kristelig Folkeparti.
-Vi har vore opptekne av at familiepolitikken skal inkludere alle slag familie-einingar, det vil seie ektepar med og utan born, ein-foreldre-familiar og einslege, seier Valgerd Svarstad Haugland.
Programframlegget går inn for at fødselspengar til heimearbeidande skal auka til 50.000 kroner under perioden, og at svangerskapspermisjonen skal verta utvida til 52 veker med full løn. Åtte av desse vekene lyt barnefaren ta. KrF går og inn for like lang permisjon og rett til fødselspengar ved adopsjon, og for at ein slektning skal ha rett til fire vekers omsorgspermisjon med kompensasjon frå folketrygda når ei einsleg mor skal føda.
-Vi har i forslaget halde fast på at vi ynskjer ei ordning som gir småbarnsforeldre reell valfridom når det gjeld omsorgen for borna sine, det som vanlegvis vert kalla "kontantstøtten". Tida har arbeidd for denne tanken, og det burde no vere politisk mogleg å få vedteke ei slik ordning i ei eller anna form. Vi har lansert eit framlegg til ordning i Stortinget tidlegare, Høgre har lansert eit anna i sitt programframlegg. Ein eller annan stad mellom desse to burde det finnes noko som kan samla fleirtal, seier Valgerd Svarstad Haugland. Ho legg til at KrF står fast på målsettinga om full dekking av barnehageplassar innan år 2000, men at definisjonen på kva full dekking er, naudsynleg lyt justeras etter innføring av ei kontantstøtteordning.
-Eit overordna mål med kombinasjonen full dekning av barnehager og ei kontant-støtteordning, lyt vera at borna får ein god og naturleg vaksenkontakt gjennom heile oppveksten, seier ho.
