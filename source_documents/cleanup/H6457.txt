
11.12.02
Ola D. Gløtvold (Sp)
KRF TALER MED TO TUNGER OM RUSBRUS!
EØS-partiet KrF har fått et dilemma. På grunn av EØS og EFTA-domstolen må nå KrF godta rusbrus i butikkhyllene. Det KrF gikk så sterkt inn for, må nå partiet følge opp i praksis.
Det som forundrer nå er at KrF likevel ikke er i stand til å prøve å begrense salget av rusbrus til de yngste. Et stort mindretall på Stortinget, Senterpartiet, SV og Ap, foreslo en aldersgrense på 20 år for å få kjøpe rusbrus i butikkene. Hvis KrF hadde stemt for dette forslaget, hadde det blitt vedtatt.
Når KrF nå "Ruster opp med rusbruskamp" i Vårt Land 11.desember, lyder det hult etter vedtaket i Stortinget.
Matkjedene regner med å selge rusbrus for 1 milliard kroner og i en mengde på opptil 15 mill. liter årlig, i følge dagligvarebransjen. - Dette er en lovlig vare som på lik linje med de andre vil bli solgt i butikkene, i følge informasjonsdirektør Kløvstad i Coop.
Vi vet at rusbrus var svært populært, særlig blant unge jenter, da dette var i butikk i 1996. En undersøkelse foretatt av Norsk Gallup, viste at nesten halvparten av gruppen mellom 15 og 17 år hadde smakt rusbrus.
Nå skal altså butikkhyllene fylles med "brus" blandet med brennevin. Den må være blind som ikke ser hva slags nisje i markedet dette retter seg inn imot. Det er ungdom som skal tilbys en drikk der ubehagelig alkoholsmak er druknet i leskedrikkens friskhet.
Jon Lilletun, parlamentarisk leder i KrF, uttaler i et leserinnlegg i Stavanger Aftenblad 4.september: "Fleire land i Sør-Europa har no stramma inn alkoholpolitikken, særleg for å motverke fyll hjå ungdom. Det er ingen grunn til at vi skal gå ein annan veg." Da blir det rart at nettopp dette partiet ikke kan være med på våre tiltak for å begrense den skadevirkningen EFTA-domstolen har påført oss. Her blir det igjen bare ord uten handling.
Det siste nå er at KrF foreslår å opprette ølmonopol i alle kommuner for på denne måten å demme opp for rusbrussalget som da også skal selges her. Hvor naive går det egentlig an å være?
