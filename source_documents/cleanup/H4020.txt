
16.2.2001
Anne Enger Lahnstein
Pressemelding fra
KOMMENTAR TIL EVALUERING AV KONTANTSTØTTEORDNINGEN
Da kontantstøtteordningen ble innført av Sentrumsregjeringen var det en klar forutsetning at ordningen skulle evalueres. Det heter i det såkalte Voksenåsen-dokumentet: Det foretas en evaluering av ordningen, som også vil være av betydning for innretning og den videre opptrapping av ordningen for nye årskull. En slik evaluering må bl. a. omfatte en vurdering av fordelingsvirkninger samt virkninger for likestilling..
Senterpartiet hilser derfor samlerapporten fra Norges Forskningsråd med glede. Det er behov for en grundig gjennomgang for å vurdere effekten av midlene som anvendes til ordningen, opp mot de mål vi ønsker å ivareta. Senterpartiet vil gå grundig inn i de syv prosjektene som er gjennomført ved ulike forskningsinstitusjoner, og vi imøteser den bebudede Stortingsmeldingen om kontantstøtte i april.
For Senterpartiet vil det fortsatt være viktig å sikre større valgfrihet for småbarnsfamiliene. Det er en forutsetning for trivsel og gode oppvekstvilkår. Skal valgfrihet sikres er også tilbud om barnehageplass en forutsetning. Hensikten med kontantstøtteordningen var å gi foreldrene mer tid med egne barn. For kvinner vil det være viktig å kunne opprettholde en kontakt med yrkeslivet, og det er et mål at likestillingen mellom mor og far med tanke på daglig omsorg for barn styrkes, ikke svekkes. Barn med særlig behov for sosial stimulans og språklig utvikling, må det tas hensyn til.
Senterpartiets Landsmøte i mars i år skal vedta Stortingsvalgprogram for perioden 2001-2005. I utkastet til program har komiteen samlet seg om følgende formulering. Senterpartiet vil avgrense kontantstøtten til å gjelde foreldre der en er hjemme med barn under 3 år. En inntekt på inntil 100 000 kroner skal være tillatt. Ordningen må fortløpende evalueres og vurderes i forhold til andre tiltak for barnefamiliene.
Det vil være nødvendig med justeringer av kontantstøtteordningen. Jeg finner det riktig og naturlig å avvente Landsmøtets behandlingen av utkastet til Stortingsvalgprogram, der Senterpartiet vil avklare sitt syn på kontantstøtteordningen.
