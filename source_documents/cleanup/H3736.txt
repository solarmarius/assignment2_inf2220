
15.5.97
Magnhild Meltveit Kleppa,
Senterpartiet vil foreslå avgiftsreduksjon i vår
Senterpartiet vil alt ved handsaming av revidert nasjonalbudsjett sjå nærmare på avgiftsnivået for lastebilnæringa, og kome med forslag til forbetringar. Dette har mellom anna bakgrunn i at Regjeringa har unnlatt å kome med ei vurdering av det norske avgiftssystemet for lastebilnæringa i Revidert nasjonalbudsjett, til tross for at eit fleirtal i finanskomiten i Stortinget har bedt om det.
-Senterpartiet meiner Stortinget sjølv må gjere ei slik vurdering no, seier Meltveit Kleppa. Ho viser også til at bakgrunnen for avgiftsvedtaket i samband med salderinga av 97-budsjettet, ikkje var Senterpartiets opplegg. Når vi i salderinga gjekk med på å auke avgifta, hadde det direkte samanheng med at vår prioritet nr. 1 var å skaffe 5 milliardar meir til kommunesektoren. Vi ville ha ei anna inndekning på dette, men fekk ikkje Arbeidarpartiet med på det.
Senterpartiet er opptatt av å skaffe gode vilkår for lastebilnæringa i heile landet, og ser det som viktig med ei samordning med andre land sine vilkår. Senterpartiet går derfor inn for mellom anna følgjande forslag som vil betre vikåra for næringa:
reduksjon i avgiftsnivået i revidert nasjonalbudsjett
geografisk utjamning av drivstoffprisane
ei kraftig styrking av vegnettet, både riks- og fylkesveger, ved handsaming av Norsk veg- og vegtrafikkplan, noko som vil redusere kostnadane for lastebilnæringa.
Magnhild Meltveit Kleppa viser dessutan til at Senterpartiet røysta imot omlegging av kilometeravgift til vektårs- og autodieselavgift, og at endringane i konkurransetilhøva i forhold til andre land delvis er ein konsekvens av EØS-avtalen.
