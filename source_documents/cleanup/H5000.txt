
Stortinget, 8. august 2001
Per-Kristian Foss
Oppkonstruert om manglende konkretisering
"Godt hjulpet av Høyres politiske motstandere har det i media den siste tiden blitt forsøkt skapt et inntrykk av at Høyre ikke er konkrete i sine skatteløfter. Dette er en oppkonstruert problemstilling," sier Høyres finanspolitiske talsmann Per-Kristian Foss i en kommentar til medieoppslagene.
"Høyres skatte- og avgiftspolitiske mål kan deles i to. For det første har vi en rekke svært konkrete tiltak. Høyre vil fjerne boligskatten, flypassasjeravgiften og formuesskatten. Vi vil sette avgiftene på grensehandelsutsatte varer ned mot et nordisk nivå, deriblant avgiften på alkohol. Vi vil reversere økningene i el-avgiften og vi vil senke avgiftene på bil og drivstoff. Vi er imot innføring av rushtidsavgift, som flere av de andre partiene har erklært de vil innføre. Vi vil øke bunnfradragene i inntektsskatten, som sammen med reduserte avgifter vil gi folk med lavere inntekter mer å rutte med," sier Foss.
"Videre vil vi på sikt fjerne toppskatten, som et ledd i en større skattereform for et flatere skattesystem. Her har vi hele tiden gjort klart at dette kan ta mer enn fire år. Denne reformen vil samtidig innebære at vi på sikt vil fjerne delingsmodellen, som i dag rammer aktive eiere i små og mellomstore bedrifter. Hva vi konkret vil foreslå for toppskatten i 2002 mener vi fortsatt det er riktigst å vente med å fastsette til vi har et helhetlig budsjettopplegg klart, ikke minst fordi vi samtidig vil gi skatte- og avgiftslettelser også til de med lavere inntekter. Det er helheten som er avgjørende, ikke hva som skjer med en enkelt skatt. Det er heller ingen av de andre partiene som har lagt frem sine alternative budsjetter for 2002," fortsetter Foss.
"Samtidig mener vi det er avgjørende for norske arbeidsplasser og norsk næringslivs konkurranseevne at vi gjennomfører lettelser i bedriftsbeskatningen, blant annet ved å reversere de dramatiske forverringene i avkrivningsreglene og å fjerne dobbeltbeskatningen av utbytte, som Arbeiderpartiet og sentrumspartiene vedtok sist høst. Samlet sett vil Høyres konkrete skatte- og avgiftsløfter for neste stortingsperiode koste i størrelsesorden 40 mrd. kroner," sier Foss videre, som mener dette er langt mer konkrete og helhetlige skatteløfter enn for eksempel Arbeiderpartiet har kommet med.
"Videre er Høyre svært opptatt av å sikre grunnlaget for fremtidens velferdssamfunn. Fortsetter vi som i dag vil vi gradvis miste arbeidsplasser, bedrifter og verdiskaping fordi norsk næringsliv taper i konkurransen med bedrifter fra andre land. Over tid vil dette være en alvorlig trussel mot velferdssamfunnet. Derfor er den andre delen av vår skatte- og avgiftspolitikk at skatte- og avgiftsnivået samlet sett må ned mot gjennomsnittet for EU-landene, for å bidra til likeverdige rammevilkår for norsk næringsliv. Samtidig vet vi at EU-landene har en klar målsetting om å senke skatte- og avgiftsnivået på varig basis, og det er derfor ikke mulig å si noe om hvor stor avstanden i skattenivå mellom Norge og EU vil være i for eksempel 2005. Dette vil selvfølgelig også avhenge av utviklingen i Norge i årene fremover, blant annet knyttet til økonomisk vekst i Fastlands-Norge og utviklingen i petroleumssektoren. Selv om man gjerne kan ønske det, så gir det rett og slett ikke mening å gi noe konkrete tall i dag for hva Høyres langsiktige mål om et skatte- og avgiftsnivå ned mot gjennomsnittet for EU-landene vil innebære," avslutter Foss.
