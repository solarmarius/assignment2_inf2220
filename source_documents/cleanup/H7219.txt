
02.07.03
Eli Sollied Øveraas (Sp)
Meir til eldreomsorg og skule
Senterpartiet er glade for at eit stortingsfleirtal fikk auka løyvingane til kommunane med ca 5,5 milliardar kroner i samband med revidert statsbudsjett. Dette betyr meir pengar til mellom anna å gje god eldreomsorg og ein betre skule, seier stortingsrepresentant Eli Sollied Øveraas (Sp).
Øveraas legg ikkje skjul på at Senterpartiet hadde ønska meir til kommunane. - Vi hadde i utgangspunktet ønska ei auke på 4 milliardar i forhold til regjeringa sitt opplegg. Dette er det kommunesektoren sjølv seier dei treng for å kunne gje eit tilfredsstillande tilbod, seier Øveraas.
Regjeringspartia hadde i utgangspunktet sagt at det var nok med ei auke på 4 milliardar og at dette ville vere eit løft for kommuneøkonomien og det lokale sjølvstyre. Dette kallar Eli Sollied Øveraas ein gedigen bløff. -Dette vert å kaste blår i auga på lokalpolitikarane. Vi veit at skatteinntektene er reduserte med 1 milliard, barnehageopplegget kostar 1 milliard meir enn det som er lagt inn og fleire eldre og elevar gjer at kommunene får 1,6 milliardar i auka utgifter. Toppfinansiering for ressurskrevjande brukarar kjem på minimum 300 millionar ekstra. Dermed kan jo nokon kvar rekne ut kor mykje det vert att av det historiske løftet, seier Øveraas.
- Med dei 1,5 milliardane ekstra har vi i alle fall sikra at kommunane får ei auke, og den kjem vel med for å skape meir omsorg for våre gamle, og ein betre skule for borna våre, avsluttar Øveraas.
