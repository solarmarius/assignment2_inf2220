
Mandag 2. desember 1996
Stortingsrepresentant Ola T. Lånke (KrF) i Askim:
KOMMUNALPOLITIKK ER Å TA DE SVAKE PÅ ALVOR
Kommunalpolitikk handler om å ta svakstilte og utsatte grupper på alvor, samtidig som kommunene må ha økonomisk handlefrihet, blant annet til å føre en god eldre- og omsorgpolitikk. Det betyr at kommunene må få midler til å realisere de oppgaver som legges på dem. Det er fremdeles altfor langt mellom Arbeiderpartiets ord og Regjeringens handling når det gjelder utbyggingen av eldreomsorgen. Når partiets nestleder Hill-Marta Solberg legger fram en femårig opptrappingsplan for utbygging av enerom på aldersinstitusjoner, er ikke sosialminister Hill-Marta Solberg mer konkret enn at "det arbeides med en plan" for dette. Det sa stortingsrepresentant og kommunalpolitisk talsmann Ola T. Lånke på et møte i Askim mandag kveld.
-Når kommunale gebyrer og egenandeler "fyker i været", er dette et resultat av at regjering og stortingsflertall kniper inn på overføringene til kommunene. Dette er en uheldig måte å drive økonomisk planleggig på. Avgiftene blir en slags ventil i trykkokeren, og vi ser eksempler på at avgiftene øker langt mer enn prisstigningen i mange kommuner. Dette fører til enorme forskjeller de ulike kommunene i mellom. Det er dokumentert at det kan skille mange hundre prosent fra kommuner med de laveste gebyrene til kommuner med de høyeste. Dette kan i neste omgang føre til næringsflukt fra én kommune til en annen, samtidig som det får uheldige, sosiale konsekvenser, sa Lånke.
Han la til at KrF har foreslått at det skal skje en gjennomgang av beregnings-grunnlaget for selvkost når det gjelder kommunale avgifter. Ola T. Lånke sa at han inntrykk av det finnes tre helt ulike virkelighets-oppfatninger blant partiene på Stortinget når det gjelder forholdet mellom stat og kommuner.
-Arbeiderpartiets virkelighetsforståelse tar utgangspunkt i at kommunesektoren har hatt betydelig vekst i sine inntekter. Derfor ønsker man å føre en svært stram budsjettpolitikk som ikke tar full høyde for utfordringer, oppgaveendringer og merbelastninger som er påført kommunene også i 1996. Høyre legger hovedvekten på å øke den lokale handlefriheten ved å sikre kommuner og fylkeskommuner større andel av egne skatteinntekter og redusere antall øremerkede midler, samtidig som de vil skjære betydelig ned på rammeoverføringene og gjennomføre en betydelig skattelette. Men spørsmålet om hvordan dette både skal sikre økt handlefrihet og samtidig sørge for at innbyggerne i landets kommuner får et likeverdig tilbud, har ikke Høyre noe svar på. Den tredje virkelighetsoppfatningen står Senterpartiet, Sosialistisk Venstreparti og Kristelig Folkeparti for. Den tar utgangspunkt i at kommunesektoren har hovedansvaret for å tilby folk grunnleggende velferdsoppgaver, og at kommuner og fylkeskommuner må sikres tilstrekkelige økonomiske midler for å oppfylle disse forpliktelsene, sa Ola T. Lånke på møtet i Askim mandag kveld.
Møtet var en markering av lokallagets 50-årsjubileum.
