
15. februar 2001
Astri Aas Hansen
Feministbrev
- Mitt håp for feministkampanjen er at vi sammen klarer å sette dagsorden. At feminisme, likestilling og kvinnekamp blir noe "alle" vil diskutere - i vennegjengen, på skolen, i de politiske partiene og i media. Og dersom vi sammen setter dagsorden, så tror jeg at enda flere unge jenter - og gutter - begynner å kalle seg feminister, skriver nestleder i Arbeiderpartiets kvinnebevegelse i Feministbrev 15. februar 2001.
Kjære feminist!
"Vær deg selv" er rådet vi gir gode venninner når de skal i jobbintervju, på date med ny kjæreste eller begynne på ny skole. Dette er også min oppfordring til alle dere: Vær deg selv!
Det krever mot å være seg selv. Vi ønsker alle anerkjennelse av våre omgivelser. Vi vil bli godt likt. Vi vil at andre skal se våre kvaliteter. Ofte tror vi at dette er lettere å oppnå dersom vi er den vi tror alle andre vil vi skal være. Men er ikke det hovedgrunnen til at vi kaller oss feminister, det at vi ganske enkelt krever respekt for den vi er?
Vi er blitt mer tolerante overfor det som tidligere var totalt uakseptabelt. Jenter kan i dag velge å føde sitt barn, selv om de ikke er gift med barnets far. Jenter kan i dag leve åpent med sine jentekjærester. Jenter kan i dag være sammen med gutter av annen etnisk opprinnelse. Men fremdeles krever det mot og styrke å være seg selv. Også i dag opplever mange av oss jantelovens "du skal ikke tro du er noe". At det hviskes i krokene. At rykter settes ut.
Her må vi ta stilling! Feminister kan ikke akseptere sladder og slengbemerkninger. Vi kan ikke akseptere at noen presses til å være noe annet enn det de er. Vi må støtte hverandre i de valg vi foretar. Som feminister må vi bry oss om hverandre, ikke med hverandre. Det forplikter å være feminist! Da må vi våge å delta i kvinnekamper - små og store. Enten de handler om å få kle seg som en selv vil, eller om å lønn som fortjent, uavhengig av kjønn.
Mange vil ikke være med når det manes til "kvinnekamp". Assosiasjonene blir feil - noe man ikke kan identifisere seg med. Men det er ikke slik at kvinnekampen bare kjenner ett virkemiddel. Vi er ikke kommet dit vi er i dag bare fordi kvinner gikk i tog. Eller inntok de høyere utdanningsinstitusjonene. Eller erobret sjefsstolene. Vi er kommet dit vi er i dag fordi kvinner gjorde alt dette, og mer til. Det er dette som er "Kvinnekampen". Ulike kvinner, ulike tider, ulike virkemidler. Men den samme kampen for like rettigheter og like muligheter. Kampen for å bli møtt med respekt, og ikke med lukkede dører. For å kunne ta egne valg. Kampen for å kunne være seg selv!
Mitt håp for feministkampanjen er at vi sammen klarer å sette dagsorden. At feminisme, likestilling og kvinnekamp blir noe "alle" vil diskutere - i vennegjengen, på skolen, i de politiske partiene og i media. Og dersom vi sammen setter dagsorden, så tror jeg at enda flere unge jenter - og gutter - begynner å kalle seg feminister.
Blir vi mange nok, så når vi målet om et likestilt samfunn!
