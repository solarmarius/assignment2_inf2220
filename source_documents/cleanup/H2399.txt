
Lørdag 5. februar 1994
Stortingsrepresentant Valgerd Svarstad Haugland (KrF):
GARDEMOBANEN MÅ GÅ I TUNNEL
-Jeg vil utfordre styret i NSB-Gardemobanen A/S til å revurdere vedtaket om at banen mellom Oslo og Gardemoen skal gå i daglinje, med høye støyeskjermer, rett gjennom boområde. Her kan man ikke bare se til hva som er den billigste løsningen, men den beste. Det sa nestleder i Kristelig Folkeparti, og partiets Akerhus-reprentant på årsmøtet i Akerhus KrF i Oppegård lørdag.
Valgerd Svarstad Haugland minnet om at det vil bli en mye større trafikk på denne linjen når Gardemoen er ferdig utbygget, både når det gjelder antall tog, størrelsen på togene og farten. Samlet sett vil dette medføre et mye høyere støynivå.
-Når jeg er på slike befaringer, prøver jeg å tenke meg inn i den situasjonen at dette var mitt hjem og mitt nærmiljø. Når det gjelder beboerne langs den nye Gardemobanen, kan jeg hånden på hjertet si: her ville jeg ikke bodd, sa Valgerd Svarstad Haugland.
Hun viste til at beboerne er tilbudt økonomiske overføringer, slik at de kan isolere husene sine for støyplagene, men det medfører også at de mister muligheten til å åpne vinduene.
-Blir denne utbyggingen foretatt slik Gardemobanen har vedtatt, vil man ha skapt et boområde der det vil være umulig å oppholde seg utendørs på grunn av støyplagene, sa Valgerd Svarstad Haugland, som støtter beboernes ønske om en kort tunell eller nedgravet togbane. En lang tunnel vil også være en bedre løsning både miljømessig og for beboerne, enn daglinje, sa hun.
-Denne togstrekningen er blitt karakterisert som Norges mest lønnsomme. Da synes jeg det må være bryet verd å påkoste utbygninger som forhindrer at flere hundre mennesker blir skadelidende. De millionene det er snakk om, er likevel småpenger i et slikt milliardprosjekt, sa Kristelig Folkepartis Akerhus-representant på fylkespartiets årsmøte i Oppegård lørdag.
Hun la til at dette har vært en av de få sakene der Akerhus-benken på Stortinget har hatt et felles møte, og sa at hun håpet det kunne bli flere slike.
-De problemene Akerhus har i skyggen av Oslo, og som et sentralt østlandsfylke, er slik at det er bruk for en tverrpolitisk ko-ordingering av fylkets stortingsrepresentanter. Jeg håper noen kan ta initiativ til et slikt samarbeid, sa Valgerd Svarstad Haugland i sitt foredrag.
