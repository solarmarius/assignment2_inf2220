
24. november 2004:
Stortingsrepresentant Dagrun Eriksen
- Den kristne formålsparagrafen må bestå!
- Det er viktig at barna lærer hvorfor vi feirer jul og påske. Kunnskap om den kristne kulturarven er viktig for alle som vokser opp i Norge. Derfor må barnehagenes kristne formålsparagraf bestå, uttaler Dagrun Eriksen, som er 1. nestleder i Kristelig Folkeparti.
Flere organisasjoner, blant annet Human-Etisk Forbund og Utdanningsforbundet, har reagert på at barne- og familieminister Laila Dåvøy ikke foreslår å fjerne den kristne formålsparagrafen i forslaget til ny barnehagelov:
- Det forbauser meg at Human-Etisk Forbund og Utdanningsforbundet går så hardt ut mot den kristne formålsparagrafen nå. Formålsparagrafen ble innført i 1975 og har overlevd skiftende regjeringer. Men det passer kanskje bedre å skyte på en KrF-statsråd i denne saken?, spør Dagrun Eriksen.
Stortingsrepresentanten mener Human-Etisk Forbund og Utdanningsforbundet tegner et galt bilde av hvilken funksjon den kristne formålsparagrafen spiller:
- Vi skal ta på alvor at Norge har blitt et pluralistisk samfunn. Jeg har da også inntrykk av at barnehagene i dag er svært flinke til å inkludere og ta hensyn til minoriteter. Det drives ikke misjon i barnehagene og det er mulig å få fritak fra for eksempel kirkebesøk, sier Eriksen.
- Jeg vil likevel advare sterkt mot en utvikling der vi gjemmer bort kunnskap om viktige verdier og tradisjoner i vårt samfunn. Det må fortsatt være lov å tenne en adventskrans i barnehagen eller lære barna om hvorfor vi feire jul og påske, avslutter Dagrun Eriksen.
