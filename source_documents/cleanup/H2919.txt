
Landsstyret i Kristelig Folkeparti uttaler:
MER PENGER TIL POLITI- OG LENSMANNSETATEN
Stortinget må sørge for at politi-og lensmannsetaten snarest får nødvendige tilleggsbevilgninger slik at viktige oppgaver som voldsbekjempelse, utrykninger, etterforskning og andre sentrale polititjenester kan bli tilfredsstillende ivaretatt.
Dette uttaler landsstyret i Kristelig Folkeparti samlet til møte i Oslo denne helga.
Kristelig Folkepartis landsstyre mener at det er kritikkverdig at Regjeringen i sitt budsjettforslag ikke har tatt nødvendige hensyn til økningen i faste kostnader. Selv om Stortinget vedtok en økning i den totale bevilgningen til politi- og lensmannsetaten, viser det seg at denne økningen i sin helhet har gått med til å dekke kostnadsøkningen som allerede er vedtatt.
Fra hele landet kommer det nå meldinger om den vanskelige situasjonen for mange politikamre og lensmannskontorer fordi det mangler penger til oppgaver som bidrar til grunnleggende trygghet og sikkerhet for liv og eiendom.
For å spare penger kan denne situasjonen føre til en uønsket nedlegging av lensmannskontorer og sterkere sentralisering av politioppgavene.
Landsstyret oppfordrer Stortinget til å vedta helt nødvendige tilleggsbevilgninger til politi- og lensmannsetaten slik at sentrale polititjenester kan bli tilfredsstillende ivaretatt.
