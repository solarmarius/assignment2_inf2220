
Dato: 10.01.06
Stortingsrepresentant Per Sandberg
Krever svar på tiltak mot diskriminering av eldre sjåfører
FrPs samferdselspolitiske talsmann, Per Sandberg, vil vite hvor langt regjeringen har kommet i arbeidet for å endre lovverket som i dag diskriminerer eldre yrkessjåfører.
Under den forrige regjering fremmet FrP forslag om å harmonisere de norske regler om yrkestransport og kjøreseddel med øvrige europeiske land, hvor yrkessjåfører kan kjøre utover de fylte 70 år forutsatt legeattest.
I et brev til samferdselsministeren ber leder av transport- og kommunikasjonskomiteen, Per Sandberg, statsråden orientere om hvor langt departementet er kommet i prosessen med å endre regelverket.
EØS-avtalen gir i realiteten en 18-åring uten noen som helst kjøreerfaring utover noen ukers kjøreopplæring på yrkesskolen, rett til å føre et 50 tonns vogntog alene på norske vinterveier, mens en 70-åring med god helse og nødvendige legeerklæringer på dette, nektes å kjøre så mye som en minibuss.
- Vi oppfatter dagens lovverk som urimelig, og lovverket kan for de fleste oppfattes som en form for aldersdiskriminering. At friske folk har « gått ut på dato » kan virke meningsløst, spesielt når eksisterende norske regelverk ble utformet mange tiår tilbake hvor helsetilstanden og levealderen var annerledes, sier Sandberg.
Brev til statsråden er vedlagt pressemeldingen
- - - - -
Samferdselsminister Liv Signe Navarsete
Samferdselsdepartementet
Postboks 8010, Dep.
0030 Oslo
9. februar 2006
Ang.: Spørsmål i forbindelse med utstedelse av kjøreseddel til personer over 70 år (yrkestransportloven)
Fremskrittspartiet fremmet dok 8:62 (2004-2005) som omhandlet ovennevnte sak med forslag om harmonisering av disse regler med andre europeiske land.
Lov om yrkestransport med motorvogn og fartøy (yrkestransportlova) har under kapittel 7A, Kjøresetel, § 37a Virkeområde - følgende bestemmelse:
« Kjøresetel blir utferda for 10 år. For person som er fylt 60 år blir kjøresetelen utferda for fem år, men ikkje lenger enn til innehavar fyller 70 år. Dersom særlege helseforhold tilseier det, skal perioden kjøresetelen er gyldig for setjast kortare. »
Ifølge EØS-avtalen jf rådsforordning (EØF) 3820/85 fastsettes minstealder for persontransport til 21 år, men har ingen øvre aldersgrense.
Denne særnorske bestemmelsen står i sterk kontrast til rådsforordning (EØF) 3820/85, og praksis fra andre land det er naturlig å sammenligne med. Dette medfører at sjåfører i topp legebekreftet tilstand nektes å fortsette sitt arbeid etter fylte 70 år. Dette er stikk i strid med Stortingets uttalte ønske om at eldre arbeidstakere bør fortsette i lønnet arbeid så lenge som mulig.
Spesielt er det naturlig å fokusere på Ot.prp.nr.49 (2004-2005)  lov om arbeidsmiljø, arbeidstid og stillingsvern mv. (arbeidsmiljøloven) hvor det under hovedinnholdet i proposisjonen blir presisert:
« Med de demografiske utfordringer samfunnet står overfor, blir det enda viktigere enn tidligere å hindre utstøting fra arbeidslivet. Særlig må lovverket legge til rette for at seniorene i arbeidslivet blir stående lengre i yrkesaktivitet. »
Senter for seniorpolitikk har blant annet følgende prinsipielle syn i en sak som denne:
« - 70-årsgrensen er uforenlig med verdier som individualisering og valgfrihet.
- Dersom en dyktig medarbeider passerer 70 år, og utelukkende av den grunn blir bedt om å slutte, er det et uttrykk for generalisering av menneskelige egenskaper som tenderer sterkt mot aldersdiskriminering.
- Norsk seniorpolitisk barometer 2004 viser en økende motstand mot øvre aldersgrenser i arbeidslivet. Årsaken er trolig at vi er blitt mer individualistiske i våre holdninger. I dette tilfellet tror Senter for seniorpolitikk det gir seg utslag i motstand mot lover og regler som skjærer alle over én kam.
- Fra og med 1. mai 2004 er det med hjemmel i likebehandlingsreglene i Arbeidsmiljøloven, forbudt å diskriminere på bakgrunn av alder, med mindre forskjellsbehandlingen er saklig begrunnet. Loven sier ikke noe eksplisitt om øvre aldersgrenser.
- Dette er et av tidens store paradokser: For noen tiår siden, da vi fortsatt først og fremst var industriarbeidere, drev tungt kroppsarbeid og folkehelsen var dårligere, lå den reelle pensjoneringsalderen mye høyere enn i dag. I dag , da vi er frisker enn noensinne, lever lengre og det tunge kroppsarbeidet har langt mindre omfang, skal vi på død og liv raskere ut av yrkeslivet uten at det alltid er noen synlig grunn til det. Vi kan i det minste være fair og innrømme friske, motiverte arbeidstakere lov til å jobbe så lenge de utfører sitt arbeid til glede for fellesskapet. »
EØS-avtalen, jf ovennevnte rådsforordning (EØF) 3820/85 gir i realiteten en 18-åring uten noen som helst kjøreerfaring utover noen ukers kjøreopplæring på yrkesskolen, rett til å føre et 50 tonns vogntog alene på norske vinterveier, mens en 70-åring med god helse og nødvendige legeerklæringer på dette, nektes å kjøre så mye som en minibuss, eller for den saks skyld en personbil med betalende passasjerer.
Vi oppfatter dagens lovverk som urimelig, og lovverket kan for de fleste oppfattes som en form for aldersdiskriminering. At friske folk har « gått ut på dato » kan virke meningsløst, spesielt når eksisterende norske regelverk ble utformet mange tiår tilbake hvor helsetilstanden og levealderen var annerledes.
I forbindelse med debatten og behandling av dok. 8:62 (2004-2005) mente flertallet i samferdselskomiteen at harmonisering med andre europeiske land, at øvre alderbestemmelser i yrkestransportloven måtte vurderes nøyere.
Statsråden lovet at saken skulle følges opp, men så nødvendigheten av å avklare en del forhold før reglene kunne endres.
Siden saken var opp til behandling den 1. juni 2005, har vi mottatt en rekke henvendelser fra yrkessjåfører med spørsmål hvor saken står.
Kan statsråden bekrefte at denne prosessen er satt i gang samt gjøre rede for fremdriften og når saken kan forventes komme til Stortinget ?
Med vennlig hilsen
Per Sandberg
