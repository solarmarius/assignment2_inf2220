
18. februar 1999
Fra stortingsrepresentant Ola T. Lånke (Familie-kultur- og administrasjonskomiteen)
Viktig støtte til frivillig arbeid
-Vi er svært glad for at det viktige arbeidet på lokalplan nå vil få bedre økonomiske vilkår, uttaler kulturpolitisk talsmann for KrF, Ola T. Lånke, etter at komitearbeidet med frivillighetsmeldinga i dag er avsluttet.
Viktig ledd i historisk prosess
-Kristelig Folkeparti har alltid kjempet for at de frivillige organisasjonene skal få så gode betingelser som mulig, og med flertall for å kanalisere statlige spillemidler til lokalt arbeid har vi nå fått et viktig gjennomslag.- Jeg er svært tilfreds med den tverrpolitiske anerkjennelsen av de frivillige organisasjoners innsats i kulturkomiteen, sier Lånke. Alle partier står bak en uttalelse i innstillingen om at "De (organisasjonenen) har bidratt til å opprettholde den sosiale og moralske bæreevne som et fundament for personlig ansvarsfølelse og for samfunnets evne til å løse sosiale oppgaver." -Arbeidet med å fokusere på de frivillige organisasjonene startet med nedsettelsen av Korvald-utvalget på midten av 80-tallet, og med dette siste bidraget er en viktig sluttsten satt ned, bemerker Lånke.
Fradagsrett for gaver
Fortsatt vil det bli tatt flere grep for å bedre situasjonen for de frivillige organisasjonene. Regjeringen arbeider bl.a. med forslag om fradagsrett for gaver. Dette ble vedtatt i forbindelse med høstens budsjettforlik. Lånke er opptatt av at en slik fradagssrett vil være et viktig bidrag til å sikre organisasjonenes økonomi og til å redusere organisasjonenes avhengighet av offentlig støtte.
Regulering av spillemarkedet
Regjeringen arbeider også videre med å regulere lotteri- og spillemarkedet.- Blant annet arbeider vi med å skjerme spillemarkedet for barn- og unge ved å sette aldersgrenser, opprettelse av automatregister samt å få ut større andel av overskuddet kanalisert til frivillige organisasjoner.
-Dessverre ble det ikke flertall for regjeringens forslag om å kanalisere pengen via kommunene. I stedet vil nå pengene bli fordelt gjennom de ulike organisasjoners sentrale ledd. Vi håper at dette ikke fører til at en større del av ressursene går med til administrasjon, men at de faktisk kommer dit de var tenkt, sier Lånke.
