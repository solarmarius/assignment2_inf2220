
Tirsdag 4. oktober 1994
KrFs finansfraksjon om forslaget til statsbudsjett:
INGEN SPESIELL SAMARBEIDSINVITT TIL KrF
Vi kan ikke se at det ligger noen spesiell invitt til Kristelig Folkeparti om et budsjettsamarbeid i Regjeringens forslag til statsbudsjett. Forslaget har flere forslag til kutt og prioriteringer som er svært problematiske for KrF. Det sier partiets finansfraksjon i Stortinget, Odd Holten og Einar Steensnæs.
-Fra Kristelig Folkepartis side vil vi nå gå grundig inn i forslaget til statsbudsjett, og legge fram vårt eget alternative opplegg til statsbudsjett, med vekt på sysselsetting, familie og miljø. Det må være helt klart at KrF ikke blir med på noe EU-tilpasset budsjett. Fordi mye i budsjettet er avhengig av folkeavstemningen om EU, kan det bli vanskeligere i år enn før å få en tidlig budsjettavklaring.
At helse og sosialsektoren er årets budsjettvinner, er et positivt trekk, og KrF er glad for at eldreomsorgen, sykehusene, psykiatrien og HVPU-sektoren får mer penger. Man noterer også på plussiden at lånerenten på endel lån i Husbanken er satt ned med halvannen prosent, og at underskuddet på statsbudsjettet går ned.
-På den negative siden registrerer vi at det ikke ligger inne noe forslag til kontantstøtte, ikke noe til utjevning av misforholdet mellom pensjonene for gifte og samboende pensjonister, en reell reduksjon av barnetrygden og kutt til privatskolene og folkehøyskolene. Vi er også negative til fritaket på dieselavgiften til busser tas bort, og vi er betenkt når det gjelder sterke kutt i bevilgningene til forsvaret, sier Holten og Steensnæs.
Når det gjelder studiefinansieringen, er en økning av stipendandelen positivt, men det må vurderes om dette er tilstrekkelig.
-Bortsett fra rentejusteringen i Husbanken, er det et gjennomgående trekk ved statsbankene at det fortsatt er for stort sprik mellom rentene i disse, og rentene i andre låneinstitusjoner, sier de.
-At det skjer en forsiktig dreining fra vei mot jernbane i samferdselsbudsjettet, er positivt, men satsing på miljø er ellers svak i budsjettforslaget. Det er viktig at vi tar vare på de fordeler vi nå har opparbeidet i norsk økonomi: Lav prisstigning, lave renter og økende sysselsetting, sier Odd Holten og Einar Steensnæs.
