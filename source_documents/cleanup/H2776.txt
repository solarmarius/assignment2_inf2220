
Tirsdag 20. juni 1995
KrF-leder Valgerd Svarstad Haugland:
EN TRYGG OG VERDIG ALDERDOM MÅ IKKE BLI SALDERINGSPOST FOR VELFERDSSTATEN
- Velferdsmeldingen har store eldrepolitiske svakheter. Regjeringen svekker de eldres trygghet ved å foreslå mer skatt for pensjonister, og den svekker de eldres verdighet ved å opprettholde og forsterke diskrimineringen av gifte pensjonister til fordel for samboene. En trygg og verdig alderdom må ikke bli salderingspost for velferdsstaten, sier Kristelig Folkeparti-leder Valgerd Svarstad Haugland.
Valgerd Svarstad Haugland er kritisk til flere av de forslagene regjeringen kommer med i eldrepolitikken, og sier at KrF vil gå mot ordninger som svekker de eldres situasjon.
Skatt for pensjonister
Det er særlig regjeringens forslag om å skatte pensjonistene hardere som opprører KrF-lederen.
- Regjeringen legger opp til at 6 av 10 pensjonister skal skattes hardere. KrF vil ikke støtte at inntektene til dagens pensjonister skal brukes for å få velferdsstaten til å gå i balanse. Det er egentlig ganske utrolig at de som nøysomt har bygd opp velferdssamfunnet til gode for oss alle, skal bli de som regjeringen velger å strammer til for, sier Svarstad Haugland.
Diskriminering av ektepar
I Velferdsmeldingen foreslås det å foreta en bred, offentlig utredning av de problemstillinger som samboerskap reiser med hensyn til rettigheter og plikter. Samtidig bagatelliserer regjeringen den diskrimineringen av gifte pensjonister som i dag skjer i forhold til samboene pensjonister, og bidrar til ytterligere diskriminering ved å redusere grunnpensjonen til pensjonister med selvforsørget ektefelle.
- Det viser at regjeringen har gitt opp å fjerne diskrimineringen av gifte pensjonister, og snarere går løs på disses inntekter for å saldere velferdsutgiftene. Jeg er svært skuffet over dette signalet fra regjeringen. KrF vil arbeide for at Stortinget ved behandlingen av velferdsmeldingen pålegger regjeringen å fjerne all diskriminering av gifte pensjonister, fastslår Svarstad Haugland.
Opptjeningstid og arbeidsledighet
KrF-lederen er også kritisk til at opptjeningstiden for tjenestepensjonsordningene heves til fra 30 til 40 år.
- KrF kan ikke støtte ordninger som rammer de som velger å være hjemme noen år med egne barn, eller de som velger lang utdannelse. Økningen i opptjeningstiden vil ha en slik virkning, mener Svarstad Haugland.
Kristelig Folkeparti går inn for fleksibel pensjonsalder fra 64 år og økte muligheter for kombinasjon mellom trygd og arbeid. I Velferdsmeldingen gjør regjeringen det til et hovedmål å ikke svekke arbeidsstyrken, og går derfor mot en reduksjon av pensjonsalderen. Man ønsker snarere at de eldre arbeider lengre.
- Det kan virke som om regjeringen er mer opptatt av det de kaller å ikke svekke arbeidsstyrken, enn å skaffe ledige hender arbeid. Ulike forslag for å stimulere arbeidsinnsatsen utover fylte 67 år, som f.eks. høyere opptjeningstid, vitner om dette. I neste åndedrag sier regjeringen at man også må unngå at ungdom varig stenges ute fra arbeidslivet. Dette henger ikke på greip. Vil det svekke sysselsettingen at eldre arbeidstakere som ønsker det viker plassen for arbeidsledig ungdom, spør Valgerd Svarstad Haugland.
