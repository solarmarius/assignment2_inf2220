
18.12. 2001
Stortingsrepresentantene Ulf Erik Knudsen og Jan Arild Ellingsen (FrP)
Nulltoleranse ovenfor mobbere
Fremskrittspartiets Ulf Erik Knudsen og Jan Arild Ellingsen reagerer sterkt på undersøkelsen fra Læringslaben som viser at 40 prosent av norsk ungdom mobber.
Oppslag i media de siste dagene har fortalt om tragiske livshistorier, hvor oppegående mennesker har blitt drevet til fortvilelse og desperasjon på grunn av jevnaldrendes destruktive trang til å plage andre.
- Det holder ikke lenger med såkalte forebyggende tiltak slik Barne ­ og familieminister Laila Dåvøy hevder, uttaler Knudsen og Ellingsen. - Mobberne, må direkte ansvarliggjøres. Man skal ikke kunne fri seg fra skyld og ansvar ved å gjemme seg bort i mengden, eller ved at man befinner seg under dagens kriminelle lavalder.
- Skolene må og forutsettes å være et juridisk ansvarsområde hvor ingen skal behøve å føle frykt eller lide overlast. Lærere som vet om overgrep som skjer i skolehverdagen har en plikt til å gripe inn, det handler om å kunne ha en grunnleggende tillit til at ens barn får den beskyttelse som man har grunn til å forvente i en skolesituasjon. De som stilltiende aksepterer at medmennesker blir plaget og forulempet på det groveste er selv medskyldige, derfor plikter vi som politikere, myndighetspersoner lærere, elever og enkeltmennesker å gripe inn, understreker Ulf Erik Knudsen og Jan Arild Ellingsen.
