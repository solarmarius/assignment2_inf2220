
26/4-02
Odd Roger Enoksen, leder i Senterpartiet
Togruter på anbud gir dårligere tilbud
Regjeringen varsler en sterk satsing på bruk av anbud i ferjedrift og jernbane i kollektivmeldingen som ble lagt frem i dag. I meldingen varsles det at regjeringen vil ta i bruk anbud som gjennomgående prinsipp ved offentlig kjøp av persontransporttjenester. Regjeringen vil legge ut lokale og regionale togstrekninger på anbud allerede fra 2004.
- Den påståtte effektiviseringsgevinsten ved konkurranseutsetting er høyst tvilsom. Erfaringene i andre land er stort sett negative. Blant annet Sverige har gjennom 90-årene ført en slik politikk, hvor det viser seg at det offentlige ikke har spart penger. Også brukerne av kollektivtransporten taper på anbudssystemet. Erfaringen viser at anbud har ført til svekket kvalitet på tilbudet og økte priser. I tillegg har bruk av anbud i kollektivtrafikken medført økt press på lønns- og arbeidsvilkår, sier Enoksen.
Senterpartiet er skuffet over regjeringens tilbud til ungdom og studenter. Studentrabattene med NSB ble drastisk kuttet i statsbudsjettet for 2002, noe som særlig rammet borteboende studenter hardt. At regjeringen nå varsler 40 % rabatt med lokal kollektivtransport kompenserer ikke for høstens kutt. Billigere lokale månedskort på hjemsted/studiested er et skritt i riktig retning, men det er ikke en god nok løsning.
