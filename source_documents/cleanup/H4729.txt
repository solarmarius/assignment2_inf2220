
10. august 2000
Torstein Rudihagen
- Statsministeren med klar tale
- Dette var et godt møte, med god stemning og en statsminister med klar tale, sier Torstein Rudihagen, leder i Oppland Arbeiderparti, etter Jens Stoltenbergs besøk i fylkespartiet torsdag 10. august 2000.
- Dette var et godt møte, med god stemning og en statsminister med klar tale, sier Torstein Rudihagen, leder i Oppland Arbeiderparti, etter Jens Stoltenbergs besøk i fylkespartiet.
- Jens inspirerte forsamlingen, og han hadde en ryddig gjennomgang av flere kontroversielle saker. Det var spesielt to viktige saker han brukte mye tid på, og det var Statoil og fornyelse og modernisering av offentlig sektor.
Ifølge Rudihagen fikk statsministeren debatten om privatisering skikkelig på skinnene igjen, slik fylkespartilederen uttrykker det.
- Jens var helt klar på at fornyelse- og moderniseringsprosessen handler om å styrke fellesskapsløsningene.
Fylkespartilederen er imidlertid forundret over at enkelte avisers framstilling av møtet på Lillehammer.
- Nei, jeg kjenner meg ikke helt igjen. I et åpent møte med mange deltakere hadde vi en konstruktiv debatt. I debatten ble det gitt mye ros, blant annet til Regjeringens prioritering av kommunene og kommuneøkonomien. Når bare et par talere er kritiske, så er det synd at det er det som trekkes fram i media. Jeg synes ikke alle har en rettferdig formidling av stemningen på møtet. Målet for noen er å skape et inntrykk av at partiledelsen er i utakt med grasrota, og det er den ikke, mener Rudihagen.
