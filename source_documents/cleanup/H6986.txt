
10.04.03
Morten Lund (Sp)
Fritt fram for giftig påskegodteri
Helseminister Høybråthen viser ingen vilje til å hindre helseskader som en konsekvens av det nye matsminkedirektivet fra EU. Senterpartiets Morten Lund er frustrert over passiviteten.
I Stortingets spørretime i dag ville Morten Lund (Sp) vite hva Helseministeren vil foreta seg for å hindre alvorlige helseskader pga farlige nye tilsetningsstoffer. Høybråtens svar var ytterst passivt. Han påpeker at tilsynet med innholdsmerking må skjerpes, men det vil fortsatt være forbrukerens ansvar at man ikke får i seg helseskadelige stoffer.
- Vi kan ikke delegere ansvaret for hva man putter i seg til guttungen som står i kiosken for å handle godteri, sier Lund. - Ingen forventer vel at ungene selv skal lese innholdsdeklarasjonen på de gilde sukkertøyene! Løst godteri med fargestoffer som ble godkjent med dette EØS-direktivet blir nesten aldri merket, ifølge undersøkelser fra Forbrukerrådet og Norges Astma- og Allergiforbund. Vi vet at slikt godteri kan framkalle allergi og man frykter også økt hyperaktivitet blant barn.
- Politikerne har mistet muligheten til å sikre at maten til folk er ren og trygg. Vi må derfor ta en ny runde med EU for å få unntak fra direktivet, slik Danmark har greid, avslutter Lund.
