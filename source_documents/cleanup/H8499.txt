
Stortinget 23. juni 2004
Stortingsrepresentant Ola D. Gløtvold (Sp)
Pressemendling
Senterpartiet avviser togkutt
Dagsavisen offentliggjør i dag en rapport fra Transportøkonomisk institutt der de anbefaler å legge ned flere togstrekninger, blant annet Rørosbanen. ?Dette er ikke aktuell politikk, sier Senterpartiets stortingsrepresentant Ola D. Gløtvold. Stortinget har nettopp behandla Nasjonal Transportplan der det ble fastslått at ingen jernbanestrekninger skal nedlegges. Flertallet vedtok derimot ei sterkere satsing på jernbanen.
I Nasjonal Transportplan sa Senterpartiet at både langdistanse dagtog og nattog skal opprettholdes. Når det gjelder Rørosbanen så ble det påpekt at denne er inne i en positiv utvikling. Rørosbanen har en svært strategisk rolle for å kunne overføre mer av godstransporten mellom Trondheim og Oslo fra veg til bane. 80-90 % av godsmengdene på denne strekningen går på Riksveg 3. Det er brei enighet om at mer av godsmengdene må over på jernbane. En opprusta Rørosbane må også opprettholde persontrafikken. ?Vi godtar ikke argumentasjonen om at områder med lite befolkningsgrunnlag skal ha et dårligere transporttilbud, sier Gløtvold.
