
Dato: 11. januar 2005
Stortingsrepresentant Gjermund Hagesæter (FrP)
Vil starte nedtrapping av norske bilavgifter
- Norge bør allerede nå begynne å trappe ned avgiftene på nye biler for å slippe et fremtidig gigantisk avgiftskutt presset gjennom av EU. Det sier stortingsrepresentant og medlem av Stortingets finanskomité, Gjermund Hagesæter.
Det er Dagbladet som i dag skriver at Norge innen 10 år sannsynligvis vil måtte kutte avgiftene på nye bilder ned til et europeisk nivå. Nasjonale særavgifter som hindrer konkurranse mellom landene er ikke lov i henhold til EØS-avtalen.
Hagesæter mener derfor at Regjeringen allerede nå bør begynne nedtrappingen av de særnorske avgiftene. - Å kutte de særnorske avgiftene ned til et europeisk nivå kan ikke gjennomføres på kort tid. Derfor er det viktig at Regjeringen allerede nå starter dette arbeidet.
Han er enig i vurderingene at EØS-avtalen vil tvinge norske bilavgifter ned. - Like konkurransevilkår landene i mellom er ett av de bærende prinsippene i EØS-samarbeidet, og vi ser allerede nå at kontrollorganet ESA i flere og flere tilfeller griper inn ovenfor medlemslandenes politikk.
Gjermund Hagesæter har derfor bedt finansminister Per Kristian Foss om å svare på hvordan regjeringen forholder seg til at norske bilavgifter ikke kan være så høye som i dag, og om de akter å begynne nedtrappingen av avgiftsnivået.
- Jeg håper finansministeren innser viktigheten av at vi allerede nå begynner arbeidet med nedtrapping av avgiftene. En avgiftsnedsettelse vil også ha svært mye å si for standarden på bilparken og derigjennom store miljø- og sikkerhetsgevinster, avslutter Hagesæter.
