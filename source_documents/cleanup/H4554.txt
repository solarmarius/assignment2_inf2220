
3. oktober 1999
Karl Eirik Schjøtt-Pedersen
Galt fra Kvassheim
I Dagsnytt radio 3. september uttalte Venstres parlamentariske leder Gunnar Kvassheim at Regjeringen allerede i juni hadde gått inn for å videreføre statlig støtte til Hurtigruta. - Dette er feil! Regjeringen har aldri lagt fram et slikt forslag, sier Aps samferdselspolitiske talsmann Karl Eirik Schjøtt-Pedersen i en pressemelding.
I Dagsnytt radio i dag tidlig uttalte Venstres parlamentariske leder Gunnar Kvassheim at Regjeringen allerede i juni hadde gått inn for å videreføre statlig støtte til Hurtigruta.
- Dette er feil! Regjeringen har aldri lagt fram et slikt forslag. Samferdselsministeren har konsekvent avvist enhver støtte til Arbeiderpartiets opplegg for å sikre Hurtigruten etter 2001. Samferdselsministeren har vist til at Regjeringen vil presentere sitt syn på Hurtigrutens framtid i Nasjonal Transportplan neste år, sier Karl Eirik Schjøtt-Pedersen.
- Regjeringens avventende holdning betyr at det fortsatt er uklart om Hurtigruten også etter 2001 vil seile hele strekningen Bergen - Kirkenes hver dag hele året slik Arbeiderpartiet har gått inn for, sier Karl Eirik Schjøtt-Pedersen.
- Arbeiderpartiets opplegg innebærer at selskapene får økonomisk grunnlag for å fornye de to eldste skipene. Arbeiderpartiets opplegg åpner imidlertid også for utvidet trafikk i sommersesongen. Selskapene har uttalt at et slik opplegg kan gi rom for hele 5 nye skip. Dette vil selvfølgelig også bety svært mye for norsk verftsindustri, sier Karl Eirik Schjøtt-Pedersen.
- Kvassheims utsagn er galt. Det er i seg selv overraskende at en parlamentarisk leder i et av regjeringspartiene ikke vet at samferdselsministeren har avvist å støtte Arbeiderpartiets opplegg for Hurtigruta på dette tidspunkt, avslutter Karl Eirik Schjøtt-Pedersen.
