
26. mai 2000
May-Helen Molvær Grimstad:
Likestilte fedre
I dag fremmet endelig Regjeringen lov-forslaget om at fedre skal få selvstendig rett til fødsels- og adopsjonspenger basert på egen opptjening og stillingsbrøk. -Dette er en seier for norske småbarnsfedre - og ikke minst for de minste barna, sier en fornøyd leder av Familie- kultur og administrasjonskomiteen, May-Helen Molvær Grimstad.
Sentrumsregjeringen fikk flertall for dette i det siste statsbudsjettet i vår regjeringstid, og i dag ble lovendringsgsforslaget oversendt Stortinget.
-Jeg er glad for at dette nå blir en realitet. Dette vil føre til økt likestilling mellom mor og far.
-Det er viktig at også barna og far får god kontakt helt fra begynnelsen av, sier leder av familiekomiteen på Stortinget. -Menn finner seg ikke lenger i å bli stilt på sidelinjen i omsorgen for barna, og nå blir det bedre tilrettelagt for at fedre kan tilbringe tid sammen med de minste barna.
-Dette er et viktig likestillingspolitisk tiltak for å stimulere fedre til å ta mer omsorg for egne barn.
Forslaget er basert på at far kan motta fødselspenger ut fra egen opptjening og stillingsbrøk når mor etter fødselen arbeider minst 75 prosent stilling eller tar utdanning på heltid. Regjeringen venter at forslaget vil føre til at flere fedre enn i dag tar ut fødsels- eller adopsjonspenger, og at flere tar permisjon utover fedrekvoten.
I dag er fars rett til fødsels- og adopsjons-penger bestemt ut fra opptjeningsgrunnlaget og rettene til mor.
