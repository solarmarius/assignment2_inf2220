
Pressemelding 8. november 1995
KrFs parlamentariske leder, Kjell Magne Bondevik, om bistandsbudsjettet:
Ap bryter med tidligere prinsipper
- I bistandsbudsjettet bryter regjeringen med tidligere prinsipper for hva som skal føres på bistandsbudsjettet. Dermed undergraves norsk bistandspolitikk og regjeringen skjønnmaler sin bistandsinnsats, sier KrFs parlamentariske leder, Kjell Magne Bondevik.
- Bistandsbudsjettet for 1996 er ikke så bra som det regjeringen gir inntrykk av. Budsjettet inneholder en nominell økning på 600 millioner kroner, noe som gjør at Regjeringen bare så vidt klarer å holde bistanden på en prosent av Bruttonasjonalinntekten. KrF, Sp og SV opponerer kraftig mot dette, sier Bondevik.
KrFs parlamentariske leder viser til de to viktigste nye bruddene på tidligere prinsipper i forhold til bistandsbudsjettet.
- Regjeringen fører nå bidrag til internasjonale miljøfond over neste års bistandsbudsjett. Dette skjer mens regjeringen med statsministeren i spissen tidligere har argumentert sterkt for at slike midler skulle komme i tillegg til bistanden. Dette skjedde blant annet på den store Rio-konferansen. Trist at hun som fremstår som verdens miljøvernminister, bryter med egne prinsipper. For det andre vil Regjeringen ta av u-hjelpspengene for å dekke tap på eksportprosjekter som i sin tid ikke ble anbefalt av Norad, sier Bondevik.
Bondevik fremhever også andre negative sider ved bistandsbudsjettet.
- Regjeringen fortsetter å dekke mottak av flyktninger i Norge over dette budsjettet. Fattigdomsorienteringen svekkes, og forholdet mellom multilateral og bilateral bistand som skulle være omlag 50/50, er dreid slik at det i budsjettet er blitt ca. 35/65, sier han.
KrF prøver nå å rette opp dette ved å foreslå en økning av rammene på 450 millioner kroner. Dette er omtrent det samme som SV. Sp foreslår en litt lavere ramme.
- Alle våre forslag blir dessverre nedstemt av Høyre og Arbeiderpartiet i fellesskap. Jeg er spesielt skuffet over Arbeiderpartiet, men enda mer over Høyre som har store kuttforslag, sier KrFs parlamentariske leder.
I sitt alternative budsjettforslag prioriterer KrF mer til Afrika, gjeldsslettetiltak, private organisasjoner, flyktninger, nødhjelp og FN-organer. (KrF-Press/MMH)
