
15.3.2006
Ola Borten Moe, Energi og miljøkomiteen, Senterpartiet
Hvorfor vi ikke skal slå av strømmen!
Det er åpenbart de som mener at løsningen på energimangel ligger i å legge ned kraftkrevende industri. Ved en kraftkrise er det nok dessverre det som kommer til å skje. Det er derfor svært viktig å få inn mer produksjon av strøm slik at vår industri kan bestå.
Vår nasjonaløkonomi er smurt av olje, og vil være det enda en stund. En dag vil det imidlertid bli viktigere med landbasert verdiskaping som kan gi dette landet eksportinntekter. Verken offentlig sektor, tjenesteytende næringer eller handel kan gi oss det, selv om det er nettopp disse som nå vokser i takt med økt velstand. Norsk industri representerer en videreforedling av våre naturressurser, og betyr fremdeles svært mye for Norge, selv om den relative andelen av verdiskaping og sysselsetting har gått ned i takt med oljeutviklingen. Vi bruker 1/3 av vår elektriske kraft til industriproduksjon og "får" igjen ca. 40 000 arbeidsplasser (+ ringvirkninger som er to til tre gangen) over hele landet og en verdiskaping på 120 til 130 milliarder kroner. Det aller meste eksporteres.
Norske Skogs papirfabrikk på Fiborgtangen er den klart største eksportbedriften i Trøndelag. Ca 500 ansatte produserer verdier for rundt 3 milliarder kroner. Fabrikken ble bygd for å skape avsetning på slip (tømmer) i Midt Norge, noe den fremdeles gjør. Om Norske Skog skulle stenge fabrikken på grunn av strømmangel vil vi derfor ikke bare miste den direkte sysselsettingen på Fiborgtangen, men også store deler av verdiskapingen i den trønderske skognæringen.
Norsk industri har gjennomgått og gjennomgår voldsomme forandringer. Dette er fornuftig og nødvendig. Nettopp Sunndalsøra er et eksempel på det. Her har Hydro bygd Europas største og mest moderne aluminiumsverk. Produksjonen er mangedoblet og energiforbruket relativt sett redusert. Det er disse verkene som krever det ytterste av norsk ingeniørkunst og hjernekraft. Vi konkurrerer ikke lenger på billig strøm og arbeidskraft alene. Det er norsk industritradisjon, kompetanse og en politisk vilje til å prioritere produksjon i Norge fremfor salg av vannkraft til utlandet som samlet vil danne grunnlaget for norsk industri i fremtiden.
En avvikling av norsk industri for å løse en energikrise i Europas energistormakt vil etter Senterpartiets syn være den minst fremtidsrettede politikken dette landet kan føre.
