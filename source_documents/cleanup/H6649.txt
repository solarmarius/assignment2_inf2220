
30.04.02
Vegard Martinsen, (DLF)
Nei til røykeforbud på barer og kafeer
Det eneste positive ved helseminister Dagfinn Høybråtens forslag om røykeforbud på barer, restauranter og kafeer er at det vil øke politikerforakten.
Forslaget er svært lite klokt (for å bruke en forsiktig formulering). Dette forbudet vil være nærmest umulig å opprettholde - man kan ikke ringe etter politiet når en gjest tar seg en røyk. Det vil i praksis bli de ansatte på barene som må passe på at gjestene ikke røyker; det blir vel baren som må betale en bot dersom gjestene røyker. Dette vil ha flere effekter, blant annet vil det svekke den allerede lite imponerende serviceinnstillingen som norske servitører stort sett har. Resultatet vil bli at seriøse aktører på dette markedet vil trekke seg ut, og en større del vil bli overlatt til de useriøse.
Man det prinsipielle er viktigst. DLF er tilhenger av eiendomsretten. Her innebærer dette prinsippet at det er eieren av en bar/kafé som har rett til å bestemme om det skal røykes der eller ikke.
Selvsagt fører røyking til store helseproblemer, men løsningen på dette er å begynne i motsatt ende av den som nå foreslås: helseforsikringer (til dekke av kostnader ved sykehusopphold etc.) må bli slik at man betaler premie etter risiko. Dette vil sannsynligvis innebære at røykere må betale større premier i helseforsikringer enn andre, og det er dette som vil gi røykere et materielt incitament (i tillegg til de medisinske incitamentene) til å slutte å røyke.
Helseminsterens forslag slik de nå ligger, vil føre til en ytterligere svekkelse av eiendomsretten, og privat eiendomsrett er grunnlaget for all sivilisasjon og velstand.
