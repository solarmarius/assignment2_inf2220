
16. mai 2000
Fra stortingsrepresentant Ola T. Lånke
Mediepolitisk redegjørelse i Stortinget:
God analyse, men hva vil hun?
-Den mediepolitiske redegjørelsen var en passende opptakt til 17. mai, men den burde vært mer enn en "17-mai-tale", uttaler mediepolitisk talsmann for KrF Ola T. Lånke. Han etterlyser en mer offensiv mediepolitikk. -Den teknologiske utviklingen går med stormskritt og derfor bør kulturministeren signalisere flere konkrete tiltak.- Hva kan vi for eksempel gjøre for å sikre at norske almen-kringkastere har prioritet i de elektroniske programguidene? Vi kan ikke bare sitte og vente på at aktørene skal bli enige, sier Lånke.
Ola T. Lånke er glad for at kulturministeren følger KrFs råd om å utlyse TV2 konsesjonen, men lurer på hva hun vil gjøre i forhold til P4. -Det samme prinsippet bør jo gjelde her, sier han. Lånke er selv opptatt av at reklamemedier bør betale konsesjonsavgift og etterlyser mer konkrete signaler om dette.
Kulturstatsråden nevnte forholdet til lokalradioenes konsesjoner og varslet at disse vil bli utlyst på nytt. -Jeg savnet imidlertid noe om rammevilkårene både for lokalradioer og ikke minst lokal-TV. -De lokale mediene er viktig for folks identitet, men rammevilkårene er for dårlige. -Dette bør vi politikere ta tak i. Lånke håper kulturministeren er enig i dette, selv om hun ikke nevnte det i sin redegjørelse.
