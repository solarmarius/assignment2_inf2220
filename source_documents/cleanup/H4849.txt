
6. mars 2001
Landsstyret
Stor satsing på barn og ungdom
- Arbeiderpartiet vil bygge fellesskap der vi tar ansvar for hverandre og deler med hverandre. Her går de klareste skillelinjene mellom oss og partiene på høyresiden. Vi vil ikke akseptere urettferdighet. På alle områder i samfunnet, i hjemmet, på skolen og i arbeidslivet, skal rasisme bekjempes. Arbeiderpartiet vil ha et Norge for alle, heter det i en uttalelse fra landsstyremøtet 5. og 6. mars 2001.
Arbeiderpartiet vil bygge fellesskap der vi tar ansvar for hverandre og deler med hverandre. Her går de klareste skillelinjene mellom oss og partiene på høyresiden. Vi vil ikke akseptere urettferdighet. På alle områder i samfunnet, i hjemmet, på skolen og i arbeidslivet, skal rasisme bekjempes. Arbeiderpartiet vil ha et Norge for alle.
På 90-tallet gjennomførte vi store reformer i skolen og satte i gang en omfattende utbygging av eldreomsorgen. Regjeringen har brukt det første året blant annet til å starte store forandringer for at sykehus, politi, forsvar og høyere utdanning skal fungere bedre. Dette arbeidet vil vi fortsette.
Arbeiderpartiet vil rydde opp i helsevesenet og sikre gode tilbud i alle deler av landet. Vi vil kutte ventelistene til sykehusbehandling. Vi vil sørge for bedre organisering slik at sykehuspasienter får god behandling og slipper å ligge på gangen.
Arbeiderpartiet vil ha et arbeidsliv for alle. Det skal være gode muligheter for å kombinere familie og jobb. Arbeiderpartiet vil garantere arbeidstakernes rettigheter i sykelønnsordningen. Eldre og arbeidstakere med redusert arbeidsevne skal ha mulighet til å kombinere arbeid og trygd. Folk må ha mulighet til jobb der de bor. I distriktene ligger det store og nye muligheter for verdiskaping og nye trygge arbeidsplasser - blant annet ved å ta i bruk nye teknologiske muligheter og utvikle havbruk, økologisk landbruk og foredling.
Arbeiderpartiet vil ta nye løft for barn og ungdom. Barnehager og skoler skal være gode tilbud som er tilgjengelige for alle. Derfor skal det bygges flere barnehager slik at vi har full dekning i 2003. Foreldrebetalingen skal bli lavere. Skolen skal ha høy kvalitet både når det gjelder innhold og bygninger. Elevene skal ha gode arbeidsvilkår derfor vil vi bidra til å ruste opp skolebygninger som forfaller. Kulturaktiviteter skal få større plass i skolen. Skolefritidsordningen skal være for alle og gradvis utvikles slik at også de eldste elevene på barnetrinnet gis et tilbud etter skoletid. Slik blir skolefritidsordningen en naturlig forlengelse av skoledagen der det gis tilbud om ulike fritidsaktiviteter og lekselesing. Ingen skal stenges ute på grunn av høy egenbetaling.
Grunnskolen skal være gratis og derfor fri for egenandeler. Ingen barn skal stenges ute fra aktiviteter fordi foreldrene ikke har råd til å betale. Ordinære aktiviteter som leirskoler og klasseturer, samt skolemateriell - skal betales av skolen. Vi vil fortsette arbeidet med å gjøre bøkene i videregående skole gratis.
Frivillige lag og organisasjoner skal gis bedre vilkår for barne- og ungdomsarbeid. Vi må i langt større grad imøtekomme og legge til rette også for ungdom som ikke deltar i lag og organisasjoner.
