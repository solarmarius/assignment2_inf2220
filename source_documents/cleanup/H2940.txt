
Onsdag 15. januar 1997
SVEKKET BOSTØTTEORDNING RAMMER ENSLIGE
Flertallet i både sosialkomiteen og kommunalkomiteen setter et altfor lavt tak på godkjente boutgifter for én-personshusholdninger som kan få bostøtte fra det offentlige. Med et tak på 36.000 kroner kan man komme til å skape nye grupper med sosialklienter, for eksempel blant minstepensjonister og enslige forsørgere. Det sier stortingsrepresentantene Valgerd Svarstad Haugland og Ola T. Lånke i forbindelse med at henholdsvis sosial- og kommunalkomiteen har avgitt innstilling til Regjeringens forslag til ny bostøtteordning. Kommunalkomiteen avga endelig innstilling onsdag formiddag.
Kristelig Folkeparti er enig med Regjeringen i at det er behov for å sy de to eksisterende ordninger for bostøtte sammen til én ordning, men Regjeringens forslag har ikke tatt tilstrekkelig hensyn til at boutgiftene i kommunale omsorgsboliger og nye trygdeleiligheter ligger høyere enn det "taket" som er foreslått for én-personshusholdninger. De peker også på det paradoksale i at det samme Stortinget som tidligere har vedtatt en minstenorm for omsorgsboliger, nå vedtar bostøtteregler som gjør det vanskeligere å bo i slike leiligheter.
-I praksis er det som oftest slik at man bor i den samme boligen enten husstanden består av én eller to personer. Derfor bør det laveste utgiftstaket være som forslaget for to-personsboliger, nemlig 50.000 kroner, sier Valgerd Svarstad Haugland og Ola T. Lånke. De legger til at enslige forsørgere er den gruppen som har det største behovet for bostøtte.
KrF er også kritisk til at formue knyttet opp til bolig skal tas med ved utregning av boligstøtten, og at de nye reglene gjør at nedbetalte boliger eller privateide boliger som ikke er husbankfinansiert faller utenfor ordningen.
-Det må være den enkelte søkers økonomi som legges til grunn for tildeling av bostøtte, og ikke hvordan boligen i sin tid ble finansiert, sier de to KrF-representantene.
