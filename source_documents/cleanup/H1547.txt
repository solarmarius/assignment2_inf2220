
15.06.00
FREMSKRITTSPARTIETS
STORTINGSGRUPPE
Fra stortingsrepresentantene Kenneth Svendsen, Christopher Stensaker, Thore A. Nistad og Ulf Erik Knudsen
Vi avvikle kullsyreavgiften
på alkoholfrie drikkevarer!
Fremskrittspartiet vil avvikle produktavgiften på kullsyreholdige, alkoholfrie drikkevarer (kullsyreavgiften). Et såkalt dokument 8 forslag om dette ble lagt frem i Stortinget i dag . Forslagsstillere er stortingsrepresentantene Kenneth Svendsen, Christopher Stensaker, Tore Nistad og Ulf Erik Knudsen.
Kullsyreavgiften legges på vann på flaske ("naturlig mineralvann"), sukkersøtet leskedrikk ("brus") og kunstig søtet leskedrikk ("lett-brus"). Avgiften ble innført i 1924. På den tiden hørte verken brus eller vann på flaske med i vanlige husholdningers forbruk. I dag er situasjonen en helt annen.  Pr. i dag kan vi vanskelig se en politisk begrunnelse for avgiften utover å skaffe inntekter til staten, sier FrP - politikerne.
Ifølge beregninger foretatt av Bryggeri og mineralvannforeningen har avgiften siden 1994 økt med hele 41,5%, og er nå på 1,58 kr. pr liter.
FrP viser i forslaget til en rekke negative bivirkninger ved avgiften:
GRENSEHANDEL: Mineralvann er blant lokkevarene i grensehandelen og er i økende grad et objekt for økt innførsel fra utlandet. I Sverige er det ingen kullsyreavgift, ingen emballasjeavgift på boks og lav moms (12%) på leskedrikker. Det er ingen kvoter som begrenser hvor mye man kan innføre til Norge for privat forbruk.
DISTRIKTENE: Det høye avgiftsnivået gir stadig mindre rom for sysselsetting og verdiskapning. Konkurransesituasjonen tvinger produsentene til å bære hovedbyrden av avgiften, mens pris til forbruker har holdt seg forholdsvis lav. Dette svekker marginene til små og mellomstore bedrifter som i vesentlig grad bidrar med verdiskapning og arbeidsplasser i distriktene.
KONKURRANSEVRIDNING: Avgiften svekker de kullsyreholdige drikkene i konkurransen med saft, juice og andre kullsyrefrie leskedrikker i markedet.
ALKOHOLPOLITIKK: Brus og mineralvann er det reelle alternativet til alkohol blant ungdom. Arbeidet med å heve alkoholdebutalderen til 18 år og å forebygge rusmiddelmisbruk kan understøttes av et avgiftssystem som favoriserer alkoholfrie drikker fremfor alkoholholdige. Fra 1997-1999 ble kullsyreavgiften øket med 32% (i følge beregninger foretatt av Bryggeri og mineralvannforeningen). Dette er vesentlig kraftigere enn avgiftene for alkoholholdige drikker som økte med 6% for vin og sprit og 16% for øl m/alkohol. Arbeidet med å motivere til punktavhold for eksempel i forbindelse med bilkjøring, graviditet og konsentrasjonskrevende aktiviteter, kan understøttes av et avgiftssystem som favoriserer alkoholfrie drikker fremfor alkoholholdige.
BARNEFAMILIENE: Kullsyreavgiften er i praksis en skjult beskatningen med en skjev sosial profil. Kullsyreholdig vann og brus er viktige poster i barnefamilienes budsjett og bidrar til å dekke barn og voksnes daglige væskebehov. Særlig i områder med dårlig drikkevann, er kullsyreholdige drikker en vesentlig del av barnefamilienes husholdning. Det vises her til at undersøkelser foretatt av Forbrukerrådet viser at over en million nordmenn har for dårlig vann i husholdningene.
SUNNHET: Det er en myte at avgiften begrenser usunne drikkevaner. Avgiften ilegges vann med kullsyre, lettprodukter og sukkerholdig mineralvann på lik linje. Alle disse produktene inneholder mindre sukker enn for eksempel fruktjuice og husholdnignssaft.
