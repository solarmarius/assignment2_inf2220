
13.09.02
Venstre
Aksjonsuke i Venstre: Et lite, men viktig parti
Venstre arrangerer en landsomfattende aksjonsuke i tiden 16. ­ 22 september. Tema er Venstres budskap og rolle i norsk politikk. - Venstre er et mye viktigere parti enn mange er klar over, men vi strever med å få fram budskapet vårt. Aksjonsuka er starten på en tydeligere profilering av partiet, sier partileder Lars Sponheim. Han peker på tre grunner til at Venstre er et viktig parti i norsk politikk:
* Vi lever i en tid med økt frihet og det er bra. Men det krever også økt ansvar. De sosialliberale ideene er midt i tiden ­ i skjæringspunktet mellom frihet og fellesskap, borgeren og staten, marked og styring.
* Venstre er nøkkelen til borgerlig samarbeid. Det er ikke tilfeldig at vi er i regjering selv med bare to på Stortinget. Uten Venstre ­ ingen borgerlig regjering.
* Venstre har klare politiske mål for makt og innflytelse, og vi har betydelig innflytelse i kraft av sentrumsposisjonen. Miljø, småbedrifter og sosialt ansvar er stikkord for et politisk program som også omfatter reformer som flat skatt, borgerlønn, økt arbeidsinnvandring og en bedre integreringspolitikk. I sum blir dette det sosialliberale Norge ­ et mye bedre alternativ for landet enn en ny epoke med sosialdemokrati, for ikke å snakke om ytterliggående høyrepolitikk med Fremskrittspartiet i regjering, sier Sponheim. ­ Uten et sterkere Venstre kan vi i 2005 stå overfor valget mellom Stoltenberg og Hagen.
- Folkpartiets sterke framgang i Sverige viser at de liberale ideene har livskraft når folk ser hva de går ut på. Venstre har vært for dårlig til å tydeliggjøre budskapet, og aksjonsuka er et ledd i å forbedre dette. Partitoppene deltar i 35 møter landet rundt, og mange lokallag har ulike aktiviteter.
