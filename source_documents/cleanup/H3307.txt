
16. mai 2000
Stortingsrepresentant Einar Steensnæs (KrF):
Ny provokasjon mot sjøfolkene
- Jeg er ganske oppgitt over at Arbeiderpartiet nok engang foreslår å avvikle refusjonsordningen for sjøfolk. Dette skaper stor usikkerhet for rekrutteringen til norsk skipsfart og bidrar til å svekke mulighetene for å sikre at det kommer flere norske sjøfolk om bord på norske skip.
Det sier stortingsrepresentant Einar Steensnæs (KrF) i en kommentar til Regjeringens forslag til Revidert Nasjonalbudsjett.
Det har vært stor turbulens omkring denne refusjonsordningen helt siden den ble innført i 1994 med støtte fra bl.a. Kristelig Folkeparti. Også sentrumsregjeringen foretok innstramninger i refusjonsordningen. Men i de siste budsjettoppleggene har ordningen blitt videreført uten endringer. Dermed har både rederiene og sjøfolkene lagt til grunn at refusjonsordningen var sikret for godt.
- Regjeringens forslag er provoserende for alle som er opptatt av rekrutteringen til sjøfartsyrkene. Jeg regner med at det vil være et klart flertall i Stortinget som vil avvise Arbeiderpartiets forslag, sier Steensnæs.
