
31. januar 2006
Høyres Stortingsgruppe
Stortingsrepresentant Gunnar Gundersen(H)
Senterpartiet undergraver bygde-Norge
Landbruksministeren har varslet at han vil stramme inn på kravene til boplikt og vil beholde delingsforbudet i jordloven. Dermed legges det kjelker i veien for bygdeutvikling og verdiskaping i distriktene. Konsekvensen av boplikt og forbud mot deling ved salg av eiendom er at verdiene blir rasert. Reguleringer reduserer det økonomiske grunnlaget for ny virksomhet og nye arbeidsplasser i kommune-Norge. Prinsipielt er boplikt et angrep på grunnleggende eiendomsrettigheter.
"Bedre kan det ikke illustreres at Norge er i revers. Selv en landbruksminister fra Sp må ta innover seg at hver enkelt bonde burde få tilbake råderetten over egen eiendom og få lov til å finne egne strategier inn i framtiden", kommenterer stortingsrepresentantene Gunnar A. Gundersen fra Hedmark Høyre og Torbjørn Hansen, medlem av næringskomiteen.
"Landbrukets og distriktenes utfordring er at produktivitetsveksten og den enkelte bondes kompetanse utvikler seg så raskt at ressursgrunnlaget gir stadig mindre arbeid. At Senterpartiet har fokus på å sementere strukturen ytterligere i norsk landbruk er ikke annet enn utrolig. Landbruket trenger bønder som å utnytter potensialet og at de som ønsker å satse på landbruket, finne sin strategi inn i framtiden. La de kreative og satsingsvillige bøndene få utvikle seg.", fortsetter Gundersen og Hansen.
"Den politikken Sp nå ønsker mer av, har regjert norsk landbruk i mer enn 40 år. Det har ikke ført til annet enn en demoralisert bondestand med sterke preg av forgubbing og manglende tro på fremtiden. Samarbeidsregjeringens deregulering av næringen satte i gang en optimisme. Investeringene og lønnsomheten økte, og det var en gryende tro på framtiden hos enkelte. Dette burde Regjeringen bygge videre på, i stedet for å kjøre distrikts- og landbrukspolitikken i revers i hele denne stortingsperioden.
