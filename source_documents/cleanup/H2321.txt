
Torsdag 25. februar 1993
Stortingsrepresentant Solveig Sollie om Kristin Clements abortutspill:
BEKREFTER NØDVENDIGHETEN AV Å HOLDE ABORTDEBATTEN LEVENDE
-Jeg er glad for det utspillet stortingsrepresentant Kristin Clement er kommet med i abortspørsmålet. Det viser at det bærer frukter at noen har holdt abortdebatten levende i disse årene Norge har hatt "fri" abort. Det sier stortingsrepresentant Solveig Sollie (KrF, Telemark). Hun er spent på om Kristin Clements utspill vil gi støtet til en ny abortdebatt i Høyre.
-Kristin Clement har satt ord på det mange i både Høyre og andre partier har nektet å se: At spørsmålet om abort ikke kan privatiseres så totalt som tilfellet har vært. Hun har helt rett når hun sier at samfunnet må oppmuntre den gravide kvinnen til å bære fram barnet sitt, og at retten til liv må være overordnet, sier Solveig Sollie.
-Jeg har stor respekt for den konsekvente måten Kristin Clement argumenterer på når hun konkluderer med at abort ikke burde være tillatt. Jeg har registrert at Høyres leder Kaci Kullman Five har gått sterkt imot Kristin Clement. Hun viser dermed hvor stort sprik det er i det såkalt verdikonservative Høyre i denne saken. Jeg håper utspillet fra Kristin Clement kan føre til en ny grundig, ideologisk debatt om abortspørsmålet. Fra Kristelig Folkepartis side vil vi være mer enn villige til å delta i en slik debatt, sier Solveig Sollie.
