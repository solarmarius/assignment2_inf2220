
26.8.2003
Stortingsrepresentant Magnhild Meltveit Kleppa, Senterpartiet
Leserinnlegg
Meir for pengane
Det er ein grunnleggjande forskjell på Høgre og Senterpartiet når det gjeld vårt felles ynskje om meir for pengane i kommunane. Høgre vil konkurranseutsetja og privatisera omsorgstenestene. Senterpartiet meiner det gir større tryggleik og meir forutsigbare tenester dersom kommunane har eigne tilsette som utfører desse viktige oppgåvene. Vi trur faktisk det er uvurderleg viktig med ryddige kanalar og stabile tilhøve både for dei pleietrengjande, dei pårørande og dei tilsette.
Kva er god omsorg? Det avgjerande er det som skjer i møtet mellom den som treng hjelp og den som yter ei teneste. Å bli møtt med respekt er grunnleggjande. Det er om å gjera å få fram alle dei gode døma der opplevinga er slik i dag. Haldningar, kunnskap, personalet sitt eige høve til trivsel, mange faktorar spelar inn. Tid til å stilla opp ved ein uføresett situasjon er naudsynt.
Det er avdekka ei rekkje døme på alvorleg svikt i eldreomsorga. Mange stiller spørsmål ved om alt som gjeld omsorg let seg kontraktsfesta. Eg meiner Norske Kvinners Sanitetsforening og andre ideelle foreiningar har vist at dei kan omsorg. Dei bør framleis utgjera eit verdifullt supplement til det offentlege. Eg er elles overraska over at Høgre, trass i dei erfaringane som har kome fram i den seinare tida, held fram med si lovprising av konkurransesetjing til internasjonale selskap, tiljubla av Framstegspartiet og med støtte frå Krf. Truleg tenkjer Høgre på andre enn dei eldre når dei krev meir for pengane. Høgre vil at private aktørar skal overta der det er forteneste å henta. Dei vil at internasjonale konsern skal få meir for dei pengane dei no i lang tid med lite hell har prøvt å investera i omsorgssektoren.
