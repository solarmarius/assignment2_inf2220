
Dato: 13. januar 2005
Stortingsrepresentant Thore A. Nistad (FrP)
- Flysikkerheten svekkes av flyttingen
Stortingsrepresentant og medlem av samferdselskomiteen, Thore A. Nistad, er skremt over hvordan regjeringen tviholder på vedtaket om å flytte Luftfartstilsynet til Bodø.
- Havarikommisjonen advarer nå om svekket flysikkerhet, men allikevel gjennomføres flyttevedtaket kompromissløst, sier Nistad.
I en interpellasjonsdebatt om flysikkerhet i Stortinget i dag, ble samferdselsministeren grillet om flyttingen av Luftfartstilsynet fortsatt kan gjennomføres uten at sikkerheten svekkes.
- Jeg er skremt over hvordan samferdselsministeren ikke tar Havarikommisjonens advarsler på alvor, kommenterer Nistad.
Havarikommisjonen for sivil luftfart og jernbane har i et ferskt brev til regjeringen advart om at flysikkerheten viser svekkelse, blant annet på grunn av den omstridte flyttingen av Luftfartstilsynet til Bodø. - Når alle fagpersoner nå snart advarer om at flyttingen vil hemme sikkerheten, så er det på tide at Stortinget på nytt ser på denne saken, sier Nistad.
- At de andre partiene ikke tar inn over seg dette, er også bekymrende. De gir statsråden full støtte i flytteprosessen og krever full sikkerhet, til tross for at de vet at full sikkerhet ikke er mulig.
Thore A. Nistad mener forutsetningene for flyttingen er så kraftig forandret at Stortinget er nødt til å få saken til behandling på nytt. - Når landets fremste eksperter på flysikkerhet sier at sikkerheten er i ferd med å svekkes, så kan ikke politisk stolthet komme i veien, avslutter han.
