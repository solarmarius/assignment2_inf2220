
Stortinget, 9. februar 2005
Venstres Stortingsgruppe
Fornøyd med at Fiskeriministeren samkjører nasjonal og lokal beredskap
Fiskeriminister Svein Ludvigsen besvarte i dag spørsmål fra May Britt Vihovde om involvering av kommuner i forbindelse med beredskapsplaner for skip som lekker olje. Av statsrådens svar fremgikk det at arbeidet med utpeking av strandsettingsplasser og nødhavner vil skje i samarbeid med berørte kommuner.
Vihovde er godt fornøyd med Fiskeriministerens svar og hans forsikring om at lokale myndigheter vil bli involvert.
Vihovde understreker viktigheten av at lokale beredskapsplaner må samkjøres med nasjonale slik at fremtidig utpeking av strandsettingsplasser og nødhavn tar høyde for lokalt planarbeid mht. både vern og næringsutvikling.
Med den omfattende transport av olje som foregår, i tillegg til den enorme trusselen russisk transport av atomavfall langs Norskekysten innebærer, er det viktig at vi får en mest mulig effektiv beredskap. Dette får vi best til dersom nasjonale og lokale myndigheter samkjører sin beredskap og sine beredskapsplaner, sier Vihovde.
