
Mandag 8. november 1993
Finanspolitisk hovedtalsmann Odd Holten (KrF):
Pressestoff fra Kristelig Folkeparti
Av Nils-Petter Enstad
KrF-Press
PÅKREVET MED ANSVARLIGHET
-Det var nødvendig at noen tok ansvar for å berge landet ut av et budsjettmessig kaos og en parlamentarisk situasjon som ville gitt to regjeringsskifter på kort tid. Derfor gikk Kristelig Folkeparti inn på et budsjettforlik med Arbeiderpartiet, og gjorde dette uten å behøve å gå fra avtalen med Høyre og Senterpartiet når det gjelder formueskatten. Det er slått fast som første punkt i avtalen mellom KrF og Arbeiderpartiet, sier stortingsrepresentant Odd Holten, som er KrFs finanspolitiske hovedtalsmann.
-Profilen i budsjettforliket er at de som har mulighet til det, må være med og yte til fellesskapet. Rike null-skatteytere må betale, mens pensjonister med lave formuer beskyttes, og det samme gjør små og mellomstore bedrifter, sier Odd Holten. Han understreker at Kristelig Folkeparti ikke har fulgt Arbeiderpartiets krav om en endring av formueskatten fra 1. januar 1994, og en fastsettelse av prosenten nå. Dermed står det fast at avtalen mellom Høyre, Senterpartiet og Kristelig Folkeparti om at man ville ha to års erfaring med skattereformen før man gjør eventuelle endringer.
-Det betyr at vi kan ta en fullstendig gjennomgang av hele reformen til våren, og da er både formueskatten og delingsmodellen med i dette, sier Odd Holten.
"Familiepartiet"
Kontantstøtten var en viktig sak for KrF i valgkampen, og kommer også til å være det i Stortinget. Partiet kommer til å foreslå under budsjettbehandlingen i Stortinget at det skal innføres en kontantstøtte på 12.000 kroner i året til familier med barn under tre år.
Odd Holten mener at Kristelig Folkeparti kan presentere seg som "Familiepartiet" også etter dette budsjettforliket. En fullstendig prisjustering av barnetrygden er på plass, og selv om dette betyr forholdsvis lite i kroner og øre for den enkelte barnefamilie, er det en viktig symbolsak for hele samfunnet. Med ti millioner i påplusning til familier som adopterer barn, er stortingsflertallet med og gir viktige signaler også i kampen mot abort.
-Andre poster innen familie- og omsorgssektorene som er blitt plusset på, er 40 millioner til bostøtte, 25 millioner til enerom for eldre, 30 millioner til hjemmetjenester og 50 millioner til HVPU, sier Odd Holten.
U-hjelp, miljø og hjertesaker
Kristelig Folkeparti har ved flere anledninger kritisert regjeringen og Arbeiderpartiet for kutt i bevilgningene til u-hjelp og miljø. Dette er blitt rettet noe opp gjennom budsjett-forliket mellom de to partiene: En påplusning på 150 millioner til u-hjelpen er kanskje den viktigste "seieren" for Kristelig Folkeparti i den forbindelse.
-Jeg er klar over at det er enkelte mener KrF er veldig opptatt av det de mener er "småsaker", ting som tas opp i budsjettbehandling etter budsjettbehandling. For oss er det mer enn "småsaker", og det er det for de gruppene som får hjelp gjennom disse tilskuddene. Når Evangeliesenterbevegelsen på få år har beveget seg fra null i bevilgninger over statsbudsjettet, til 14 millioner i det forslaget som forliket omfatter, er dette en erkjennelse av det solide rusomsorgsarbeidet som denne bevegelsen gjør. Det samme gjelder de fire millionene i påplusning til Elevator, fire millioner til Den Indre Sjømannsmisjon, tre millioner til Redningsselskapet, fire millioner til hospice-avdelingen i Trondheim og fem millioner til frivillige organisasjoner innenfor rusmiddel-omsorgen av typen P22 og Marita-stiftelsen, sier Odd Holten.
