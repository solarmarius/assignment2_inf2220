
Mandag 18. november 1996
Kommunalpolitisk talsmann Ola T. Lånke (KrF):
SAMARBEID VIL HA SIN PRIS
-Det er interessant at Arbeiderpartiet har signalisert et ønske om samarbeid med Kristelig Folkeparti om kommuneøkonomien. I et slikt samarbeid må det tas høyde for at det allerede er flertall på Stortinget mot å redusere i skatteøret og mot at arbeidsgiver må betale for den tredje sykemeldingsuka. Kristelig Folkeparti er også opptatt av at det må skje en bedre fordeling innenfor rammene til kommunene, slik at mindre og inntektssvake kommuner kommer bedre ut, og det blir gitt mer til helse og eldreomsorg. Det sier stortingsrepresentant Ola T. Lånke, KrFs kommunal-politiske talsmann på Stortinget. Kommunalkomiteen avgir sin innstilling til stats-budsjettet for 1997 sent mandag kveld.
Ola T. Lånke sier at Stortinget nå må gjøre et løft til beste for mindre og inntektssvake kommuner. Dette vil man dels oppnå ved at skatteøret for kommuner og fylkeskommuner ikke blir endret, dels ved at det innen rammeoverføringene skjer en omfordeling til mindre og inntektssvake kommuner.
-Andre poster som må styrkes er sykehusene, psykiatrien, kommunenes omsorgs-tjenester, bygging av nye enerom, nye sykehjemsplasser og omsorgsboliger. Dessuten foreslår KrF 150 millioner mer til omsorgslønn, sier Ola T. Lånke. Kristelig Folkeparti foreslår også 100 millioner til kirkelig virksomhet i kommunene. Lånke understreker at dette er en oppfølging av den kirkeloven Stortinget vedtok tidligere i år, og som Regjeringen har oversett i sitt forslag til statsbudsjett. KrF er opptatt av storbyenes situasjon, og synes ikke disse er godt nok ivaretatt i Regjeringens opplegg. Økonomien til storbyene må derfor styrkes, understreker Lånke.
Kristelig Folkeparti er også opptatt av de store forskjellene kommunene mellom når det gjelder beregning av kommunale avgifter.
-Disse forskjellene utgjør flere hundre prosent, og derfor haster det med å få til et system som sikrer større likhet når det gjelder avgiftsnivået i kommunene. Det gir uheldige sosiale virkninger når avgiftsnivået er så høyt som det er i en del kommuner. KrF vil derfor fremme et forslag om at Stortinget ber Regjeringen foreta en gjennomgang av retningslinjene for de kommunale avgiftene for å få et mer ensartet beregningsgrunnlag som kan føre til mest mulig like priser for like tjenester, sier Ola T. Lånke.
