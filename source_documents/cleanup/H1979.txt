
Torsdag 19. november 1992
Solveig Sollie (KrF) om partnarskapslova:
REGJERINGA OVERKJØYRER KYRKJELEGE HØYRINGSINSTANSAR
Framlegget til den såkalla "partnarskapslova" har vore på ein omfattande høyrings-runde, men det syner seg likevel at alle dei kyrkjelege høyringsinstansana vil verte totalt overkjøyrd i den vidare prosessen. Vi har ikkje orsak til å tru at korkje den politiske leiinga eller embetsverket i Barne- og Familiedepartementet har teke omsyn til dei sterke åtvaringane mot ein slik lov som har kome frå kyrkjeleg hald. Det seier stortingsrepresentant og tidlegare familieminister Solveig Sollie. Fredag og laurdag vitjar ho Stryn i samband med rådsmøtet i Sogn og Fjordane KrF.
Saka om partnarskapslova er ikkje berre ei sak om det tradisjonelle ekteskapet si stilling i lovverk og opinion, men er og ei sak om å flytte grenser, understrekar Solveig Sollie.
-Eg er oppteken av at ei ikkje berre utholar gamle prinsipp og ordningar. Dette kan ein argumentara mot både på teologiske og sosiologiske premissar, og som ein kristen politikar ynskjer eg å syne vørnad for båe, seier ho.
Den tidelgare familieministeren seier at ho og ser på partnarskapslova som ei test-sak for korleis ei A-regjering vil ta omsyn til klåre, kyrkjelege signal.
-Vi har ikkje berre gode røynsler med dette, det er nok å minne om korleis AP og SV med knappast mogleg fleirtal i Stortinget pressa gjennom lova om "fri" abort, seier Solveig Sollie.
Ho legg til at soloutspel fra einskilde personar i kyrkja, eller frå ei tilfeldeg gruppe personar, ikkje kan rokke ved at dei kyrkjelege høyringsinstansane har vore heilt eintydige i å seie nei til regjeringa sitt framlegg til partnarskapslov.
