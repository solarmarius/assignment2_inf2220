
06.11.2001
@-brev fra Jens 6. november 2001
- Den politiske debatten nå preges av kampen mot fattigdom. Alle partier slåss om å være best på å hjelpe de svakeste av oss. Det er bra. Slik bred politisk enighet fører som regel til at vi får til et målrettet krafttak, skriver Arbeiderpartiets parlamentariske leder, Jens Stoltenberg, i @-brev fra Jens 6. november 2001.
Stortingstilværelsen har begynt. Den nye stortingsgruppa til Arbeiderpartiet er på plass. Statsrådene fra den tidligere regjeringen med stortingsplass har kastet seg over nye saksfelt med glød og engasjement. Det har vært liten tid til å henge med hodet over et dårlig valg, og over at vi måtte forlate regjeringskontorene. Den nye stortingsgruppa vår er spennende. Vi har et sterkt lag som jeg har stor tro på vil fungere godt i den nye tilværelsen i opposisjon.
Den politiske debatten nå preges av kampen mot fattigdom. Alle partier slåss om å være best på å hjelpe de svakeste av oss. Det er bra. Slik bred politisk enighet fører som regel til at vi får til et målrettet krafttak. Noen mener likevel det er alvorlig for Arbeiderpartiet at andre partier vil konkurrere på det som tradisjonelt har vært vår banehalvdel. Fra starten av har fattigdomsbekjempelse vært en hovedsak for Arbeiderpartiet. Vårt ideologiske grunnsyn bygger på at alle skal ha like muligheter til et verdig liv, uansett sosial eller økonomisk bakgrunn.
Ingen andre samfunn har lykkes bedre enn de nordiske land i kampen mot fattigdom. Men det gjør det ikke mindre viktig å hjelpe de som har minst. De siste tiårene har vi sett en ny form for fattigdom. På grunn av rusproblemer, oppløsning av familier, arbeidsledighet, flere trygdede, et tøffere arbeidsmarked for å nevne noen årsaker, faller noen utenfor. Samtidig har de fleste av oss fått betydelig mer å rutte med. Kontrastene blir større. Og det å være økonomisk utestengt, enten det betyr at barna ikke får være med på leirskole eller at bestemor ikke har råd til varm middag hver dag, blir enda mer sårt i en virkelighet hvor tilsynelatende alle rundt en har mye penger.
Hva er så Arbeiderpartiets svar på dette? Alle må få mulighet til å delta i arbeidslivet. Alle må ha et sted å bo, og offentlige tjenester må være tilgjengelig for alle.
Derfor ligger blant annet følgende tiltak i vår budsjett:
· bevilgningen til spesielle arbeidsmarkedstiltak for yrkeshemmede økes
· rett til stønad til barnetilsyn for enslige forsørgere som mottar forhøyet hjelpestønad til syke eller funksjonshemmede barn.
· økning i boutgiftstaket i bostøtteordningen, økning i boligtilskuddet og utvidelse av utlånsrammene i Husbanken
· tilskudd til Kirkens Bymisjon, Kirkens sosialtjeneste og Frelsesarmeen for å utvikle et helhetlig boligtilbud for bostedsløse i Oslo og opptrapping av utviklingsarbeidet i landets bykommuner for å bedre botilbudet til bostedsløse.
· utvikling av en felles rådgivnings- og oppfølgingstjeneste for å få vanskeligstilte i arbeid
· økning av barnetillegget i folketrygden for (alders- og) uførepensjonister
· etablering av ny stønadsordning for unge som blir alvorlig syke under utdanning, og som ikke har opparbeidet rett til sykepenger
· oppjustere satsene som er gitt i veiledende retningslinjer for økonomisk sosialhjelp og foreta en gjennomgang av systemet. Det legges til grunn at satsene skal prisjusteres årlig.
Å innføre ordninger som treffer alle bedre og billigere, er vel så viktig i kampen mot fattigdom. Vi foreslår videre å innføre gratis medisiner på blå resept for eldre over 67 år og uføre og å avvikle egenandeler for leirskoleopphold, utvide utlånsordningen for lærebøker i videregående skole og økt satsing på barnehager slik at foreldrebetalingen kan settes ned. Disse tiltakene vil bidra til å bedre økonomien også for personer og familier i en vanskelig økonomisk situasjon.
Dette viser at vi gjør noe for de fattige. Men som Bjarne Håkon Hanssen har sagt: har vi ikke nok tillit på dette feltet, så må vi være ydmyke, snu hver stein på nytt og anstrenge oss enda mer slik at sikkerhetsnettet blir enda mer finmasket og fanger opp de som er svakest av oss.
