
14. august 2000
Thorbjørn Jagland
J@glandbrev
I dette @-brevet fra 14. august 2000 kommenterer partileder og utenriksminister Thorbjørn Jagland situasjonen etter Camp David-forhandlingene. Jagland skriver om sitt møte palestinernes president Yasser Arafat og den israleske ministeren for regionalt samarbeid Shimon Peres.
Fredsprosessen i Midt-Østen er nå inne i en kritisk sluttfase. Jeg hadde selv i helga møter med palestinernes president Yasser Arafat og den israleske ministeren for regionalt samarbeid Shimon Peres, der vi drøftet situasjonen etter Camp David-forhandlingene. Der ble vi enige om mekanismer som kan videreføre prosessen.
Camp David- forhandlingene ble som kjent avbrutt den 25. juli, etter 15 dager med møter mellom partene. Selv om det ikke ble noen avtale, kunne partene vise til fremskritt på flere utestående sluttspørsmål.
Sluttstatusforhandlingene skal danne grunnlag for en varig fred mellom israelere og palestinere. Før en sluttstausavtale er på plass, må partene finne en løsning på hvor grensene skal gå, hva som skal være Jerusalems fremtidige status, hvorvidt de palestinske flyktninger skal få vende hjem, hva som skal skje med de jødiske bosettingene og hvem som skal ha kontroll over de knappe vannressursene. Problemene kan synes uoverstigelige, men etter drøye femti år med konflikt, har både partene og det internasjonale samfunn innsett at det bare er forhandlinger og politiske løsninger som kan sikre freden.
Camp David-forhandlingene omfattet for første gang substansielle diskusjoner om sentrale sluttstatusspørsmål, og brøt ny grunn ved at særlig Jerusalem-spørsmålet ble diskutert. Ved å gjøre Jerusalem til gjenstand for forhandlinger beveget partene seg for første gang inn på et lenge tabubelagt område. Det var da kanskje heller ikke så overraskende at spørsmålet om Jerusalem var den direkte årsak til at forhandlingene denne gang ikke førte fram.
Norge har ved flere anledninger uttrykt håp om at sluttstatusforhandlingene ender med opprettelsen av en palestinsk stat, der palestinerne nyter godt av et demokratisk styresett, økonomisk utvikling og sosial fremgang. Skal man nå dit er det imidlertid nødvendig at både israelere, palestinere og det internasjonale samfunn yter sitt bidrag. Først og fremst må partene ferdigstille en rettferdig avtale. Selv om forhandlingene går sent, er det viktigste at reelle forhandlinger er i gang. Tidsfrister må i dette perspektiv være underordnet avtalens innhold.
Helt siden gjennombruddet i i fredsforhandlingene i Midt-Østen 1993 har partene ønsket Norges tilstedeværelse når forhandlingene har vært som mest fastlåste. Norge har stilt opp etter beste evne, og vil også gjøre dette i fortsettelsen. I tillegg til samtalene fredag og lørdag med Arafat og Peres, har jeg også vært i telefonisk kontakt med den statsminister Barak og utenriksminister Madeleine Albright. Selv om Arafats hektiske reiseprogram og forsinkelser forhindret et personlig møte mellom han og Peres under oppholdet i Oslo, fikk de anledning til å samtale pr. telefon, og utvekslet ideer om hvordan forhandlingene kunne videreføres og de ble enige om å møtes raskt.
Både Arafat og Peres viste til at partene på mange områder gjorde betydelige fremskritt under Camp David-forhandlingene. Det gjaldt både flyktninger, territorium og sikkerhet.
I erklæringen etter Camp David-forhandlingene forpliktet partene seg til å fortsette forhandlingene, samt å avstå fra ensidige handlinger som kan påvirke forhandlingene. Dette viser at begge parter erkjenner at tidsfaktoren er kritisk.
Etter mine samtaler med Arafat og Peres oppfatter jeg at det både fra israelsk og palestinsk side er vilje til å videreføre forhandlingene. Vi forventer nytt initiativ fra amerikansk side etter demokratenes landsmøte. I samtalene i Oslo påpekte jeg at Norges støtte til fredsprosessen lå fast og at den muligheten som nå finnes til å nå en sluttavtale må utnyttes. Jeg understreket også at palestinerne har rett til en selvstendig stat, men at det var viktig at en erklæring om etablering av en slik stat kom som endel av en sluttstatusavtale og ikke som et ensidig vedtak. Jeg oppfordret begge parter til å anstrenge seg ytterligere for å få til en sluttstatusavtale, og pekte også på at tiden er svært knapp.
Jeg har selv tro på at forhandlingene mellom israelerne og palestinerne vil bli videreført med det aller første. Jeg har også tro på at forhandlinger mellom Israel og Syria vil kunne komme i gang relativt raskt. Den israelske tilbaketrekningen fra Sør-Libanon i tråd med FNs resolusjoner, må sees på som et positivt bidrag til å bedre forholdet mellom de to land. At den nye syriske president Bashar al-Assad allerede har signalisert vilje til forhandlinger med Israel, gir håp for en positiv utvikling også her.
Det er særlig på det økonomiske området at Norge har størst ansvar i fredsprosessen i Midt-Østen. Gjennom lederskapet av den internasjonale giverlandskomiteen for palestinerne, har Norge et særlig ansvar for å sikre at internasjonal bistand brukes på en mest mulig effektiv måte for å bygge opp under fredsbestrebelsene. Også på flyktningeområdet har Norge uttrykt vilje til å bistå partene.
Palestinerne trenger bistand nå. På samme måte vil et framtidig Palestina ha behov for solidaritet den dagen staten erklæres. Når Norge sier seg villig til å anerkjenne en palestinsk stat, må vi også være villig til å hjelpe den nye staten på bena.
