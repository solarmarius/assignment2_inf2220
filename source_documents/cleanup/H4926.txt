
27. mars 2001
Torstein Rudihagen
Meir rettferdig bustadtaksering
I dag kan ein bustadeigar betale nokre hundrelappar i bustadskatt medan andre, med ein tilsvarande bustad, må betale fleire tusen kroner i inntektsskatt av eigen bustad. Arbeiderpartiet vil fjerne den grovt urettmessige ulikehandsaminga av bustadeigarar ved å innføre eit nytt og enkelt takstsystem som skjermar vanlege bustadar, skrive stortingsrepresentant og leiar av Oppland Arbeiderparti, Torstein Rudihagen.
Arbeiderpartiet vil fjerne den grovt urettmessige ulikehandsaminga av bustadeigarar ved å innføre eit nytt og einkelt takstsystem som skjermar vanlege bustadar. Opp til 80 prosent av bustadeigarane kan få lette i bustadskatten med den nye ordninga som Arbeiderpartiet foreslår. I dag kan ein bustadeigar betale nokre hundrelappar i bustadskatt medan ein annen med ein tilsvarande bustad, må betale fleire tusen kroner i inntektsskatt av eigen bustad.
Vilkårleg taksering
Det er 32 år sidan den første bustadskattekomiteen vart nedsett. I 25 år har Stortinget etterlyst eit nytt og meir rettferdig takseringssystem for bustad. Likningsverdiane i dag er vilkårlege og kan variere frå 10 til vel 100 prosent av bustadverdien for "identiske" bustadar. Eit sprik på 3-400 prosent er ikkje uvanleg. Oppjusteringa av likningsverdiane det siste tiåret har forsterka uretten.
Bustadeigarar betaler inntektsskatt av "fordelen ved å bu i eigen bustad". Dette skjer ved at det blir utrekna ei inntekt som svarar til 2,5 prosent av bustaden sin likningsverdi over 51 250 kr. Denne utrekna inntekta blir skattelagt med 28 prosent. For likningsverdiar som overstig 451 000 kr er det utrekna inntektstillegget 5 prosent.
Har du i dag ein bustad med ein likningsverdi på 294 000 kr, blir påslaget i inntektsskatten 1700 kr. Dette er det same som gjennomsnittet dei 2 millionar bustadeigarane i Norge betaler i inntektsskatt, for å bu i eigen bustad. Totalt gav den delen av bustadskatten 3,4 milliardar kroner i år 2000.
På grunn av det vilkårlege takseringssystemet, er det ikkje uvanleg at same type bustad som i døme over, kan ha ein likningsverdi på 150 000 kr eller 600 000 kroner. Med den minste likningsverdien vil huseigaren få ein inntektsskatt på 690 kroner og ved den høgste verdien vil skatten bli 7 gonger så mykje, 4884 kr. Slike ulikskapar kan vi ikkje forsvare. Derfor vil Arbeiderpartiet innføre eit einklare og meir rettferdig takseringssystem for bustadar. Samstundes vil vi sørgje for at vanlege bustadar blir skjerma ved at det blir lagt inn eit skikkeleg botnfrådrag.
Skattelettepopulisme
Høgre seier nå at dei vil fjerne bustadskatten. Det kan derfor vera interessant å sjå kva Høgre har gjort på dette området før. Med Willoch-regjeringa auka bustadskatten med 10 prosent kvart år frå 1983-1986. Med Syse-regjeringa auka bustadskatten i 1990 enda ein gong med 10 prosent. Når Petersen støtta Bondevik-regjeringa i 1998, stemte Høgre for 5 prosent auke i bustadskatten. Det er med andre ord stor skilnad på kva Høgre gjer i posisjon og i opposisjon. Nå vil ikkje partiet eingong vera med på å jobbe for eit meir rettferdig takserings­system fordi dei vil fjerne heile bustadskatten. Det stundar mot val og da er skattelette-populismen i gang.
