
15.08.2001
Torstein Rudihagen
Vi er alle sosialdemokratar
Vi er alle sosialdemokratar. Ja, i allefall dei fleste, seier Torstein Rudihagen, stortingsrepresentant Ap. Ein utruleg påstand vil mange meine, når Arbeiderpartiet ligg langt ned på 20-talet og Høgre fossar fram på meiningsmålingane. Likevel vågar eg denne påstanden. På husbesøk, på torg, i verksemder og i samtale med folk i kvardagen møter eg mest soialdemokratar. Ja, meir seriøs forsking støttar også denne påstanden. Den sosialdemokratiske tenkjinga er djupt forankra i det norske folk. Det er derfor vi har vore i stand til å utvikle eit av verdas beste velferdssamfunn for folk flest.
Ja, i allefall dei fleste. Ein utruleg påstand vil mange meine, når Arbeiderpartiet ligg langt ned på 20-talet og Høgre fossar fram på meiningsmålingane. Likevel vågar eg denne påstanden. På husbesøk, på torg, i verksemder og i samtale med folk i kvardagen møter eg mest soialdemokratar. Ja, meir seriøs forsking støttar også denne påstanden. Den sosialdemokratiske tenkjinga er djupt forankra i det norske folk. Det er derfor vi har vore i stand til å utvikle eit av verdas beste velferdssamfunn for folk flest. Rett nok blir ein ofte møtt med :  Eg har nå stemt Arbeiderpartiet før, men nå er det slutt. Så får både Thorbjørn og Jens passet sitt påskrivi, dessutan skal Arbeiderpartiet være mest opptatt av avgifter og vi unnar vissstnok heller ikkje folk å behalde løna si. Så er det dette da, at vi lovar og lovar, men held ingenting.
-Bra at Ap har fylgt opp
Men i samtala kjem det fram at vi må betre omsorgstilbodet for dei eldre, og gjera helsestellet mykje meir effektivt, slik at vi får ned ventetida og sikrer alle moglegheit til den beste behandlinga, som til kvar tid måtte finnest. Mange fortel om opplevingar dei sjølve eller familie har hatt som syner at dette er naudsynt. Derfor synest dei det er bra at Ap har fylgt opp det dei sa i førre stortingsvalkampen, om å setja eldre og helse først. Bra at AP, så fort dei kom i regjering, sette i gang ein omfattande omorganisering av sjukehusa. Vi blir også fort samde om at det er svært bra at AP-regjeringa nå gjennomfører historias største eldreform der det nå byggjast omsorgboligar og omsorgsplassar i stor stil over heile landet. Dei fleste synest dette er rett sjølv om det nå kostar ein heil del skattepengar. Så er det da kanskje slik at AP her har fylgt opp det dei lova.
Kva er viktigast nå?
Så blir spørsmålet: Kva er viktigast nå?
Sjølvsagt er det å gjennomføre det ein er i gang med innafor helse og omsorg. Vi vil også at medisinar på blå resept skal vera gratis for uføre og eldre over 67 år. Så må vi nå betra skulane våre. Mange skulebygningar treng sårt ein opprustning, skulane treng moderne hjelpemidlar, og elevane i vidaregåande skule bør sleppe dei store utgiftane til lærebøker. Det må også vera slik at all grunnskuleundervisning er gratis. Elevar som reiser på leirskule bør få dekka reise-og opphald. Det er ille om nokon må vera att heime av økonomiske grunnar. Dette er dei fleste samde i. Likeså at stipend-og låneordninga vart kraftig forbetra slik at alle får moglegheit til utdanning.
Vi må sørge for at alle som ønskjer det, får plass i ein god barnehage for barna sine , og foreldrebetalinga må ned så foreldra får råd til å nytte tilbodet. Ja, vi må bruke 5 mrd. kr. i auka statleg tilskot for å få full barnehagedekning og halvert foreldrebetalinga.
Ja, det er faktisk slik at dette er også dei fleste samde i. Dei er også så gode sosialdemokratar at dei meiner vi må halde fast på sjukelønsordninga vår. Det kan ikkje vera slik at menneskje som blir utsett for ulykker, psykiske lidingar, kreft , muskel-og skjelettsjukdomar eller anna liding skal tape 30.000 kr. i året i tilegg til lidingane.
Så blir spørsmålet: Kan vi greie dette og samstundes redusere skattar og avgifter med 19mrd, 40 mrd. 76 mrd. eller kva nå talet som Høgre flaggar med, måtte vera?Nei sjølvsagt ikkje. Vel ein slik skattelette, må ein gje avkall på det andre. Høgre har ikkje noko meir pengar å bruke enn vi. Høgre og Arbeiderpartiet har dei siste åra vore samde om rammene for kva norsk økonomi tåler. Og i vår vart vi samde om regel for framtidig bruk av oljepengane.
Velferd er viktigast
Kva blir så viktigast?
Tru det eller ei, dei fleste meiner som Arbeiderpartiet: Velferd er viktigast. Men alle eg snakkar med vil ikkje betale meir skatt og avgift enn det som er naudsynt. Det meiner også AP er rett. Dessutan må systemet vera rettferdig. Difor vil vi ha skattelette for lågare inntektsgrupper, vi vil setja ned att el-avgifta på normalt straumforbruk, vi vil at dei verkeleg rike-dei som blir rike på kapitalinntekter,må betale meir, vi vil at dei med vanleg lønsinntekt ikkje skal betale toppskatt, vi har sett ned bensin-og dieselavgifta og halvert matmomsen.
Så seier folk også at vi må få att mest mogleg av skattekronene. Det meiner også AP er rett. Derfor omorganiserer og effektiviserer vi offentleg sektor så godt det let seg gjera. Vi gjer det t.d. med politietaten, med forsvaret, med arbeidsmarknadsetaten, med likningsetaten og sjukehusa. Alt for å få meir og betre tenester for folk . Slik vil det bli med heile den offentlege verksemda. Eg meiner det er ein plikt vi har ovanfor skattebetalarane. Sanneleg blir vi samde om dette også. Det er heilt utruleg kor mange sosialdemokratar det er. Dei må berre finne vegen til stemmelokalet for å sikre det velferdssamfunnet dei vil ha.
Morrosam valgkamp
Så er valkampen litt morrosam også da:
På Gjøvik prata eg lenge med ein eldre mann som var svært kritsk til AP. Men så var også han samd i det eg nå ovanfor har dregi igjennom. Likevel, det var nå kandidatane han ikkje likte da, derfor kom det:  Det er du som burde sti på lista, ikkje desse domnauta som står der, det er berre noko tufsar som ikkje får gjort nokon ting. Så måtte eg da med eit smil fortelja at eg både var stortingsrepresentant og stod på lista nå. Ja-ja, han var da sosialdemokrat, så han fekk sjå kva det blei til på valdagen.
