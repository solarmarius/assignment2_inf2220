
19/3-02
Finanskomiteen har avgitt innstilling om NRK-moms:
Stortingsrepresentant Bjørg Tørresdal (KrF):
Styrker økonomien til NRK
-Finanskomiteen går inn for å fjerne prisbarrieren mellom egenproduksjon og eksternproduksjon i NRK. Dette vil føre til en styrking av NRK sin økonomi og gi stabile rammevilkår i den videre driften, sier Bjørg Tørresdal (KrF) som er saksordfører for denne saken.
-Vi ber regjeringen om å lage en ordning som vil fjerne prisbarrieren mellom egenproduksjon og eksternproduksjon. Dette kan gjøres enten ved en refusjonsordning, eller ved å innføre NRK i merverdiavgiftssystemet, opplyser Tørresdal. Hun mener det er positivt om NRKs økonomiske situasjon kan styrkes samtidig som en fjerner dagens "prisbarriere" mellom egenproduksjon og innkjøpte programmer. -Slik kan vi styrke den uavhengige produksjonen av norske programmer, sier Tørresdal.
Venstre, Høyre og KrF, med subsidiær støtte fra resten av komiteen, ber regjeringen komme med et slikt forslag senest i budsjettet for 2003. -Dette vedtaket er i tråd med kulturministerens løfte om å gi NRK stabile og gode økonomiske rammevilkår, sier Tørresdal.
