
Torsdag 19. august 1993
Stortingsrepresentant Solveig Sollie (KrF):
NATTÅPNE BARNEHAGER
- EN TRUSSEL MOT BARNDOMMEN
-Det er behov for en barnehagedebatt som mer tar utgangspunkt i barnas behov, og ikke så mye de voksnes. Forslaget om nattåpne barnehager er et skole-eksempel på et utspill som skal tilpasse terrenget etter kartet, og ikke omvendt. Jeg støtter derfor helhjertet professor Jon-Roar Bjørkvoll når han i Arbeiderbladet onsdag advarer mot nattåpne barnehager, og sier man nå må spørre hva barna ønsker og trenger. Det sa stortingsrepresentant, og tidligere familieminister, Solveig Sollie da Telemark KrF åpnet sin valgkamp i Skien torsdag.
-Det blir argumentert med "brukernes behov" fra dem som går inn for nattåpne barnehager. Da spør jeg meg hvem det er som er "brukere" i denne forbindelse: Barna selv eller de voksne, sa Solveig Sollie.
-Innfører vi nattåpne barnehager, står vi i fare for å legge siste stein til det byggverket som heter "den institusjonaliserte barndom". Ingen er tjent med et samfunn der barn nærmest går i veien for de voksne, det være seg arbeidstakere og arbeidsgivere. Det er ikke barnas ønsker og behov som skal tilpasses arbeidslivet, men arbeidslivet som skal tilpasses at de fleste av oss på et eller annet tidspunkt i livet er småbarnsforeldre, sa Solveig Sollie.
-Jeg er glad for de sosiale og pedagogiske stimulanser som barnehagene kan gi barna, men det kan aldri erstatte følelsen av å tilhøre et sted som hjemmet gir, sa Solveig Sollie under Telemark KrFs valgkamåpning i Skien torsdag.
