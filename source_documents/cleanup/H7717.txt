
Nordland Senterparti
Valgprogram 2003 - 2007
0 INNLEDNING
Dette er programmet for Nordland Senterparti for perioden 2003-2007. Programmet er vedtatt på årsmøtet i fylkespartiet 15.-16. februar 2003.
Programmet viser standpunkter innenfor en del sentrale politiske områder som er av interesse og betydning for befolkningen i fylket.
Programmet skal være en veileder for partiets valgte representanter til Fylkestinget og kommunestyrene, og i tillegg for arbeid som utføres i partiets organisasjon i kommunene.
Det er viktig å understreke at programmet ikke vil kunne gi svar på alle politiske spørsmål og saker. Derfor skal Senterpartiets grunnsyn ligge som et fundament for vurderinger og standpunkt som tas.
1 GRUNNSYN
Grunnlaget for Senterpartiets arbeid er et menneskesyn bygd på kristne grunnverdier, samt humanistiske verdier i pakt med dette, likeverd, vår nasjonale arv og et levende folkestyre.
Målet for vår politikk er å skape et fellesskap av frie og selvstendige mennesker der rettferdighet, trygghet og likeverd er de bærende prinsipper.
Senterpartiet vil at de mange ulike samfunnene i Nordland skal ha de kvaliteter som gjør dem til gode og trygge bosteder for hver enkelt.
Viktige grunnpilarer i Senterpartiets ideologi er:
· Desentralisering av makt, kapital og bosetting
· Et samfunn i økologisk balanse
· Kulturelt rotfeste
· Frihet for enkeltmennesket, med ansvar for seg selv og fellesskapet
· Blandingsøkonomi
· Privat eiendomsrett
· Utvikle et godt oppvekstmiljø
· Forsvare velferdssamfunnet
· Et godt helsevesen og en verdig eldreomsorg
· Likestilling
Arbeid for alle
2 FOLKESTYRET
2.1 Styring og utvikling
Folkestyre innebærer innflytelse for de mange og spredning av makt, i motsetning til ekspertstyre og maktkonsentrasjon. Et desentralisert samfunn er en forutsetning for å virkeliggjøre demokratiet. Skal viktige samfunnsinteresser sikres, kan ikke utviklingen overlates til markedskreftene. For å oppnå viktige mål, må markedsøkonomien kombineres med folkevalgte beslutninger bygd på
· Medinnflytelse og brukernes vurderinger
· Verdiforankring
· Livskvalitet
2.2 Fylkeskommunal styring og struktur
Senterpartiet mener fylkeskommunen er en hensiktsmessig forvaltningsenhet mellom det lokale nivå og det sentrale nivå. Men det er viktig at det skjer en utvikling og modernisering slik at ressursene til enhver tid utnyttes så godt som mulig..
Forhandlingsrett overfor staten må bli grunnlovsfestet. Kommunene og fylket må kunne si nei til å utføre pålagte oppgaver dersom staten ikke er villig til å betale for det.
Kommunestyrer og fylkesting må få mer sjølråderett over eget areal og ressurser.
Senterpartiet vil arbeide for at:
1. Hovedstrukturen i kommuneinndelingen i Nordland skal bestå og det regionale samarbeidet videreutvikles
2. Samarbeidet over fylkesgrensene videreutvikles
3. Lovgivningen må gi rom for å ta hensyn til lokale og regionale hensyn ut fra folketetthet og geografi
4. Forholdstallsordningen benyttes ved valg av fylkeskommunale styrer, råd og utvalg. Det innføres ikke parlamentarisme i fylkeskommunen
5. SND må sikres nok risikovillig kapital. Etablerere og nyetablerte må gis tilstrekkelig støtte
Fylkesmannens landbruksavdeling og miljøvernavdeling overføres fylkeskommunen
3 MILJØ OG FORVALTNING
3.1 Natur - miljø - ressursvern
Vi har alle et stort ansvar for å verne vårt miljø og forvalte våre naturressurser forsvarlig. Miljøpolitikken må være overordnet andre sektorer. Det må utarbeides ressursoversikter på alle nivåer i offentlig forvaltning for å få fram hvilke belastninger ressursuttak påfører naturen, og for å kunne planlegge bruk av ressurser på lengre sikt.
Senterpartiet vil forsvare nasjonal og lokal råderett over ressursene. Ved siden av funksjonelle og miljømessige gode sentra, er det et mål å beholde små og oversiktlige samfunn hvor virksomheten i størst mulig grad tar utgangspunkt i nærsamfunnets egne ressurser, og fordeler disse mest mulig lokalt.
Senterpartiet vil arbeide for at:
1. Vi har en langsiktig areal- og ressursforvaltning
2. Vi også i framtiden har råderett over våre ressurser ved at konsesjonslovgivningen styrkes
3. Effektivitetskravene til industri og jordbruk ikke økes på bekostning av miljøhensynet
4. Dyrka og dyrkbar jord vernes mot omdisponering
5. Nåværende erstatningsordninger for rovviltskade på husdyr og tamrein må opprettholdes
6. Det iverksettes effektive tiltak for å hindre skade forårsaket av rovdyr, herunder fjerning av skadedyr
7. En større del av godstransporten overføres til sjø­transport og jernbane
8. Oljevernberedskapen styrkes
9. Kontrollen med helseskadelige og miljøfiendtlige stoffer bedres
10. Staten hurtigst mulig fjerner skipsvrak som generer kystmiljøet
11. Bedre kontroll ved transport av farlig gods
12. At regelverket forenkles slik at det blir lettere å etablere ny næringsvirksomhet
13. Husholdningsavfall sorteres lokalt i størst mulig grad, kildesortering og mengdebetaling blir prioritert.
14. Laksedreperen Gyrodactylus Salaris fjernes fra Nordlandselvene
15. Det opprettes en egen seilingsled for transport av farlig gods og denne plasseres utenfor 12-mils­grensen.
16. Konsekvensanalyser skal gjennomføres før oljeboring utføres.
Oljeboring ikke tillates i Lofoten og andre yngel- og oppvekstområder.
3.2 Energipolitikk El-kraft / Enøk
Bruken av våre energiressurser er en sentral del av vår totale ressursforvaltning. Vi må legge om energibruken slik at vi i større grad benytter fornybare energiressurser. Det legges vekt på forskning, utvikling og bruk av alternativ energi.
Vannkraften en viktig og betydelig naturressurs i fylket. Det må være et mål at fylkets eierandel av utbygd vannkraft skal økes. Senterpartiet vil arbeide for at energiloven tilpasses slik at uttak nær produksjonsstedet gir vesentlige konkurranse­fortrinn for industrireising og annen næringsvirksomhet i et fylke som Nordland.
En prispolitikk som i realiteten stimulerer til langtransport av El-kraft vil undergrave de mål som samfunnet har for energiøkonomisering.
Senterpartiet vil arbeide for at:
1. Energiressursene blir brukt til å skape arbeidsplasser og sikre bosetting i Nordland
2. Eksisterende kraftverk og linjenett opprustes og moderniseres. Statlig støtte til slike tiltak må gjeninnføres
3. Eksisterende kraftverk ikke gjøres om til aksje­selskap
4. Kraftverkbeskatningen blir slik at distriktene beholder en rettmessig del (grunnrente)
5. Staten bør ha mer kontroll med Statkraft og Statnett
6. Framtidig gassledning føres inn til Nordlandskysten
Det legges til rette for å ta i bruk alternativ energi
3.3 Oljevirksomhet
Oljevirksomheten vil få større betydning for Nordland i tiden framover. Oljeforekomstene utenfor Nordlandskysten må primært komme landsdelen til gode. Olje og gass er ikke fornybare ressurser og må derfor forvaltes i et langsiktig perspektiv. Det må tas spesielt hensyn til at sjøområdene utenfor Nordlandskysten er gyte- og oppvekstområder for mange av våre viktige fiskeslag og har et rikt fugle- og dyreliv. Oljevirksomhet her må skje med den største aktpågivenhet
Senterpartiet vil arbeide for at:
1. Arbeidet med å kartlegge ressursene utenfor nordnorsk sokkel fortsetter.
2. Oljebasene i Brønnøysund og Sandnessjøen tilføres oppdrag for å utnytte de investeringer som allerede er gjort.
3. Det brukes nødvendige virkemidler, slik at fylkets næringsliv kan få oppdrag innenfor oljevirksomheten.
4. Framtidig gassrørledning føres inn til Nordlandskysten.
5. Miljøkonsekvensanalysene på det marine miljø må offentliggjøres.
6. Det defineres konkrete erstatningsordninger som ivaretar kystsamfunnene ved en eventuell oljekatastrofe.
7. Oljevernbasen på Træna styrkes
Nordland får et nasjonalt spisskompetansesenter for olje, miljø, fisk.
4 DISTRIKTSPOLITIKK
Sentraliseringen av det norske samfunnet har økt kraftig de siste årene. Og sammen med EU-tilpasningen, der viktige distriktspolitiske virkemidler fjernes, blir den samlede virkning voldsom. Som eksempel nevnes her den differensierte arbeidsgiveravgiften, kommunale næringsfond og investeringstilskudd fra Statens nærings- og distriktsutviklingsfond, SND.
Hovedmålene i den økonomiske politikken kan fortsatt bare nås gjennom et samspill mellom offentlig og privat sektor: Det offentlige har ansvaret for å bygge ut infrastrukturen i landet gjennom investeringer i samferdsel, utdanning, kulturtilbud, forskning og uvikling, helse- og omsorgstilbud.
Senterpartiet vil videreutvikle de statlige finansieringsordningene til næringslivet.
Det er et stort behov for risikokapital. Derfor er det svært viktig med et aktivt og godt utbygd statsbanksystem.
Det er stort behov for risikokapital spesielt til nyskaping innen næringslivet. Senterpartiet er sterkt imot den nedskjæringen som har skjedd med SND`s virkemidler de senere årene. Partiet vil derfor arbeide for at SND skal bli det tunge distriktspolitiske organ det engang var ment å være. SND må derfor i mye sterkere grad kunne stimulere til nyetableringer og utvikling i distriktene.
Informasjon og opplysning til ungdom om primær- og bygdenæringene må intensiveres. Dette bør skje i hele det offentlige skolesystemet, og det må bevisst legges opp til å skape positive holdninger og interesse for yrkesvalg i denne retning.
Fiskeri- og landbruksnæringen har aldri før vært utsatt for et så hardt press mot omstrukturering som nå. Dette betyr igjen at mange bygdesamfunn trues med avfolking og opphør av de viktigste samfunnstjenester. Senterpartiet vil kjempe mot denne utviklingen, fordi vi mener at trygge lokalsamfunn er den største kulturskatten vi kan ta vare på i dette landet.
Senterpartiet vil arbeide for at:
1. Personrettede tiltak for kvinner og ungdom videreføres og utvikles.
2. Inntektssystemet for kommuner og fylkeskommuner ikke svekkes ytterligere.
3. Rammeoverføringene til kommuner og fylker blir hevet, slik at de er i stand til å utføre de oppgaver som loven pålegger.
4. Statlig støtte til nærbutikker gjeninnføres.
5. Antall postkontorer må opprettholdes på minimum dagens nivå.
6. Bensinprisen er lik over hele landet.
7. Livsviktige vareslag bør nyte godt av frakt­utjevnings­­tilskudd.
8. Det må tilføres mer penger til SND regionalt og krav til egenkapital i prosjekter senkes
5 REGIONAL BALANSE OG STERKE LOKALSAMFUNN
Senterpartiet har som mål at bosettingen skal opprettholdes i alle kommuner i fylket. Det er viktig å skape god balanse mellom ulike regioner i fylket, mellom by og bygd. En viktig forutsetning for å holde oppe folketallet i alle kommuner, er at det etableres varierte arbeidsplasser og servicetilbud. Særlig gjelder dette for kvinner og ungdom.
6 SAMFERDSEL
Senterpartiet ser samferdsel som den viktigste bærebjelken i samfunnsmaskineriet i fylket. Den er grunnleggende for næringslivet, for den offentlige virksomheten, og for at folk kan bo i hele Nordland. Det er fremdeles mange uløste samferdselsoppgaver i fylket, derfor må Senterpartiet også i neste periode arbeide hardt for å løse disse oppgavene.
Senterpartiet vil arbeid for at:
1. I løpet av kommende 4-års periode må det settes igang et arbeid med et fylkesveiprogram hvor samtlige fylkesveier opprustes / asfalteres i løpet av 2 fylkestingsperioder.
2. Hele stamveinettet blir opprustet til fullverdig standard. Det må legges mer vekt på rassikring av både fylkes- og riksveinettet
3. Tunnelsikkerheten bedres
4. Nordlandsbanen og Ofotbanen må moderniseres.
5. Utbygging av gang- og sykkelstier videreføres
6. Påbegynte veianlegg ferdigstilles
7. Nordlands andel av veimidlene må stå i forhold til veilengde
8. Kollektivtrafikken samordnes bedre
9. Person- og godsrutetilbudet i distriktene må samordnes på en god og funksjonell måte
10. De mindre rutebilselskapene fortsatt skal kunne få konsesjon for personbefordring og turvogndrift
11. Fraktefartøyenes plass i godstransporten må sikres
12. Sikkerheten ved småflyplassene bedres
13. Hurtigrutas seilingsmønster opprettholdes på dagens nivå
14. Seilingsleden blir lagt tilstrekkelig langt ut fra kysten.
15. Transport på veg i større grad skjer på bane og kjøl.
Havgående slepebåt stasjoneres i fylket.
En helhetlig regionalpolitikk forutsetter tiltak for å redusere pressproblemer i byer og tettsteder. Dette forutsetter at offentlig planlegging må ses i sammenheng. Delplaner for samferdsel, næringsliv og sykehusstruktur til sammen legger grunnlag for en god samfunnspolitikk.
Senterpartiet vil arbeide for at:
1. Landet beholder handlefrihet til fortsatt å føre en aktiv distriktspolitikk
2. Det er økonomiske virkemidler og gode kommunikasjoner som kan stimulere næringsutvikling i distriktene
3. Det blir bygd ut et fullverdig servicetilbud og fellestjenester som barnehage, helsevesen,
4. Eldreomsorg, utdannings- kultur- og idrettstilbud i alle deler av fylket
5. Velferden kan bygges ut i byer og tettsteder ved å sikre barn og unges oppvekstvilkår, en god eldreomsorg og bedre miljø og kollektivtransport
Kriteriene for Regionalt utviklingsprogram - RUP - justeres slik at små og mellomstore kommuner kan få midler.
7 NÆRINGSLIVET
7.1 Landbruk
Landbruket er, sammen med fiskeriene, hovedfundamentet for bosetting i store deler av fylket.
For å opprettholde dagens bosettingsmønster er det nødvendig å beholde variert bruksstruktur og en desentralisert foredling av landbruksvarer. Lønnsomheten i næringen må sikres slik at det blir attraktivt for ungdom å gå inn i næringen.
Senterpartiet vil satse på levende bygder med et trivelig og godt oppvekst- og bomiljø. For å sikre befolkningsgrunnlaget og et godt oppvekstmiljø bør det tillates boligbygging utenom regulerte boligfelt.
Senterpartiet vil arbeide for at:
1. Eiendomsretten til jord og skog styrkes og sikres de aktive yrkesutøvere.
2. Det føres en aktiv arealpolitikk for å sikre langsiktige leieavtaler til bruksutbygging.
3. Gårdsbruk får tilfredsstillende finansierings­ordninger ved bruksutbygging.
4. Det stimuleres til sterkere satsing på alternative driftsformer og på videreforedling av produkter
5. Produksjonslinjen innen landbruket må styrkes. Det må satses på hele linjen "fra jord til bord"
6. Det satses sterkere på utmarkbasert næringsvirksomhet
7. Det gjeninnføres virkemidler som gir skogbruks­næringen muligheter til å ha ei framtid i landsdelen
8. Bo- og driveplikten opprettholdes
9. Importvernet opprettholdes så langt det er mulig i h.h.t internasjonale avtaler
10. Matvareberedskapen styrkes
11. Fjelloven må ikraftsettes i henhold til fylkestingets vedtak
12. Reindriftsnæringen sikres gode driftsvilkår.
13. Forsknings-aktiviteten må sikres ved at Vågønes og Tjøtta forskningsstasjoner fortsatt opprettholdes
Det innføres statlige særordninger for nord-norsk landbruk
7.2 Fiske og fangst
Vår fiskeripolitikk skal videreutvikle våre konkurranse­fortrinn med nærhet til fiskeressursene. For å utnytte våre rike fiskeressurser både langs kysten og ute i havet må det satses på en variert fiskeflåte, med hovedvekt på kystflåten. Fiskeflåten skal fortsatt være fiskereid. Rammebetingelsene må legges til rette for flåtefornyelse for å utvikle en variert og moderne næring.
For å gi fiskerinæringen større sikkerhet for framtiden og mer stabile driftsordninger, må en langsiktig forvaltningsstrategi legges til grunn. Uttaket fastsettes i samråd med forskerne, og helst i et flerårig perspektiv. Kvoteåret legges om slik at det starter om høsten.
Fiskeindustrien skal i størst mulig grad ha lokalt eierskap og gjerne være basert på små og mellomstore anlegg som kan utnytte kystnorges spredte infrastruktur. Fleksibilitet i forhold til produkt og marked vil være avgjørende for å øke verdiskapningen.
Senterpartiet vil arbeide for at:
1. Oppvekstområdene for ungfisk sikres gjennom fangst­reguleringer og avstegning av oppvekst-områder
2. De lokale fiskeartene langs kysten holdes utenfor kvotereguleringer med andre land og forbeholdes kystflåten
3. Fangst av sel og vågehval gis et bærekraftig beskattnings­mønster.
4. Nord-Norge beholder sin rettmessig del av fiske­ressursene
5. Det innføres flere trålfrie soner
6. Kondemneringsordningen for kystflåten blir bedre
7. Det settes i verk stimuleringstiltak for å bedre rekrutteringen til næringen både på sjø- og landsiden
8. Det blir stimulert til nytenkning og produktutvikling på foredlingssiden
9. Det stilles økte midler til rådighet for forsknings- og utviklingsarbeid i fylket
10. SND sikres tilstrekkelig utlånsrammer og bidrar med risikovillig kapital ovenfor fiskeflåten
11. Renten i SND blir styrt politisk
12. Fiskerilovgivningen forenkles
13. Det tilføres økte ressurser til bl.a. havneutbygging, slik at en oppnår en tilfredsstillende standard på havner og farleder
14. Våre fiskebestander må også betraktes som en ressurs som stimulerer til bolyst for lokalbefolkningen, samt reiseliv og turisme. Forvaltningen må også ta hensyn til dette
15. Helgedagsfreden gjeninnføres
16. Det må satses mer på flerbestands-forsking inklusiv kongekrabbe og sjøpattedyr.
17. Det gis mulighet for større uttak av sjøpattedyr og konge­krabbe.
Kystverket skal fortsatt ha ansvar for bunnkjetting i havner hvor dette er spesielt påkrevd.
7.3 Havbruk
Nordland har en lang kyststrekning som er vel egnet for oppdrett av marine arter. Havbruk er blitt en viktig næring i fylket og har fortsatt store utviklingsmuligheter. Hovedutfordringene for næringa
i tida framover vil være å stabilisere produksjonen på et nivå som både er biologisk og miljømessig riktig, og som kan omsettes til akseptable priser. Konsesjonsordningen må opprettholdes for å sikre en balansert utvikling i næringen og ivareta distrikts-, marked- og miljøhensyn.
Senterpartiet vil arbeide for at:
1. Retningslinjene for å reduserer miljøbelastningen fra oppdrettsaktivitet videreføres
2. Det reguleres slik at oppdrettsnæringen også i framtiden blir ei distriktsnæring
3. Næringen må beholde mest mulig av sin desentraliserte struktur, både på drifts- og eiersiden. Omstruktureringen av næringen har langt på vei vært et bomskudd.
4. Myndighetene engasjerer seg aktivt for å sikre havbruksnæringen god markedsadgang
5. Distriktspolitiske virkemidler styres slik at det blir satset sterkt på økt foredling og et større varespekter
6. Det satses på å bygge ut en veterinær felttjeneste i offentlig regi for havbruksnæringen
7. Det satses på økt forsknings- og utviklingsarbeide basert på den næringsstrukturen vi har i fylket
Det blir satset på å bygge ut undervisningstilbudene i pakt med næringens behov
7.4 Industri
Nordland Fylke er svært rikt på naturressurser. Senterpartiets politikk har som mål å ta disse ressursene i bruk. Industrien har derfor stor betydning for å oppnå bearbeiding av produktene fra primærnæringene, bl. a. ved å utnytte mineraler og utvikle konkurransedyktige produkter. Senterpartiet vil arbeide for at energiloven tilpasses slik at uttak nær produksjonsstedet gir vesentlig konkurransefortrinn for industrireising og annen næringsvirksomhet i fylket.
Industrien må gis rammebetingelser slik at den kan omstille seg i samsvar med de krav som stilles til dagens industri. Små og mellomstore bedrifter bør ha en sentral plass.
Senterpartiet vil arbeide for at:
1. Det skjer en gjenreisning av industri og bergverk i fylket
2. Kompetansen i industrien bedres, bl.a. ved at veilednings­tjenesten bygges ut
3. NGU styrkes og tilstrekkelige midler
4. Det iverksettes ordninger som styrker jobbmulighetene for kvinner i industrien
5. Det legges bedre til rette for videreforedling og eksport av varer
6. SND-midler bør kanaliseres til næringssvake områder
7. Det blir bedre betingelse for husflid, småindustri og håndverk, særlig når det gjelder markedsføring og finansiering
8. Etablerere får mer støtte og stimulering
9. Informasjonsteknologi må få større plass i fylkets næringsliv i tråd med den generelle utviklingen på dette området
10. Vilkårene for desentralisering av industri til Nord-Norge må styrkes
Kompetanse om produktutvikling og markedsføring blir bedre. Veiledningstjenesten bygges videre ut.
7.5 Tjenesteytende næringer
Reiselivsnæringen har gode utviklingsmuligheter i Nordland. Det bør satses mer på å bygge opp gode tilbud for turistene der opplevelse av vår natur og kultur settes i sentrum. Et aktivt landbruk er en forutsetning for å ta vare på kulturlandskapet, som igjen er en viktig kvalitet ved Norge som ferieland. På samme måte er en levende kystkultur med på å berike vårt tilbud som feriemål.
Lokal bevisstgjøring av hvilke muligheter vi har er avgjørende for engasjement og tiltakslyst innen reiselivsnæringen.
Senterpartiet vil arbeide for at:
1. Det stimuleres til utvikling av turisme i kombinasjon med bygdenæringer og kulturtilbud
2. Arbeidet med markedsføring av vårt fylke styrkes
3. Det nordnorske særpreget og naturen ikke blir ødelagt ved utbygging av større turistanlegg. Det er vårt ansvar å ivareta dagens kulturlandskap.
4. Nye og eksisterende kommunikasjonstilbud legges opp også med turisme for øyet
5. Servicetilbudet langs veiene, bl.a. skilting og sanitærforhold, blir forbedret
6. Det bygges ut flere gjestehavner i fylket
7. SND-midler skal kunne brukes til produktutvikling og grunnlagsinvesteringer innen reiseliv
8. Det må bli bedre muligheter for utdanning og opplæring på alle nivåer innen reiseliv
7.6 Reiseliv og turisme
Reiselivsnæringen har gode utviklingsmuligheter i Nordland. Det bør satses mer på å bygge opp gode tilbud for turistene der opplevelse av vår natur og kultur settes i sentrum. Et aktivt landbruk er en forutsetning for å ta vare på kulturlandskapet, som igjen er en viktig kvalitet ved Norge som ferieland. På samme måte er en levende kystkultur med på å berike vårt tilbud som feriemål.
Lokal bevisstgjøring av hvilke muligheter vi har er avgjørende for engasjement og tiltakslyst innen reiselivsnæringen.
Senterpartiet vil arbeide for at:
9. Det stimuleres til utvikling av turisme i kombinasjon med bygdenæringer og kulturtilbud
10. Arbeidet med markedsføring av vårt fylke styrkes
11. Det nordnorske særpreget og naturen ikke blir ødelagt ved utbygging av større turistanlegg. Det er vårt ansvar å ivareta dagens kulturlandskap.
12. Nye og eksisterende kommunikasjonstilbud legges opp også med turisme for øyet
13. Servicetilbudet langs veiene, bl.a. skilting og sanitærforhold, blir forbedret
14. Det bygges ut flere gjestehavner i fylket
15. SND-midler skal kunne brukes til produktutvikling og grunnlagsinvesteringer innen reiseliv
16. Det må bli bedre muligheter for utdanning og opplæring på alle nivåer innen reiseliv
8 UTDANNING OG FORSKNING
8.1 UTDANNING - LIVSLANG LÆRING
Senterpartiet vil at alle, uavhengig av sosial bakgrunn, personlige forutsetninger, bosted og økonomisk evne, skal ha likeverdig mulighet til utdanning. Den videregående skolen, høgskolen og universitet vil være grunnleggende faktorer for å bygge opp kompetanse, skape nye arbeidsplasser og en grunnpilar i arbeidet mot ei god framtid for alle i fylket. Elever og studenter skal gis kunnskap og ferdigheter som kvalifiserer for et meningsfylt og aktivt samfunnsliv. Utdanningssystemet og linjetilbudene må gi kompetanse som næringslivet i Nordland har bruk for.
Senterpartiet mener at satsing på utdanning og forskning er av de mest framtidsrettede investeringer vi kan gjøre, og vil ta initiativ til et sterkt fylkeskommunalt engasjement.
Senterpartiet vil arbeide for at:
1 Det fortsatt skal være et desentralisert skoletilbud i fylket
2 De desentraliserte undervisningsløsningene som "Utkantskoleprosjektet"og de fleksible læringsformene skal videreutvikles, datateknologi vil være et godt verktøy til dette.
3 Elever som tas inn i videregående skoler skal sikres studiekompetanse, kvaliteten på utdanningen skal sikres gjennom utviklingen av et helhetlig kvalitetsutviklingsprogram.
4 Rådgivningstjenesten i skolen må styrkes og baseres på profesjonell kompetanse.
5 Utdannings- og opplæringstilbudene tilrettelegges slik at kunnskap og kompetanse kan vedlikeholdes, fornyes og utvikles gjennom hele livet
6 Avlagte fag- og svenneprøver økes betraktelig
7 Bedriftene stimuleres til å ta inn flere lærlinger gjennom bedre rammevilkår
8 Lærlinger må oppmuntres og stimuleres til selv å skaffe seg lærlingeplass
9 Fylkeskommunen og næringslivet får muligheter til regionale tilpasninger og dermed bedre innflytelse på utforming av tilbud, både i videregående skoler og innen høyere utdanning
10 Stipendandelen for kjøp av lærebøker/læremidler økes. Gratis videregående skole er Sps mål.
11 Det opprettes en egen etablererlinje i videregående skole, der elevene kan videreutvikle sine bedriftsideer og lære mer om bedriftsledelse og administrasjon.
12 Landbruksskolene moderniseres
13 Det gis enda flere desentraliserte tilbud om etter- og videreutdanning på høyere nivå ved høgskolene
14 Universitetet i Nordland bygges på tre søyler: høgskolene i Bodø, Nesna og Narvik.
15 Fylket får flere hovedfagstilbud gjennom etableringen av Universitetet i Nordland uten at dette skal gå på bekostning av grunnfag. Bredden er viktig!
16 Voksne som vil studere ved en høgskole som deltidsstudent, slipper den svært høye studieavgiften.
17 Sikre ordninger slik at museer og fylkesbibliotek gis mulighet til større aktivitet
18 Elever som etter endt utdanning bosetter seg i en distriktskommune i mer enn 5 år, får ettergitt 50% av studiegjelden
19 Studiefinansieringen og boligtilbud må ytterligere forbedres for å sikre alle lik rett til utdanning.
20 Lån i Statens lånekassen skal være rentefrie og videregående skole skal være gratis.
Staten gir økt støtte til spesialundervisning.
8.2 FORSKNING
Forskning og utvikling vil i årene som kommer bli stadig viktigere for å sikre verdiskapning og konkurranseevne. For å sikre at Norge kan ligge i forkant i utvikling og bruk av ny teknologi, er det nødvendig å utvide kompetansen og bedre kontakten mellom forskningsmiljøer og norske bedrifter. Det er viktig at forskningen drives der fagmiljøene reelt er, og der ressursene finnes. Det er viktig at regionale utdanningsinstitusjoner og forskningssentra tilføres tilstrekkelige FOU-midler.
Senterpartiet vil arbeide for at:
1 Det blir større fylkeskommunalt engasjement i forskningspolitikken, bl.a. for å støtte opp om lokalt næringsliv.
2 Det blir opprettet samarbeidsavtaler mellom fylkeskommunen og forskningsmiljøene i Narvik,Bodø og Nesna.
3 Det blir regionale FOU-midler til kompetanseutvikling innen anvendt forskning.
4 Fylket og landsdelen får en rettmessig del av nasjonens forskningsmidler og at det etableres et nordnorsk forskningsfond.
5 Vågønes og Tjøtta forskningsstasjoner får vilkår for videre utvikling.
6 Høyteknologisk forskningskompetanse legges til Høgskolen i Narvik.
7 Formidlingen av forskningsresultatene blir bedre, slik at ny kunnskap kan komme til praktisk anvendelse.
8 Rekrutteringen til forskning sikres gjennom økt satsing på forskerutdanning.
Det opprettes flere doktorgradsstillinger i fylket.
9 KULTUR
Kulturtilbudet er viktig for trivsel, livskvalitet og bosetting i lokalsamfunnene. Senterpartiet mener det er viktig å ivareta et bredt kulturbegrep som også omfatter idrett. Senterpartiet ønsker et nært samarbeid mellom statlige, fylkeskommunale og kommunale kulturtilbud.
Det positive samarbeidet mellom profesjonelle og amatører bør utvikles videre bl.a. ved at amatører gis kvalifiserte instruktører og faglig veiledning.
Senterpartiet vil arbeide for at:
1 Det kan skje et samspill mellom det frivillige, folkelige kulturlivet og profesjonelle kulturutøvere.
2 Det skjer en bevaring, formidling og utvikling av det særegne kultur- og tradisjonsgrunnlaget, både samisk og norsk, for å stimulere enkeltmenneskets identitet, selv­tillit og handlekraft.
3 Det ikke blir satset på store prestisjeprosjekt som folk flest har liten forståelse for.
4 Det blir satset på å ivareta den rike kulturen i fylket. Det er viktig at historieskriving og dokumentasjon tar med kvinneperspektivet.
5 Fylkeskommunen bidrar til vekst og utvikling av museer i fylket. Det er viktig at nasjonale museer, som luftfartsmuseet og hurtigrutemuseet, får de utviklingsmulighetene som er nød­vendig, økonomisk og kompetansemessig.
Nordnorsk kunst får gode vekstmuligheter.
10 BARN OG UNGE
Barn og unge er samfunnets viktigste ressurs. Ansvaret for barna ligger først og fremst i hjemmene. Hjemmet har ansvar for, sammen med samfunnet for øvrig, å legge forholdene til rette for gode oppvekstmiljø for barn og ungdom i bygd og by.
Senterpartiet vil arbeide for at:
1 Elever i de laveste klassene i grunnskolen får fri skoleskyss langs farlige veistrekninger også på kortere avstander.
2 Samarbeidet sektorene imellom gir et best mulig oppvekstmiljø for barn og unge.
3 Forvaltningsnivåene kommune, fylke og stat tar et helhetlig ansvar for barn og unge
4 Det blir gitt større ressurser til barne- og ungdomsarbeidet i de frivillige organisasjoner
5 Det blir flere rusfrie tilbud for barn og ungdom
6 Det gis bedre faglig hjelp og oppfølging til fosterhjem
7 Ungdom får fylkeskommunalt stipend for å ta utdanning i utlandet
8 Fylkeskommunen sammen med kommunene stimulerer til etablissement for ungdom, dvs. enkle hus styrt av ungdommen selv
9 Ungdom får sommerjobb i kommuner/fylkes­kommuner/vennskapskommuner i Norden
10 Det blir stimulert til etablering av elevbedrifter i grunnskoler og videregående skoler
11 Det blir utarbeidet personrettede tiltak for at ungdom i fylket enten får utdanning eller arbeid
Ungdom i størst mulig grad skal finne det interessant å etablere seg i sin hjemkommune
11 HELSE OG OMSORG
Hele befolkningen må sikres tilgang til gode og likeverdige helsetjenester uavhengig av bosted og personlig økonomi. Det er viktig å ta vare på nærmiljø som viser omsorg for sine medmennesker og gir gode oppvekstvilkår for barn og unge.
Helsetjenestene må bygge på et behandlingssystem som kan tilby behandling på lavest mulig omsorgsnivå, nærmest mulig pasienten. Et helsevesen med en desentralisert sykehus­struktur er mest hensiktsmessig og vil gi bedre muligheter for samarbeid mellom sykehus og primærhelsetjenesten. Det må legges vekt på tilgjengelighet, trygghet og god service.
En desentralisert tannhelsetjeneste må opprettholdes.
Prioriterte oppgaver:
- Funksjonell fordeling av spesialistfunksjoner mellom sykehusene
- Bedre samarbeid mellom kommunehelsetjenesten og sykehustjenesten
- Videre utbygging av desentralisert psykiatri
- Rehabilitering
- Ambulansetjenesten kvalitetssikres
Senterpartiet vil arbeide for at:
1 Det iverksettes tiltak som kan forebygge helseskade og sosiale problemer. Dette innbefatter bl.a. informasjon og veiledning om risikofaktorer og helsefremmende livsstil
2 Barne- og ungdomsvernet styrkes og settes i stand til å handle raskt når overgrep skjer
3 Det legges til rette for at barne- og ungdomsvernet kan gi støtte til hele familien i det enkelte tilfelle
4 At frivillige og offentlige kultur- og fritidstilbud til barn og unge sikres gode arbeidsvilkår
5 At skolefritidsordningen bygges ut i nært samarbeid med foreldre, foresatte og frivillige organisasjoner
6 Psykiatriske pasienter får et bedre tilbud
7 Den hjemmebaserte helseomsorgen styrkes med bl.a. opprusting og tilrettelegging av bolig, slik at de eldre kan bo hjemme så lenge som mulig
8 Det gis bedre tilbud til kronisk syke og eldre ved økt innsats innen rehabilitering
9 Tilbudene til fødene i distriktene ivaretas bl.a. ved at driften av fødestuene opprettholdes og fødeavdelingene ved lokalsykehusene holdes åpne hele året
10 Lokalsykehusene også i framtiden utnyttes som en ressurs i det regionale helsetilbudet
11 Gjestepasientopplegget tilpasses slik at den enkelte får den best egnede behandlingen og at sykehuskapasiteten både i og utenfor fylket utnyttes
12 Overføringer fra staten til drift av sykehus må økes betraktelig
Ressurskrevende brukere må bli statens ansvar.
12 FORSVAR
Norge skal ha et nasjonalt forsvar som er i stand til å møte de sikkerhetspolitiske utfordringene som norske territorier kan bli utsatt for.
Forsvarsbudsjettet må styrkes betraktelig gjennom en 5-årig opptrappingsplan.
Vår lange kystlinje gir store sikkerhets- og beredskapsmessige utfordringer. En desentralisert mønster, med vekt på heime­vernet, sivilforsvaret og frivillige militære organisasjoner, vil fortsatt være en forsvarsstruktur som imøtekommer forsvarsviljen i brede lag av befolkningen. En desentralisert bosettingsmønster er et viktig bidrag til landets totale beredskap. Dette må være et viktig hensyn ved framtidig utforming av vår forsvarspolitikk. Matvareberedskap, energiforsyning og beredskap mot miljøkriser og naturkatastrofer er også en viktig del av totalberedskapen.
Senterpartiet vil arbeide for at:
1 Et militært forsvar basert på allmen verneplikt
2 Investeringenes andel av forsvarsbudsjettet reduseres til fordel for større vekt på mannskapsstyrker, øvelser og opplæring
3 Det fortsatt skal være et godt og nært samarbeid mellom sivile og militære myndigheter om å opprettholde et godt total­forsvar
4 Det gis rask og reell kompensasjon for ødeleggelser som militære øvelser påfører lokalsamfunnet
5 Kystvakta gis midler som gjør den i stand til å ivareta de utvidede funksjoner som den er pålagt av Stortinget
Terrorberedskapen styrkes.
12 FORSVAR
Norge skal ha et nasjonalt forsvar som er i stand til å møte de sikkerhetspolitiske utfordringene som norske territorier kan bli utsatt for.
Forsvarsbudsjettet må styrkes betraktelig gjennom en 5-årig opptrappingsplan.
Vår lange kystlinje gir store sikkerhets- og beredskapsmessige utfordringer. En desentralisert mønster, med vekt på heime­vernet, sivilforsvaret og frivillige militære organisasjoner, vil fortsatt være en forsvarsstruktur som imøtekommer forsvarsviljen i brede lag av befolkningen. En desentralisert bosettingsmønster er et viktig bidrag til landets totale beredskap. Dette må være et viktig hensyn ved framtidig utforming av vår forsvarspolitikk. Matvareberedskap, energiforsyning og beredskap mot miljøkriser og naturkatastrofer er også en viktig del av totalberedskapen.
Senterpartiet vil arbeide for at:
6 Et militært forsvar basert på allmen verneplikt
7 Investeringenes andel av forsvarsbudsjettet reduseres til fordel for større vekt på mannskapsstyrker, øvelser og opplæring
8 Det fortsatt skal være et godt og nært samarbeid mellom sivile og militære myndigheter om å opprettholde et godt total­forsvar
9 Det gis rask og reell kompensasjon for ødeleggelser som militære øvelser påfører lokalsamfunnet
10 Kystvakta gis midler som gjør den i stand til å ivareta de utvidede funksjoner som den er pålagt av Stortinget
Terrorberedskapen styrkes.
13 FLERKULTURELT SAMFUNN
Et godt samfunn er et samfunn der mangfold blir sett på som en ressurs og et gode.
Det norske samfunn består av borgere med ulik hudfarge og ulik etnisk og kulturell bakgrunn. Alle innbyggerne har like rettigheter og plikter, og skal behandles deretter. Det er nødvendig med styrket informasjon til flyktninger og asylsøkere om norske forhold. Samarbeid, gjensidighet og toleranse må være helt grunnleggende i det norske samfunnet. Bare gjennom kunnskap om og forståelse for hverandres bakgrunn og kultur, kan fremmedfrykt og rasisme bekjempes. Naturlige møteplasser står sentralt i dette, der vil skolen, arbeidslivet og organiserte fritidsaktiviteter spille en svært viktig rolle.
Nye borgere må raskt integreres i det norske samfunnet, et viktig grep for å gjennomføre dette er å føre en streng og forutsigbar innvandrings- og flyktningepolitikk i samsvar med våre internasjonale forpliktelser.
På den annen side er retten til å søke asyl en menneskerett. Norge har et nasjonalt ansvar for å ønske flyktninger og asylsøkere velkommen til landet vårt. Når mennesker blir innvilget asyl i Norge, må de sikres likeverdige muligheter i forhold til norske borgere. Ventetida for behandling av asylsøknader og bosetting i norske kommuner må reduseres.
Mennesker fra andre kulturer bidrar positivt til det norske samfunnet gjennom sin yrkeskompetanse og utdanning. Flyktninger som kommer hit, må raskt følges opp med kompetansevurdering og skal få skikkelig språkopplæring. I tillegg har alle som søker om opphold i Norge et eget ansvar for å lære norsk.
Ungdom og ikke minst innvandrerungdommen selv spiller en viktig rolle for integreringen. Derfor bør de unge i større grad tas aktivt med på råd og engasjeres i konkrete tiltak.
