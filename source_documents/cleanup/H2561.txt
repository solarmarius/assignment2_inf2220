
Tirsdag 20. september 1994
Samferdselspolitisk talskvinne May-Helen Molvær Grimstad (KrF):
NSB MÅ OPPRETTHOLDE KUNDEGRUNNLAGET
-Jeg vil utfordre samferdselsminister Kjell Opseth til å gjøre noe med uføret NSB er kommet opp i, og som dels fører til, dels forårsakes av en sterk kundeflukt. Når statsbanene er kommet i en situasjon der de innstiller fullsatte avganger og opprettholder de som er halvtomme, er det behov for et politisk initiativ. Det sier Kristelig Folkepartis samferdselspolitiske talskvinne May-Helen Molvær Grimstad.
-Jeg har fått opplyst at NSB har mistet 35.500 passasjerer bare i sommer, og at 32.200 av disse er fjerntog-passasjerer. Dette, kombinert med behovet for generelt store innstramninger, har ført til en nærmest akutt situasjon for statsbanene, sier May-Helen Molvær Grimstad.
-Jeg har derfor levert et spørsmål til statsråden der jeg spør hva han vil gjøre for å styrke NSBs økonomi, og for å sørge for at togavganger som er mye brukt, blir opprettholdt. Dette gjelder spesielt tog nummer 603 fra Oslo og nummer 604 fra Bergen, sier hun.
May-Helen Molvær Grimstad sier hun regner med at spørsmålet kommer opp i den første spørretimen etter at Stortinget har samlet seg.
