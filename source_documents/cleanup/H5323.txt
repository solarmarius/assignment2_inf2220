
9. november 01
Stortingsrepresentant Jan Martin Sahl
Løft for samferdsel!
- Samarbeidsregjeringen vil at hele landet skal ha gode, trygge og effektive samferdselstjenester. Kollektivtransporten gis et løft på 65 millioner kroner i 2002.
Bevilgningene til viktige veiprosjekter, blant annet til riksvei 864 i Troms, økes med 100 millioner kroner. Flyprisene skal ned fordi passasjeravgiften fjernes, og regjeringen går inn for å skape et mer effektivt statens veivesen. Dette uttaler Stortingsrepresentant Jan Martin Sahl.
Bevilgningene til kollektivtransporten vil i første omgang gå til å bedre kapasiteten, øke frekvensen og på sikt redusere prisene i storbyene. Oppgradering av T- banen i Oslo har særlig høy prioritet. Videre skal skole og studentrabatten på månedskort være 50% fra 1. aug. neste år.
Med den foreslåtte økningen til riksveginvesteringer på 100 millioner kroner, er det til sammen 4651,2 millioner kroner på budsjettet. Dette er 448 millioner mer enn saldert budsjett til riksveger for 2001. Ekstramidlene prioriteres til mer rasjonell fremdrift for flere allerede påbegynte prosjekt.
Flypassasjeravgiften blir fjernet fra 1. april 2002. Totalt får flyselskapene en avgiftslettelse på rundt en milliard kroner. Det er viktig å understreke at dette skal komme de reisende til gode i form av lavere priser. I Norge får vi nå et lavt avgiftsnivå sammenlignet med det øvrige Europa.
Statens vegvesens produksjonsvirksomhet skal i fremtiden organiseres som et statlig aksjeselskap. Produksjonsvirksomheten omfatter utbygging, drift og vedlikehold av veinettet.
Det vil bli full konkurranseutsetting av produksjonsoppgavene og dermed mer effektiv bruk av ressursene. Dette uttaler Stortingsrepresentant Jan Martin Sahl.
