
15.03.2002
Jens Stoltenberg, Ap
- Dramatisk situasjon for Arbeiderpartiet
- Arbeiderpartiet er i en dramatisk situasjon. Vi har hatt enkelte svært dårlige målinger, men vi har aldri opplevd å ligge så lenge på så lavt nivå som nå, sier nestleder og parlamentarisk leder Jens Stoltenberg i en kommentar til Opinions meningsmåling i Aftenposten fredag
- Vi har over lang tid hatt mye negativ oppmerksomhet og opplevd uro, noe som har medført en dramatisk utvikling for partiet. Dette har skuffet mange velgere og gjort dem usikre på oss.Vi tror fortsatt de sosialdemokratiske verdiene har et feste i befolkningen, og vi mener at Arbeiderpartiet fortsatt er best på å sette disse verdiene ut i livet.
Men vi har en stor jobb å gjøre med å bygge opp tillit og troverdighet i forhold til politiske saker. Først når vi lykkes med det vil vi komme opp på et høyere nivå. Både sentralt og lokalt må vi konsentrere oss om å vinne tillit i de store velferdssakene. Vi må være et parti folk skjønner de har bruk for. Bare slik kan vi få økt oppslutning fram mot kommunevalget neste år.
Det er viktig nå at partimedlemmer og sympatisører fatter mot og står sammen slik at vi sammen kan komme sterkere tilbake, sier Jens Stoltenberg.
