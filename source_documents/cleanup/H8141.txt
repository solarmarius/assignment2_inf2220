
14.02.04
Trine Skei Grande, parlamentarisk leder i Venstre
- La kommunene styre foreldrebetaling i skolen
Venstres sentralstyre vedtok fredag kveld å jobbe for at den enkelte kommune selv skal få kunne avgjøre regler rundt foreldrebetaling i skolen. ­ Dette er et veldig viktig signal til støtte for skoleturer, teater- og museumsbesøk og ikke minst leirskolen som i dag er truet av regelrytteriet rundt gratisprinsippet, sier Trine Skei Grande.
Skei Grande understreker at dette ikke må tolkes som et angrep på gratisprinsippet i den offentlige skolen. Venstre har vært en pådriver og premissleverandør for den offentlige skolen siden folkeskolen ble innført, og går ikke bort fra dette.
- Ved å overføre ansvaret for håndteringen av foreldrebetaling fra stat til kommune vil vi bidra til å styrke lokaldemokratiet og slippe den lokale skolen fri, avslutter Skei Grande.
