
Tirsdag 13. oktober 1992
Høstens første spørretime i Stortinget:
GODKJENNING AV FOSTERHJEM OPP I SPØRRETIMEN
Stortingsrepresentant Britt Harkestad (KrF, Hordaland) tar i høstens første spørretime opp med barne- og familieminister Grete Berget den ulike praksisen når det gjelder prosedyrer og konklusjoner ved godkjenning av fosterhjem. Bakgrunnen for spørsmålet er to ulike fosterhjemsgodkjenninger som har vært fokusert i mediene nylig. I den ene saken ble et adventistektepar i Drammen nektet godkjennelse som fosterhjem med henvisning til familiens kostholdsvaner, men i den andre saken ble et lesbisk par i Oslo godkjent som fosterhjem for ei jente.
Britt Harkestad spør barne- og familieministeren om hun vil sørge for at det blir såpass ensartede retningslinjer for godkjenning av fosterhjem at slike situasjoner ikke oppstår.
