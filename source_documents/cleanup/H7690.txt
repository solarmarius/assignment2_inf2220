
Fylkesprogram for Troms RV 2003 - 2007
1. Forsvar folkestyret. Fylkeskommunen er et direkte folkevalgt forvaltningsorgan. Troms fylkeskommune forvalter i 2003 et nettobudsjett på mer enn 1,3 mrd kroner. (13 hundre millioner) Offentlige verdier må forvaltes av folkevalgte.
2. Forsvar folkestyret. Fylkes- og kommunesammenslåing medfører først og fremst færre offentlige arbeidsplasser. Det vil utarme distriktene enda mer og bare staten vil tjene på det. Det vil også medføre færre folkevalgte og dermed en nedbygging av lokaldemokratiet. Å innføre parlamentarisme i fylkeskommunen vil og svekke folkelige innspill i politikken. Forsvar mangfoldet i lokalpolitikken.
3. Forsvar fylkeskommunen. Fylkeskommunen har store oppgaver å løse, men får alt for lite penger til å dekke behovene. Vi vil fortsette å kreve mer makt, mer ressurser og mer penger fra Staten. Behold mer av skatten i distriktene.
4. Forsvar fylkeskommunen. Fylkesplanen har store visjoner og spennende målsettinger, men mangler ressurser. Og fylkestinget mangler politikere som tror og vil sloss for disse ambisiøse målsettingene. Krev mer av statlige oppgaver til lokalpolitisk styring. Krev Aetat til fylket.
5. Forsvar fylkeskommunen. Offentlig sektor utarmes av stortingspolitikerne med lojal oppfølging av partifrender i fylkestinget. RV vil konsekvent avsløre og kritisere denne lydighetslinja. Store oppgaver og alt for lite penger lammer fylkeskommunen. Resultatet blir privatisering av fellesskapets verdier. Forsvar fylkeskommunen mot stortingspolitikernes utarmingspolitikk og privatisering.
6. Forsvar velferdsstaten. Gjennom kommunale, fylkeskommunale og statlige budsjetter har folket sjøl bygd ut viktig infrastruktur som lokalsykehus, kraftverk, postverk og televerk. Dette er folkets eiendom. I disse markedsliberalistiske tider taes disse verdiene fra folket. Enten privatiseres selskapene eller så dannes foretak som unndraes politisk styring. Det pågår et ran av fellesskapets verdier. En sterk fylkeskommune som gir befolkninga kollektive løsninger, er en bremse mot privatisering og nedbygging av velferdsløsninger.
7. Forsvar velferdsstaten. Staten er søkkrik med rekordstort oljefond. Fylke og kommuner blir stadig fattigere. Troms fylkesting må ta ansvar for å forsvare velferden for folk i fylket. Bruk Norges enorme finansformue til utvikling, ikke avvikling av velferdsstaten.
8. Forsvar velferdsstaten. Det er ille nok å være syk eller hjelpetrengende om en ikke attpå til skal betale ekstra skatt for det. Vekk med alle egenandeler på helse- og sosialtjenester. La folket få velferd, de har alt betalt for den. Tenner er også en del av kroppen. Gratis tannhelsetjeneste til alle.
9. Forsvar velferdsstaten. Erfaringene med sykehusreformen viser at våre felleskressurser nå taes bort fra folkevalgt styring. Reverser sykehusreformen, få lokalsykehusene under folkevalgt styring. Ta tilbake politisk styring av velferdsgodene.
10. Forsvar velferdsstaten. Folkelige aksjoner har hindra mang ei nedskjæring. Maktpolitikere i fylkestinget og storting bøyer av når presset blir sterkt nok. Stol ikke på politikerne - organiser aksjoner lokalt. Ta saka i egne hender, sett makt bak kravene. Kjemp fra utsida mot utarming av velferdsstaten. RV lover å ta opp og støtte kampen også fra innsida. Bare folkets egen kamp gir seier.
11. Forsvar kvinners rettigheter. I dag møter jenter og kvinner krav om å være slanke, vakre og sexy. Jenter brukes som lokkeduer i reklamen, forbruksgjenstander i porno- og sexindustrien. Altfor mange opplever misbruk og problemer. Troms fylkeskommune må ta ansvar for kvinners liv og helse.
12. Forsvar retten til arbeid. Fylket har mange uløste oppgaver som krever arbeidskraft. Innføring av 6 timers arbeidsdag er en reform som vil hjelpe dobbeltarbeidende kvinner med å få hverdagen til å gå opp. Samtidig skaper det mange nye arbeidsplasser. Start prøveprosjekt med 6 timers arbeidsdag med full lønnskompensasjon i Troms fylke.
13. Forsvar fylkets sjølråderett. EØS-medlemskapet tvinger fylket til å sende alle kjøp av varer og tjenester ut på anbud. Dette hindrer lokal næringsutvikling og kompetanseoppbygging. Ledigheta er stor nok - forsvar arbeidsplassene i fylket. Saboter EØS-avtalen.
14. Forsvar fylkets sjølråderett. Vi får ikke beholde den mest treffsikre og effektive distriktstiltaket som den differensierte arbeidsgiveravgifta er. Full arbeidsgiveravgift vil true næringsvirksomhet og bosetting i vår landsdel. Verftsindustrien vår vil ikke tåle denne skatteøkinga. Oljearbeiderne fra vårt fylke vil bli mindre attraktive i Nordsjøen. EØS-avtalen hindrer oss i å utforme vår egen distriktspolitikk. Si opp EØS-avtalen. Nei til EU.
15. Forsvar primærnæringene. Troms er et unikt fylke med enestående produksjonsforhold for sau og geit. Vi leverer verdens beste lammekjøtt. Troms kan levere sykdomsfri settepotet til hele Europa. Utviklingspotensialet er grenseløst. Øk kompetansen i landbruket vårt. Styrk økologisk landbruk.
16. Forsvar maten. Det virkelige utviklingspotensialet i Troms er primærnæringene. Vi lever av mat. Sjølbergingsgraden i Troms synker, mens verden sulter. Verdifullt lavforedlet råstoff sendes ut av fylket, og vi må kjøpe dyre importerte matvarer. Øk sjølberginga i Troms. Kamp mot sentralisering og rasering av landbruksdistriktene. Produser mer mat.
17. Forsvar kystflåten.. Strukturmeldinga vil sentralisere fiskerettighetene til storproduksjon for de få. Storselskapene ensretter næringa., utarmer ressursene og truer vårt mangfold i marine ressurser. Fordelen med å bo her skal være at vi har fri adgang til allmenningen. Hugg opp fabrikkskipene, prioriter en allsidig kystflåte. Nei til ressursprivatisering - gjeninnfør fiskeriallmenningen.
18. Forsvar fiskeindustrien. Stopp frysehotellenes anbudssalg av våre felles fiskeressurser. Vi må ha en politisk styring som sikrer videreforedling av våre naturressurser her på kysten. Lokalsamfunnene i fiskeværene må få hand om disse ressursene, ikke spekulantene. Oppretthold leveringsplikten for trålerne.
19. Forsvar havet og fisken. Ingen oljeboring i fiskefeltene og i fiskens oppvekstområder. RV er i mot all oljeboring utafor kysten av Troms. Bygg ut beredskapen mot trusselen fra oljetransporten langs kysten. Lag seilingskorridorer langt fra land.
20. Forsvar distriktene. Offentlige tjenester som post, tele og kraftleveranser, må under politisk styring. Det er forkastelig å fraskrive seg ansvar med å vise til markedskreftene. Lønnsomhetskrav skal ikke overstyre distriktsoppgavene. La Telenor bygge ut høyhastighetsnett til alle hus heller enn å spekulere i utlandet. Nei til privatisering av Troms Kraft og andre offentlige oppgaver.
21. Forsvar miljøet og kollektivtrafikken. Kollektivtrafikken er samfunnsnyttig og miljøvennlig. Uten subsidier stopper kollektivtrafikken i distriktene. Bort med anbud og utsetting, for politisk styring av samferdselspolitikken. Opp med subsidiene, ned med prisene. Hyppigere ferger, flere fastlandsforbindelser. Bygg Nord-Norge-banen nå.
22. Forsvar de vegfarende. Mange fylkesvegene er ekstremt rasfarlige og i elendig forfatning. Rassikring av alle utsatte vegstrekninger. Bygg gang og sykkelstier.
23. Forsvar retten til utdanning. Skoleplasser til alle som vil gå på skole, uansett alder og hjemsted. Gratis skolebøker og fri tilgang til datateknologi for alle i videregående skole. Nei til nedlegging av videregående skoler i distriktene.
24. Forsvar lærlingordninga. Lærlingplasser mangler i mange fag, det offentlige har ansvar. Alle som leverer varer og tjenester til fylkeskommunal virksomhet skal ha lærlingplasser.
25. Forsvar samisk språk og kultur. Samisk som valgfag på alle videregående skoler i Troms. Utvid den samiske språklovens virkeområde til hele fylket. Forsvar retten til land og vann. ILO-konvensjonen for urfolk må følges.
26. Forsvar reindrifta i Troms. Nei til skytefeltet Mauken/Blåtind.
27. Forsvar kulturen. Et allsidig kulturliv krever allsidige produksjonsforhold. Skaff øvingslokaler, rockefabrikker og offentlige produksjonslokaler for unge kulturutøvere.
28. Forsvar fortida. Troms har rike fortidsminner. Øk bevilgningene til vern av gamle bygninger og fartøy.
29. Forsvar folk på flukt. Troms fylke er antirasistisk sone. Øk mottaket av flyktninger og asylsøkere i Troms.
30. Forsvar Norge, Norge ut av Nato. Norske soldater skal forsvare Norge, ikke opptre som leiesoldater for USA-imperialismen. Kall hjem våre militære styrker og gjenopprett de militære arbeidsplassene i Troms. Forsvar verneplikta, nei til verva hær.
31. Forsvar fylkesøkonomien - øk rammene. Mange av våre kampsaker krever økte tilbakeføringer av verdiskapinga til Troms. Staten er søkkrik, og det er i distriktene verdiene skapes, ikke i Oslo-gryta. De rike blir rikere, forskjellene mellom fattige og rike blir stadig større. Pengene fins. Skattlegg de rike, skattlegg aksjeutbytte. Hent inn de private verdiene til fornuftig forbruk for fellesskapet. Kamp mot alle reduksjoner i fylkets tilbud til befolkningen i Troms.
32. Forsvar mot kapitalismen. Vi ønsker å jobbe sammen med folk i fagforeninger, fronter, interesseorganisasjoner og andre mer eller mindre faste organisasjoner. Når mange står sammen, er muligheten til å få gjennomslag større. De sakene som er nevnt i dette programmet er sånne som vi arbeider for på mange vis. Det er ikke mulig å få gjennomslag for alt dette i det norske samfunnet som det er i dag, med profitt for de få som ledesnor. Rød Valgallianse arbeider for et sosialistisk folkestyre. Derfor vil vi være med å skape et samfunn der menneskene aktivt tar del i et demokratisk fellesskap hvor en får kontroll over egne ressurser og egen verdiskaping. Derfor er vårt hovedmål et helt annerledes samfunn der hundre blomster blomstrer, der alle bidrar etter sine evner og alle får etter sine behov. Vi kaller dette samfunnssystemet sosialisme. Det kan ikke nåes gjennom valg, bare gjennom ei stor folkereising der flertallet villig deltar. Det er det vi kaller revolusjon. Kamp for et sosialistisk Norge.
33. Fram for folk sin egen kamp. Stem inn flere opprørere som sier folk først. Stem RV.
