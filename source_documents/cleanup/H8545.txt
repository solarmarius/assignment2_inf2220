
Dato: 13. august 2004
Stortingsrepresentant Jan Arild Ellingsen (FrP)
- Stiller "justisultimatum" i statsbudsjettet
- Dersom regjeringen ikke går med på å styrke justisbudsjettet betydelig vil jeg ikke anbefale FrPs stortingsgruppe å inngå noen budsjettavtale med regjeringen til høsten. Det sier FrPs justispolitiske talsmann, Jan Arild Ellingsen.
Ellingsen har i lang tid påpekt dagens underfinansiering av politiet, og mener at en rekke medieoppslag denne sommeren bare ytterligere har bekreftet hans oppfatning om at det er et akutt behov for å få styrket bevilgningene til kriminalitetsbekjempelse. I forrige uke sa også politidirektør Ingelin Killengreen at politiet driver på grensen av det forsvarlige, men justisminister Odd Einar Dørum har til nå ikke ønsket å ta til orde for en styrking av politibudsjettet. Dette opprører FrPs justispolitiske talsmann:
- Jeg advarer derfor allerede nå om at jeg ønsker å stemme mot enhver budsjettavtale som ikke innebærer et vesentlig løft for politiet, sier han. Ellingsen mener han har stor støtte i FrPs stortingsgruppe for et slikt ultimatum.
Medskyldig i kriminalitet
Politireformen, manglende lønnsmidler, lange soningskøer og i tillegg en rekke
enkelthendelser som viser at regjeringens bevisste budsjettneglisjering av justissektoren bidrar til tunge dager for politiet og altfor enkle dager for de kriminelle gjør at Ellingsen nå, allerede før statsbudsjettet er lagt frem, kommer med dette utspillet.
- Det er ubehagelig å lese rapporter om at unge polititjenestemenn mister motivasjonen for å kjempe mot kriminaliteten fordi ressursene ikke strekker til. Det er dessuten forstemmende at landets regjering, som attpåtil domineres av partiet Høyre, ikke vil ta inn over seg de dokumenterte problemene som de manglende bevilgningene til politiet fører med seg.
- Men, når regjeringen helt bevisst ikke satser mer på justissektoren er utviklingen av
kriminalitetsbildet selvsagt også deres ansvar, avslutter han..
