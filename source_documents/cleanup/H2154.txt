
Onsdag 8. desember 1993
Arbeidsutvalget i Kristelig Folkeparti:
VOLDSFILMER AVLER VOLD
Man kan ikke forvente at det skal være ro i gatene når en sår vold i hjemmene. Derfor må det vurderes om ikke Statens Filmkontroll skal skjerpe inn sine kriterier for å godkjenne filmer med mange og/eller grove voldsinnslag, og om slike filmer i noen tilfeller skal forbys distribuert på video.
Den tragiske barnedrapssaken i England, der en gutt på to år ble brutalt slått ihjel av to ti-åringer, har aktualisert spørsmålet om hva slags videofilmer som er tilgjengelige på markedet. Fastsetting av aldersgrenser har langt svakere effekt på videokassetter som blir bragt inn i hjemmene, enn på kinoer, der man har en betjening som kontrollerer hver enkelt som kommer inn. Det finnes desverre altfor mange eksempler på at selv små barn har funnet videokassetter med sterke voldsscener hjemme eller hos kamerater, og sett på disse.
Den offentlige opinion har altfor kritikkløst akseptert påstanden om at sensur ikke løsningen på dette. Arbeidsutvalget ønsker å problematisere denne påstanden. KrF går inn for forhåndskontroll av videoer. Om dette ikke vil løse hele problemet, vil det kunne være et viktig element i kampen mot voldsscener på videofilmer. Et økende antall voldsforbrytelser har i høy grad aktualisert dette, sammen med andre tiltak for å bekjempe vold.
