
Stortinget, 29. april 2004
Stortingsrepresentant Øyvind Vaksdal (FrP)
- Verdiskapning og arbeidsplasser i oljesektoren må sikres
- Aktivitetsnivået på norsk sokkel har falt betydelig de siste år, noe som har medført at 5500 arbeidsplasser har forsvunnet bare siste året. Fra og med neste år, får vi en kraftig nedgang i investeringsnivået på sokkelen og dette vil få dramatiske konsekvenser dersom ikke noe gjøres raskt, sier Fremskrittspartiets olje- og energipolitiske talsmann Øyvind Vaksdal.
I går sendte både fagforeninger og oljeselskaper et felles brev til statsministeren hvor de nå ber om at han og Regjeringen må se alvoret i situasjonen og fremme de nødvendige forslag for å skape forandring, økt optimisme og ny aktivitet på sokkelen. - Jeg støtter ubetinget kravene i brevet, sier Vaksdal, og viser til de klare signaler som gjennom lengre tid har kommet fra oljebransjen, uten at noe er gjort.
- Vi fremmet de nødvendige forslag om skatteinsentiver, prospektive arealer og mer satsing på forskning og utvikling, forrige gang Stortinget behandlet oljemelding, sier Vaksdal, men alle forslag ble nedstemt. Flertallet trodde man kunne få en langsiktig utviklingsbane på sokkelen, uten å ta de nødvendige grep, sier en hoderystende Vaksdal.
- Situasjonen for oljenæringen er nå dramatisk og regjering og Storting har nå en siste sjanse til å hindre en kraftig nedbygging av virksomheten. Jeg håper derfor at Regjeringen nå er sitt ansvar bevisst og fremmer de nødvendige tiltak i oljemeldingen/revidert budsjett 11. mai, sier Vaksdal, og lover full oppbakking fra Fremskrittspartiets side for de nødvendige tiltak.
