
Fredag 15. mai 1998:
Lars Gunnar Lie (KrF), leiar av finanskomitéen
REVIDERT NASJONALBUDSJETT:
Sentrumspartia prioriterer stabilitet i økonomien
- Revidert Nasjonalbudsjett inneheld nødvendige justeringar av omsyn til landet sin økonomi. Det seier stortingsrepresentant Lars Gunnar Lie, leiar av finanskomitéen i Stortinget.
- Vi kan gle oss over sterk auke i sysselsettinga, gode driftsresultat i næringslivet og forbetring av økonomien til folk flest. Men summen av privat og offentleg bruk av pengar er no så høgt at det er rett å bruke mindre av oljepengane enn det som var lagt til grunn då budsjettet vart vedteke i desember i fjor. Dette fylgjer Regjeringa opp i Revidert Nasjonalbudsjett ved at det skal brukast omlag 6,5 milliarder kroner mindre av pengane frå petroleumsfondet.
- Dette syner at Regjeringa viser ansvar, og at dei endringane det vert gjort framlegg om i liten grad vil ha innverknad på privatpersonars økonomi.
- I Revidert Nasjonalbudsjett vert det gjort framlegg om reduksjonar i det offentlege sine utgifter med vel 2 milliarder kroner, noko som vil vere med å dempe presset i norsk økonomi. Gjennomgangen av budsjettet har ført til at ein samla sett får ein netto reduksjon i det oljekorrigerte underskotet med 8,5 milliardar kroner.
- Dei auka utgiftene som er kome til vert dekka inn ved kutt eller auka inntekter. Av andre tiltak som vert sett inn for å dempe presset i økonomien gjer Regjeringa framlegg om å innføre ei ordning med mellombels tvungen avsetting. Dette vil sei at alle arbeidsgjevarar må betale inn til Norges Bank 2% av all løn og arbeidsgjevargodtgjersle og at desse pengane vert ståande i Norges Bank inntil 5 år utan at det vert betalt rente på avsettinga. Ei slik ordning vil vere med til å gjere veksten i investeringar litt mindre, og med den stramme arbeidsmarknaden vi no har, er det naudsynt, seier stortingsrepresentant Lars Gunnar Lie.
Leiaren i finanskomitéen legg til at han inviterer alle parti på Stortinget til konstruktive samtaler for å få vedteke eit revidert budsjett.
