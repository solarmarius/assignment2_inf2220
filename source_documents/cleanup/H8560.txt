
24.8.2004
Åslaug Haga, leder i Senterpartiet
Sommerbev til Erna Solberg
Kjære Erna Solberg; Høyre tukler med Grunnloven for å få Norge inn i EU
Jeg vet ikke om du har bunad, men jeg er ganske sikker på at du ikke er del av det som kalles bunads-Høyre. Hadde du vært del av bunads-Høyre, tror jeg vi to hadde stått hverandre politisk nærmere. Faktum er at jeg savner mange av karene fra bunads-Høyre. Vi var nemlig enige om en god del. Én ting jeg delte med det gamle bunads-Høyre, var synet på Grunnloven. Høyre har tradisjonelt vært en varm tilhenger av konstitusjonalisme. Dere har ikke villet tukle med prinsippene i Grunnloven. Men nå ser det ut til at det nye Høyre har brutt med sin konservative legning. Grunnlovsendringsforslaget fra deg, som Stortinget behandlet i vår, og som skulle gjøre det lettere å melde Norge inn i EU, overrasket meg veldig i så måte. I 1994 gikk noen av nei-folka rundt med ei T-skjorte hvor det sto "Eidsvoldsmennene ville snudd seg i grava". Jeg håper ikke du hadde makt til å vekke de døde med forslaget ditt. Men at du hoppet bukk over de prinsippene som lå til grunn i 1814 er det ingen tvil om.
Ethvert idrettslag eller borettslag i dette landet har vedtekter som krever kvalifisert flertall for å gjennomføre store endringer. Det skal ikke holde med én tilfeldig stemmes overvekt for å gjennomføre radikale reformer. På samme måte har Grunnloven, som alle andre grunnlover vi kjenner til i verden, slikt mindretallsvern. Grunnlovene gir ekstra makt til mindretallet som vil la ting forbli status quo. Noen kaller det "mindretallsvern". Det er dette vernet du tydeligvis har gått til korstog mot i iveren etter å få oss inn i EU, eller hva?
Jeg synes du slapp altfor lettvint unna denne debatten; det ble lite snakk om forslaget ditt i media. Heldigvis var det ikke så mange andre som støttet forslaget. Faktisk bare stortingsrepresentantene fra Høyre. Kritikken mot forslaget var dessuten massiv. Professor Eivind Smith, for eksempel, har sagt at "En slik endring ville stå i åpenbar strid med Grunnlovens system".
Hva var problemet? Du ville ta en snarvei! Du ville ha et lavere flertallskrav for å melde oss inn i EU enn det som kreves for å melde oss inn i andre organisasjoner! Det skjønner jeg ikke. Hvorfor skal det kreves lavere flertall for å melde oss inn i EU enn det for eksempel ble krevd for å melde oss inn i EØS i 1992? EØS var jo tross alt mye mindre omfattende? Og så vil du melde oss inn i EU uten å ta veien om å endre Grunnloven - selv om masse paragrafer i Grunnloven må endres hvis vi går inn i EU.
La meg ta noen eksempler på Grunnlovsparagrafer som må endres hvis vi eventuelt skulle bli medlem i EU:
· Paragraf 3 i Grunnloven sier at Kongen (dvs. Regjeringen) har den utøvende makt. Men i EU ville Kommisjonen bli den øverste utøvende makten på veldig mange områder, for eksempel skulle EU forhandlet med Russland om fiskekvotene våre.
· Hva med paragraf 26 i Grunnloven? Den sier at det er Regjeringen som kan sammenkalle tropper, starte krig og slutte fred. Men EUs plan for felles forsvar kommer i konflikt med dette.
· I paragraf 75c står det at Stortinget skal ha oppsyn med Rikets pengevesen, men i EU overlater vi all innflytelse til sentralbanken i Frankfurt.
· Paragraf 88 og 90 slår fast at Høyesterett dømmer i siste instans. Men ved medlemskap legger vi domsmyndigheten på en lang rekke områder til EU-domstolen i stedet for Høyesterett.
En lang rekke paragrafer blir altså meningsløse hvis de ikke endres for å gå inn i EU. Derfor har jeg foreslått at Stortinget skal oppnevne en ekspert-Kommisjon som kan gå igjennom Grunnloven og finne ut hva som må endres.
Det som bekymrer meg, er at slik tukling med prinsippene i Grunnloven kan svekke folks tillit til et eventuelt EU-vedtak. I et demokrati må det ikke være uklart hvordan man går fram for å fatte vedtak. Spillereglene for en framtidig EU-kamp må legges i god tid på forhånd. Tenk bare hvis vi ender opp i en situasjon der halvparten av befolkningen stiller spørsmål ved legitimiteten til en så viktig beslutning som medlemskap i EU - fordi politikerne ikke får avklart disse tingene på forhånd! Det kunne kastet Norge ut i en alvorlig beslutningkrise, der halve befolkningen står steilt mot hverandre. Eller som Arne Haugestad uttalte det: "Helvete ville ha vært løs".
I ditt forslag til endring av Grunnloven skriver du at det er en "politisk moralsk" forpliktelse å følge 50,1 % i en rådgivende folkeavstemning om EU. Jeg vet du gasser deg i kalle meg udemokratisk når jeg påpeker at det ikke er fullt så enkelt. Et EU-medlemskap vil innebære å legge Norge under en føderalstat som er under konstruksjon i Brüssel. Norsk suverenitet blir avviklet på en rekke områder. For å gi fra seg suverenitet må Stortinget ifølge Grunnloven samle 2/3 eller ¾ flertall. Det ville derfor stride mot Grunnlovens ånd dersom nå plutselig et simpelt flertall på 50,1 % i en folkeavstemning skulle være nok.
Du sier at 50,1 % ja i en folkeavstemning er nok for å melde oss inn. Det betyr at folkeavstemningen skal være bindende for representantene på Stortinget. Det pussige er at Høyre for bare 4 måneder siden stemte nei til et forslag fra FrP om å innføre bindende folkeavstemninger i Grunnloven. Ikke nok med det, men Høyres representant sa fra talerstolen at å innføre bindende folkeavstemninger ville "innebære en undergraving av Norges representative demokrati, slik vi kjenner det"! Hvordan henger dette sammen? Er EU-avstemningen så viktig for Høyre at dere er villige til å undergrave Norges representative demokrati?
Du misliker det tydeligvis, men det er vårt ansvar som stortingsrepresentanter å gjøre vedtaket om innmelding i EU. Uansett rådgivende folkeavstemning skal saken opp til endelig behandling i Stortinget. Da pålegges det meg, som senterpartist, å ta den beslutningen som mine velgere forventer av meg. Og jeg tør vedde på at ikke en eneste av mine velgere stemte på meg for at jeg skulle si ja til EU!
Ditt Høyre har gjennomgått et enormt hamskifte, Erna. Fra å være et konservativt parti; grunnfesta tilhengere av konstitusjonalisme og Grunnlovens mindretallsvern, har EU-iveren tydeligvis gått til hodet på dere. Mitt siste spørsmål til deg er derfor: synes du det er et godt demokratisk prinsipp å følge Grunnloven, eller er det greit å fravike fra den av og til - sånn som i EU-saken?
Vennlig hilsen
Åslaug Haga, leder i Senterpartiet
