
12.02.03
Per Steinar Osmundnes, (KrFU)
En seier for menneskeverdet!
Handel med mennesker er dagens form for slaveri. Kamp mot slaveri er en kamp for menneskeverdet. Regjeringen handlingsplan mot menneskehandel er et tegn på politisk vilje til å bekjempe en av vår tids verste brudd på menneskerettighetene, uttaler KrFU-leder Per Steinar Osmundnes.
Regjeringen har lagt frem Norges første handlingsplan mot handel med kvinner og barn. Planen har et helhetlig preg og inneholder konkrete virkemidler. Regjeringen legger opp til et bredt fokus. Handlingsplanen omfatter tiltak for å beskytte og hjelpe kvinner og barn som er ofre for menneskehandelen. Den legger på den ene siden vekt på å forebygge at handel med kvinner og barn skal finne sted, men også å avdekke og straffe handel med barn og kvinner.
KrFUs aksjon i 2002 gikk under navnet "kamp mot slaveri" - for oss er dette en kamp for menneskeverdet. Med aksjonen bidrog vi til å sette menneskehandel på dagsorden. Vi hilser derfor velkommen en målrettet og helhetlig handlingsplan mot handel med kvinner og barn.
Norge har tidligere vist at små land kan utgjøre en stor forskjell internasjonalt. I kampen mot menneskehandel må vi derfor følge opp med enda større internasjonalt press slik at vi får et verdenssamfunn som samlet viser null- toleranse til menneskehandel.
Kristelig Folkepartis Ungdom har over lenger tid satt fokus på behovet for mer effektive virkemidler for å stanse salget av små barnekropper. Vi er glade for at Regjeringen viser handlingsvilje til bekjempe et av verdens verste brudd på menneskerettighetene. Dette handler om å sette menneskets ukrenkelige verdi i høysetet, avslutter Osmundnes.
