
Program for fylkestinget 2003-2007
Miljøpartiet De Grønne
Høyere livskvalitet med mindre materielt forbruk!
Innledning
Norge er på verdenstoppen i økonomisk og politisk innflytelse. Slikt forplikter. Vi kan ikke stille oss slik at vi er med på å frata andre deler av verden muligheten til å skape natur- og menneskevennlige samfunn. Vi kan heller ikke stille oss slik at kommende generasjoner må rydde opp etter oss. Det burde være en menneskerett å arve en giftfri jord!
Her følger Miljøpartiet de Grønnes standpunkter i noen av de viktigste sakene for Troms. Er det noen saker du savner, så viser vi til vårt prinsipp-program (www.gronne.no ). Helhetstankegangen gjør at prinsippene gjelder globalt, nasjonalt og lokalt.
Næringsliv og ressurser
De Grønne vil satse på små virksomheter som er lokaleid. All produksjon bør først og fremst fylle lokale og regionale behov. Produktene fra fiskeriene, landbruket og andre primærnæringer må videreforedles der de produseres. Dette vil gi mange nye arbeidsplasser og sikre at fortjenesten blir i regionen.
Vi ønsker å satse mer på småskala håndverksbedrifter, snekker-bedrifter, husflidsprodukter, små datafirma, små båter i fiskeriene osv. Næringskombinasjoner som spesielt det samiske folket har praktisert gjennom uttallige generasjoner, er et godt forbilde for tilpasning.
Fiskeriene skal baseres på kystfiske med passive redskaper fra båter opp til ca 15 meter fordi det gir økologisk riktig beskatning og verdiskapinga per kilo fisk blir høyest. Ettersom oppdrettsnæringa har fått lov til å etablere seg sterkt før de negative konsekvensene av oppdrett har vært skikkelig klarlagt, vil vi legge om denne næringa totalt.
Miljøpartiet de Grønne vil:
· Innrette fylkeskommunens støtteordninger mot små og mellomstore bedrifter.
· Miljøsertifisere bedrifter og alle avdelinger i fylkeskommunen. Dette gir store gevinster innen miljø, økonomi og arbeidsmiljø.
· Få "utflaggingsbedrifter" til å slå seg ned i distriktskommuner.
· Fjerne arbeidsgiveravgiften i hele Troms. Øke skattefradraget og heve grensen for momsfritak i Nord-Troms.
· Ha kildeskatt for å motvirke uttapping av råvareressurser og ødeleggelse av natur og biologisk mangfold.
· Ikke privatisere offentlige tjenester. Vi må ha offentlig kontroll med kraftressursene og vannverk.
· Satse på økologisk landbruk og lokal mat.
· Bygge ned den havgående fiskeflåten, ha forbud mot bunnskrapende redskaper.
· Gå i mot omsettelige fiskekvoter og regulere turistfisket.
· Verne korallrev og tareskog. Fiske opp Kamchatkakrabben.
· Styrke oljevernberedskapen.
· Frede det nordøstlige Barentshav og Polhavet for å beskytte disse viktige oppvekstområdene for fisk.
· Legge om oppdrettsnæringa. For å komme i nærheten av å bli økologisk bærekraftig, må det bli forbud mot, og høye bøter ved rømninger, betydelig reduksjon av tettheten i merdene, samt at minst 50 % av foret må hentes fra fiskeavfall.
Energi og samferdsel
Miljøpartiet de Grønne vil gjennomføre Troms fylkeskommune sin handlingsplan for klimagasser og energi som ble vedtatt av fylkestinget i 2001. Vi vil komme fra ord til handling! Vi ønsker å minske energi-forbruket og transport gjennom energiøkonomisering, satsing på lokal sjølforsyning, og et næringsliv basert på økologisk tankegang. Vi ønsker å bruke ressursene på mer miljøvennlige transporttilbud som buss, båt, sykkel og gange. Det er viktigere å vedlikeholde og ta vare på eksisterende tilbud, framfor å bygge nytt.
Miljøpartiet de Grønne vil:
· Ha storstilt satsing på energieffektive tiltak i offentlig sektor.
· Stimulere til mer bruk av alternative energikilder.
· Ikke drive oljeleting og utvinning utenfor kysten av Nord-Norge.
· Bruke bioenergiressursene i fylket til både private husholdninger og næringsbygg for blant annet å erstatte oljefyring.
· Ha elektriske/gassferger.
· Satse på miljøvennlige transportpakker i byene.
· Ha helhetlige samferdselsløsninger - ikke oppsplitting i tre forvaltningsnivåer.
· Styrke kollektivtrafikken og belønne de som går og sykler til jobben.
· Etablere lokale komposteringsanlegg og økologiske kloakkanlegg.
· Stimulere til næring som gjenvinner avfall og reparerer ting.
Humankapital
Undervisningen skal rettes mot lokal kultur og næring. Slik kan alle få delta aktivt i samfunnslivet. Undervisningen skal legge til rette for aktiv og egeninspirert læring. Kompetanse skal måles ut fra den enkeltes behov, og ut fra muligheten den gir til å leve et fullverdig liv. De som ønsker å tilby sine barn hjemmeundervisning, eller annen alternativ utdanning, skal få hjelp til dette.
Folk skal gis legehjelp der de bor. Det bygges opp små desentraliserte enheter som er basert på integrerende omsorg. Helsetjenesten må i større grad samordnes slik at forebygging, behandling og ettervern kan bedres gjennom et tettere teamarbeid mellom lege, helsesøster, PPT og andre naturlige støttespillere.
Miljøpartiet de Grønne vil:
· Gi samfunnslønn til alle! En garantert minsteinntekt avløser lånekassen og mange trygde-, stønads- og pensjonsordninger. Det gir mer sosial verdighet og mindre byråkrati.
· Ha grønn skattepolitikk. Premiere miljøvennlige løsninger.
· At de videregående skolene må få tilbake de fagdelte grunn-kursene for å hindre at alle elever tvinges til å lese mye teori.
· Jobbe for bedre inneklima og elevenes medbestemmelse på skolene.
· Forebygge istedenfor å reparere. Satse på alternativ medisin.
· Innføre grønn resept - fysisk aktivitet istedenfor piller.
· Få Riddu Riddu festivalen inn på statsbudsjettet.
· Støtte Sametinget i å få en Finnmarkslov mer på samiske premisser.
· Mer forskning på kyst og hav.
· Vitalisere lokaldemokratiet - mer makt til kommunene.
· Mer tilskudd til frivillige organisasjoner og utvikling av nærmiljøsentralene.
· Etablere et regionalt miljøsenter hvor konkrete løsninger vises. Troms som utstillingsvindu for bærekraftig utvikling.
