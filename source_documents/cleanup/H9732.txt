
10.11.2005
Finanspolitisk talsmann Hans Olav Syversen (KrF)
Avviklingen av kontantstøtten har begynt
Noe av det mest oppsiktsvekkende ved det nye budsjettet er at demonteringen av kontantstøtten begynner allerede 1. januar 2006. Dette er en provokasjon mot KrF og alle brukere av kontantstøtten!
Fra 1. januar reduseres den årlige utbetalingen av kontantstøtten med 4.250 kroner i forhold til Bondevik-regjeringens forslag. I tillegg stjeler de 3.657 kroner den siste måneden før barnet blir tre år. Dette er dramatisk for mange barnefamilier og et brudd med regjeringens egen Soria Moria erklæring!
Det er også bemerkelsesverdig at positive tiltak som samlivskurs nå vil reduseres i forhold til Bondevikregjeringens budsjettforslag.
Regjeringen reduserer også inntekten til frittstående skoler med 335 mill. I tillegg kuttes tilskuddet til private høyskoler nesten 15 mill kroner.
Det er også sørgelig når den nye regjeringen rammer frivillig sektor og kriken så kraftig. Økningen i skattefradraget til frivillige organisasjoner reduseres fra 15.000 til 12.000 i forhold til Bondevik IIs forslag. Overføringene til de kirkelige fellesrådene reduseres med nesten 11 mill kroner og kapitaltilskuddet til private kirkebygg fjernes.
Det er også grunn til å bli bekymret over at regjeringen strammer inn overfor det næringslivet som skal skape inntektene. Små og mellomstore bedrifter rammes både av reduskjon i lønnsfradraget, formuesskatten og instramming i skjermingsgrunnlaget. Regjeringen fjerner også Bondevik regjeringens økning i avskrivingssatsen på maskiner fra 20 til 25 pst. Det er også oppsiktsvekkennde at en regjering som har gått så høyt på banen når det gjelder forskning og utvikling kutter i forkningsfondet med 25 mrd i forhold til Regjeringen Bondeviks forslag.
Økningen på kommunebudsjettet er positivt, men den helhetlige økonomiske politikken vil vise om dette vil reduseres av reduserte skatteinntekter og økt rentenivå i tiden som kommer. Det er helheten som avgjør.
