
29.04.03
KrFU
Bare FN kan stoppe atomopprustningen i Nord Korea
FNs sikkerhetsråd må nå vise handlingskraft for å sikre at Nord-Korea ikke får fortsette utviklingen av atomvåpen. Dette uttaler Landsstyret i Kristelig Folkepartis Ungdom (KrFU). Landsstyret understreker at diplomatiet er helt avgjørende for å sikre internasjonal trygghet. Kun FNs sikkerhetsråd kan forhandle fram en fredelig løsning i denne konflikten.
Verdens øyne har de siste ukene vært rettet mot Irak. Nå er det viktig å se videre. FNs sikkerhetsråd har en forpliktelse til å fortsette sitt arbeid for å styrke demokratiet, utvikle rettssikkerheten, øke respekten for menneskerettighetene og trygge sikkerheten i verdenssamfunnet generelt. Produksjon og spredning av atomvåpen utgjør en av de største truslene mot verdensfreden.
FN må raskt komme i diplomatisk dialog med Nord-Korea for slik å utøve press på regimet om å overholde de internasjonale forpliktelsene. En fredelig løsning på denne konflikten kan bare sikres dersom FN nå viser handlekraft, uttaler Landsstyret i KrFU.
Sivilbefolkningen i Nord-Korea befinner seg i en håpløs situasjon. Mens regjeringen bruker store midler på å ruste opp landet med atomvåpen, lever store deler av befolkningen under fattigdomsgrensen. Sivilbefolkningen lever med konstant frykt for å bli rammet av sultkatastrofe. KrFUs Landsstyre understreker at en slik prioritering av Nord-Koreas diktator, Kim-Jong, er forkastelig.
Landsstyret ber nå regjeringen om å sørge for at FN straks setter i gang diplomatiske tiltak for å forhindre at Nord-Korea fortsetter produksjon av atomvåpen. Det må i tillegg settes inn tiltak for å sikre at sivilbefolkningen i landet får mat og klær. Sist, men ikke minst, må regjeringen legge press på FNs sikkerhetsråd når det gjelder å søke en fredelig løsning på denne konflikten.
