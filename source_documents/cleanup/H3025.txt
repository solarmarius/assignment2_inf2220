
Mandag 11. mai 1998
KrF MARKERER FAMILIEDAGEN
Fredag 15. mai er Den internasjonale familiedagen. Kristelig Folkeparti markerer dagen med en konsert på Youngstorget i Oslo om ettermiddagen. Både statsministeren og barne- og familieministeren vil holde appeller i forbindelse med markeringen.
Kristelig Folkeparti har lagt opp til et arrangement som passer for hele familien. Artisten Bjarte Leithaug og hans 10 år gamle sønn Martin vil synge, sammen med et band. I tillegg vil et barnekor fra Lillestrøm delta.
Under slagordet KrF er pop vil det bli delt ut popkorn og ballonger. Statsminister Kjell Magne Bondevik og barne- og familieminister Valgerd Svarstad Haugland vil begge ha appell. Lederen i Stortingets Familie-, kultur- og administrasjonskomité, May-Helen Molvær Grimstad, vil stå på stand og være tilgjengelig for spørsmål.
