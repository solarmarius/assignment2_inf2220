
27.7.2005
FrP
Hagen godt fornøyd med Ulvik-erklæringen
Jeg er glad for at de tre regjeringspartiene i sin erklæring fra Ulvik omfavner Fremskrittspartiets slagord om fellesskap og valgfrihet. Dette ideologiske syn som Fremskrittspartiet har kjempet for de siste tyve år krones nå delvis med en seier.
Det som mangler fra regjeringspartienes side er å trekke den logiske og helt nødvendige konklusjon om å overføre det økonomiske ansvar for eldreomsorg, utdanning og barnepass til staten. Bare med statlig finansiering i eldreomsorgen gjennom rikstrygdeverket kan vi sikre både valgfrihet for brukerne, og det samme omsorgstilbud til de eldre uavhengig av den enkelte kommunes økonomi og prioriteringer.
I kommuner styrt av de rød-grønne partier vil det nemlig ikke bli innført valgfrihet for brukere på noe område fordi
sosialistene ønsker at eldre og syke mennesker må stå med luen i hånden og ta til takke med det tilbud som
kommune- og fagforeningspamper gidder å tilby.
Hovedkonklusjonen er at Ulvik-erklæringen danner et godt grunnlag for forhandlinger mellom de tre regjeringspartier og
Fremskrittspartiet for en politisk plattform eller samarbeidsavtale om en ny ikke-sosialistisk regjering ledet av en annen
enn Bondevik etter valget hvis det blir ikke-sosialistisk flertall, avslutter Carl I. Hagen.
