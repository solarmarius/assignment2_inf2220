
Oslo, 5. juli 2002
Kristin Krohn Devold
Første kvinnelige flaggkommandør
Kommandør Elisabeth Natvig er i statsråd i dag utnevnt til flaggkommandør i Sjøforsvaret, og hun er dermed den første kvinnelige offiser med så høy militær grad i Forsvaret.
­ Dette er en merkedag i arbeidet med å rekruttere flere kvinner til ledende stillinger i Forsvaret, sier en meget tilfreds forsvarsminister Kristin Krohn Devold.
Elisabeth Natvig (41) vil tre inn i stillingen som sjef for Informatikkstaben i Forsvarets overkommando. I denne stillingen får hun ansvaret for at Forsvaret har effektive, integrerte og sikre informatikksystemer. Fagstabssjefen styrer koordinering og integrering av informatikkprosjekter internt i Forsvaret, mot NATO, Totalforsvaret, offentlig sektor og andre relevante nasjonale og internasjonale organisasjoner.
- Forsvaret trenger kompetente kvinner i sentrale posisjoner. Jeg har som ambisjon å øke kvinneandelen blant våre offiserer, og jeg hilser med glede velkommen utnevnelsen av Elisabeth Natvig som flaggkommandør. Med denne utnevnelsen er en ny barriere brutt, sier forsvarsminister Krohn Devold.
Elisabeth Natvig var inntil dagens utnevnelse kommandør, og det siste året har hun tjenestegjort som prosesseier Rådgivning og planlegging i Forsvarets overkommando/Informatikkstaben. Hun har ingeniørutdannelse fra Østfold ingeniørhøgskole og Trondheim ingeniørhøgskole, og hun har gjennomført en rekke skoler og kurs i Forsvaret, blant annet Sjøforsvarets stabsskole I og Forsvarets stabsskole II.
Elisabeth Natvig har variert tjenesteerfaring, blant annet som instruktør, radiobestyrer (på KNM Narvik), planoffiser, sambandsoffiser og kontorsjef.
