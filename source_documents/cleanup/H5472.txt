
Stortingsrepresentant Torbjørn Andersen, Fremskrittspartiet
SNØSCOOTERFOLKET SVIKTES
Fremskrittspartiet raser nå mot Høyres miljøvernminister Børge Brende fordi han trosser stortingsflertallets ønske om å gjøre bruken av snøscooter mer lempelig.
Statsråden nekter å iverksette de endringer i regelverket for motorisert ferdsel i utmark som stortingsflertallet bad om i fjor og som alle derfor forventet skulle komme i år. - Dette er helt uforståelig uttaler Torbjørn Andersen. Han vil ta denne begredelige saken opp med statsråd Brende i Stortinget allerede førstkommende onsdag. Da vil Andersen i klartekst be miljøvernministeren om å revurdere sitt syn.
- Dette er en aldeles håpløs handling fra statsrådens side og dessuten en utidig ignorering av hva stortinget har bestemt uttaler Torbjørn Andersen. - Dette er en hån mot befolkningen i bygdenorge og en frekk tilsidesettelse av både Stortingets pålegg og det lokale selvstyret som er helt uholdbar fortsetter han. - Statsråd Brende må derfor straks endre syn og ikke opptre som den reneste miljøstalinist uttaler Andersen. - Fornuftig bruk av snøscooter er et aktivum for Utkant-Norge. Både rekreasjonsmessig og næringsmessig er kontrollert bruk av snøscooter positivt. Det er svært oppsiktsvekkende at en statsråd som til og med er fra Høyre kan oppføre seg så formyndersk og arrogant som dette sier en oppgitt Torbjørn Andersen.
