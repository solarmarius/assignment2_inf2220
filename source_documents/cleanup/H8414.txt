
Dato: 1. juni 2004
FrPs formann, Carl I. Hagen
Krekar tapte også i Høyesterett: - Reis hjem nå, Krekar!
- Du bør gjøre det norske samfunnet og norske skattebetalere en stor glede ved å reise hjem nå! Det sier FrPs formann Carl I Hagen i en kommentar til at Mullah Krekar heller ikke fikk støtte i Høyesteretts kjæremålsutvalg for sitt krav om å anke dommen fra Oslo Tingrett der Hagen ble frifunnet for påståtte injurier mot Krekar.
13. januar i år frifant Oslo tingrett Carl I. Hagen for påståtte injurier mot mullah Krekar. Krekar ble samtidig dømt til å betale Hagens saksomkostninger med til sammen 199.600. Krekars advokat anket senere saken inn for Borgarting lagmannsrett, men lagmannsretten kom frem til at saken ikke kunne behandles fordi anken ble innlevert for sent. Anken ble deretter oversendt Høyesteretts kjæremålsutvalg, men kjæremålet er altså nå blitt enstemmig forkastet. Tingrettens frikjennelse av Carl I. Hagen er dermed endelig.
- Jeg er svært glad for at denne saken nå er ferdigbehandlet i rettssystemet. Tingrettens dom var jo klar, og i overensstemmelse med gjeldene rett innenfor ytringsfriheten. Å oppta rettens tid på dette en gang til ville derfor vært meningsløst, sier Hagen. Jeg tar det nå for øvrig for gitt at mullah Krekar umiddelbart overfører våre saksomkostninger i tråd med Oslo tingretts dom, avslutter Hagen.
