
8.9.2003
Fremskrittspartiets Informasjonsavdeling
Medlemsrekord i Fremskrittspartiet
Fremskrittspartiet opplever en kraftig vekst i antall medlemmer. 23.000 medlemmer er ny rekord.
I motsetning til de andre politiske partiene, som alle mister medlemmer, øker antallet i Fremskrittspartiet. Partiet kan nå notere seg 23.000 medlemmer - om lag 3000 flere medlemmer enn på samme tidspunkt i fjor.
- Ifølge rikspressen rømmer medlemmene de andre partiene, men her i Fremskrittspartiet er det bare fryd og gammen. I dag har vi drøye 23.000 medlemmer, som er ny rekord! opplyser organisasjonssjef i Fremskrittspartiet, Leif Hjeltnes.
Kry organisasjonssjef
- Det er altså ikke bare på meningsmålingene det går så det suser, fortsetter Hjeltnes, kry som en hane.
Siden 1994 har det bare gått en vei i antall FrP-medlemmer - oppover.
- Vi har hatt en jevn og fin vekst hvert år siden 1994. Og akkurat nå står tusenvis av FrP-ere på stands og tar imot innmeldinger i bøtter og spann. Så jeg regner med enda flere nyinnmeldinger i år enn i fjor. Og det til tross for at vi i fjor hadde en medlemsvekst på 7000, som er den beste årlige fremgangen i partiets historie, nærmest jubler organisasjonssjefen.
Politikk og skolering
- Hva er grunnen til de positive tallene?
- Det er selvsagt politikken vår. Vi har som sagt hatt et jevnt sig av medlemmer hele tiden, men i tillegg til vår politikk tror jeg også organisasjonens skoleringsarbeid nå begynner å bære frukter. FrP har jo ifølge pressen det beste skoleringsopplegget av samtlige partier.
