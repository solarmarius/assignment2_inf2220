
23.02.90 - 25.02.90
Hotell Hedemarken, Brumunddal, Hedmark
LANDSSTYREMØTE 23/02-90
Møtet behandlet følgende saker:
1. Oppnevning av vararepresentanter til Landsstyret.
2. Den politiske situasjonen og partiets strategi framover. Gro Harlem Brundtland innledet og konsulent Thorbjørn Overholt ga en orientering om bakgrunnen for og arbeidsmetoder i organisasjonsutviklingsprosessen i partiet.
3. Partiarbeidet og organisasjonsutviklingen, innledning ved Thorbjørn Jagland.
4. Fordeling av representanter til Landsmøtet 1990.
5. Sametingsgruppas representasjon i Landsstyret og Landsmøtet.
6. Partiets regnskap og budsjett, orientering ved Thorbjørn Jagland.
7. Neste møte i Landsstyret.
Møtet vedtok følgende uttalelser:
Ett demokratisk Europa
Arbeiderpartiets landsstyre ser med optimisme på de store endringene i Europa. Denne utviklingen stiller oss overfor nye utfordringer. Omveltningene i Øst-Europa betyr at målet om ett Demokratisk Europa er nærmere enn før. Vi ser med glede på at landene i Øst-Europa går inn i en demokratisk utvikling med flerpartisystem og valg. Arbeiderpartiet har opprettet kontakt med nye sosialdemokratiske partier og bidrar med bl.a. økonomisk støtte i deres kamp for demokrati og frihet.
Demokratiseringsprosessen i øst kan også gi inspirasjon til arbeidet for utvikling av demokratiet i vest og til rikere kulturutveksling. Et virkelig demokrati forutsetter rett til arbeid, deltakelse i samfunnet og sosiale rettigheter. En åpen økonomi i øst og vest - gjennom et nærmere samarbeid landene imellom, stiller krav til nye styringsredskaper i den økonomiske politikken internasjonalt.
På dette grunnlaget vil Arbeiderpartiet fortsatt gi full støtte til arbeidet med å få i gang forhandlinger mellom EF og EFTA. Målet er en avtale i løpet av 1990 om et europeisk økonomisk rom. Avtalen må også omfatte samarbeid om miljøspørsmål og arbeidstakernes rettigheter.
Samarbeidet mellom EF og EFTA kan også bli et samlende utgangspunkt for de østeuropeiske landenes tilnærming til Vest- Europa. Dette vil åpne for økt handel i hele Europa. De såkalte Cocomreglene som omfatter teknologisamarbeid med Øst-Europa må i denne forbindelse fjernes.
Utviklingen i Europa betyr ny giv også for miljøarbeidet. Norge må aktivt arbeide for nye forpliktende internasjonale avtaler om miljøvern. Innsatsen for å redusere forurensning må først settes inn i de land og områder der en kan oppnå størst miljøgevinst i forhold til ressursbruken. Det må også satses på økonomisk hjelp og overføring av kompetanse som miljøteknologi fra vestlig til østlige land.
Mulighetene for konkret nedrustning er også bedre enn før. Dette er en følge av at de gamle skillene mellom øst og vest gradvis blir borte. Gjennom Konferansen for Samarbeid og Sikkerhet i Europa (KSSE) må arbeide for avspenning og nedrustning bringes konkret videre. Gjennom denne prosessen må også arbeidet for å oppnå en ny alleuropeisk sikkerhetsordning startes opp. Nedrustningsavtaler for Sentral-Europa må følges opp av norsk initiativ, slik at forhandlinger der de sjømilitære stridskrefter og nedrustning i nordområdene trekkes inn.
Den sikkerhetspolitiske situasjon gir grunnlag for mindre bruk av ressurser til det militære forsvar i Norge. Hvilken betydning dette får for det sivile samfunn må utredes med sikte på å oppnå alternativ virksomhet. Arbeiderpartiets landsstyre vil presisere at tiden ikke er inne for å gå inn for ny forhåndslagring av amerikansk militært materiell i Norge. Samtidig med lavere ressursbruk til militært forsvar, må vi trappe opp innsatsen til forsvar av miljøet vårt i Norge og internasjonalt.
Arbeid for alle
Arbeiderpartiet vil ikke akseptere den høye arbeidsledigheten i Norge. Derfor tar vi ansvar for å føre en politikk som vil gi full sysselsetting. Vi ønsker et samarbeid med andre politiske partier for å sikre en slik politikk.
Skal grunnlaget for sysselsettingen økes må aktiviteten i den konkurranseutsatte del av økonomien styrkes. Den er helt avgjørende fordi det er her vi tjener inn valuta og produserer varer som skal dekke Norges import. Derfor må det bygges videre på vår politikk for å redusere pris og kostnadsveksten. Bedriftsbeskatningen må legges om. Vi må satse sterkere på produktutvikling, markedsføring og salg. Den skapende evne må også bli bedre slik at våre norske fortrinn kan utnyttes. Det ligger for eksempel sysselsettingsmuligheter i å satse på energiøkonomisering. Modernisering av kraftverk og linjenett kan gi arbeidsplasser samtidig som det er god miljøpolitikk. Det må også tas initiativ til å utnytte norske gassressurser på en bedre måte. Dette må sees i en miljøsammenheng.
Næringslivet må ta sin del av ansvaret for sysselsettingen. Det er beklagelig at norsk næringsliv ikke har utnyttet fordelene som siste års inntektsoppgjør har bidratt med til å investere i Norge. I stedet har de satset ressursene i utlandet. Tendenser til utflagging av norske industriarbeidsplasser er skremmende.
Arbeiderpartiet vil føre en aktiv arbeidsmarkedspolitikk. Vi vil ikke bygge ned arbeidsmarkedstiltakene slik den borgerlige regjering har gjort. Likevel er det nødvendig med en kritisk gjennomgang og nytenkning. En aktiv arbeidsmarkedspolitikk forutsetter sterk satsing på utdanning og kvalifisering til framtidas arbeidsliv.
De sysselsettingsutsatte næringer kan ikke alene løse dagens sysselsettingsproblemer. En stor del av den framtidige sysselsettingen vil måtte komme i offentlig sektor. Her kan også tiltak settes inn for økt sysselsetting på kort sikt. Dette har Arbeiderpartiet foreslått i sin tiltaksplan for snarlig sysselsetting og ny vekst.
Innsatsen i sysselsettingstiltak må forsterkes kraftig, blant annet innenfor omsorgssektoren, miljøvern og samferdsel. I denne sammenheng kan tiltak for framskynding av anlegg for OL på Lillehanner trekkes fram.
Det er viktig at sysselsettingstiltakene får en distriktsprofil som tilgodeser alle deler av landet. Landsstyret understreker betydningen av forslagene fra Arbeiderpartiets stortingsgruppe om tiltak for kyst-Norge, der det foreslås konkrete tiltak for å utvikle en livskraftig fiskerinæring, og for å trygge bosettingen.
Omsorg og velferd
Arbeiderpartiet vil på ny mobilisere til kamp for videreutvikling av velferdssamfunnet, slik at vi bedre kan løse folks hverdagsproblemer. Skal de viktige oppgavene ivaretas framover krever det en gjennomgang av ressursbruken i offentlig sektor. Ressursene må målrettes bedre og kanaliseres mer til tjenester og mindre til administrasjon. Samarbeidet mellom ulike profesjonsgrupper og ulike forvaltningsnivå må bedres. Et nærmere samarbeid mellom offentlig sektor og for eksempel organisasjoner, interessegrupper og bedrifter er nødvendig for å løse oppgaver knyttet til nærmiljøene. Slike samvirketiltak på ulike måter må prøves ut i kommunene. Dette kan også skape større deltakelse i det lokale demokrati.
Arbeiderpartiet tar oppgavene med omsorg for barn og for eldre på alvor. Samtidig vil vi redusere arbeidsledigheten. Derfor må det settes inn ressurser slik at mange av dagens arbeidsledige kan få jobb i omsorgssektoren slik Arbeiderpartiet har foreslått i sin tiltaksplan for økt sysselsetting og ny vekst.
Arbeiderpartiets landsstyre understreker betydningen av å prioritere tiltak for barn og barnefamilier framover. Det må satses sterkere på utbygging av barneomsorgen for førskolebarn og småskolebarn. For førskolebarna må det satses på ulike tiltak, ikke bare barnehager i tradisjonell forstand. Det må åpnes for mer fleksibel bruk av lokaler, arealer og personell. I skolen må det etableres et aktivitetstilbud før og etter skoletid. Der uilke krefter i lokalmiljøet trekkes inn. Arbeiderpartiets landsstyre går inn for en helhetlig barneomsorg, med vekt på fellesgoder, i stedet for Kristelig Folkepartis forslag om nye kontantoverføringer til barnefamiliene.
De eldre i Norge er ingen ensartet gruppe som trenger hjelpetiltak fra det offentlige. Tvert i mot har de eldre ressurser som samfunnet burde nyttegjøre seg i sterkere grad. Derfor kreves omorganisering og nytenkning i eldreomsorgen slik at de eldres egne behov kan settes i sentrum. Det er likevel klart at tiltakene må bygges videre ut. Arbeiderpartiets landsstyre støtter forslaget fra Arbeiderpartiets stortingsgruppe om å styrke kommunene med 1 milliard kr. slik at oppgavene kan løses.
