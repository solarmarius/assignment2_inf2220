
14/4-02
Vedtatt uttalelse fra Venstres landsmøte:
Ny optimisme i distriktene og i viktige distriktsnæringer
Norge har et unikt potensiale for ny verdiskaping i distriktsnæringene. Omstilling og lønnsomhet innen landbruk, utmarksnæringer og fiskeri må ha som mål å nytte naturress ursene på bærekraftig vis og gi inntektsmuligheter for de som velger å satse. Skal dette være mulig, må samfunnets innsats konsentreres om tiltak som reduserer avstandsulempene og som sikrer lokal styring med ressursene.
Kyst
En desentralisert høsting av ressursene krever god infrastruktur. Det er viktig med akseptabelt godt veinett og gode fergetilbud. Likeså må det offentlige ta ansvar for å gi mobildekning og bredbånd i de områder der slik utbygging ikke er kommersielt interessant. Det må legges vekt på digitalt kartverk for hele kysten og sikring av sjøveis transportsystemer. Det må også satses mer på oppsyn og overvåking av kysten og på oljevern.
Det må stilles ressurser for distriktstilpasset forskning og utdanning. Forskning omfatter eksempelvis produktutvikling, fôrproblematikk, nye arter innen havbruk, bioprospektering, logistikk og utstyr. Brukerstyrte prosjekter bør prioriteres, og de statlige høgskolene tilføres økte ressurser for dokumentasjon og videreutvikling av lokal kompetanse.
Fiskeressursene nær kysten må i større grad sikres for den mindre kystflåten. Venstre vil i sterkere grad begrense fisket med aktive redskaper i disse områdene.
Landbruk
Venstres landsmøte mener det er viktig med en debatt om den framtidige utviklinga innen norsk landbruksnæring. Vi må ha ei målsetting om å produsere trygg, norsk mat, sikre en god dyrevelferd, holde kulturlandskapet i hevd og sikre nyrekruttering til næringa. Lønnsomheten for små og store mjølkeprodusenter må styrkes.
Norge må vektlegge distriktsnæringenes mangfold og tradisjonstilknytning ved inngåelse av internasjonale handelsavtaler. Matvareberedskapen må sikres både gjennom størst mulig egenproduksjon og ved at beredskapslagre for kornprodukter forblir under offentlig kontroll.
Reindrift er ei viktig næring i enkelte deler av landet. Den sikrer også verdiskaping innen andre næringer, bl.a. i forbindelse med videreforedling. Det er derfor nødvendig å styrke lønnsomheten. Venstre vil arbeide for å fremme kvinnene ­ og ungdommens plass i reindriftsnæringa, med tanke på framtid og rekruttering.
Forvaltning
Offentlig planlegging må i større grad skje med et fornuftig forhold mellom bruk og vern som basis. Kunn-skapsorientert planlegging må være i fokus og distriktsbefolkningens erfaringskunnskap må kartlegges og oppvurderes.
Kommunene må tilføres ressurser for å støtte ungdom og andre nyetablerere ved hjelp av kommunale næringsfond og økte SND-rammer. Kommunale næringsfond skal fortsatt være et virkemiddel i denne sammenheng. Det bør finnes offentlig apparat i kommunene som hjelper etablerere og næringsutøvere i små virksomheter å sørge for at byråkratiske regler og krav ikke blir for belastende.
Venstres landsmøte ønsker en brei distriktspolitisk satsing. Et viktig bidrag vil være at det skapes grunnlag for ny optimisme innen primærnæringene.
