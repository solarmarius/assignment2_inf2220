
04.10.00
Øystein Djupedal:
Sosialistisk Venstrepartis Pressetjeneste
Misbruk av muligheter
- I dagens situasjon der Norge framstår som et av verdens rikeste land, med betydelig økonomisk handlingsrom, gjør vi ikke nok for å løse de viktigste utfordringene vi står overfor, sier SVs finanspolitiske talsmann Øystein Djupedal
- Forslaget om å innføre skatt på aksjeutbytte er derimot en seier for SV, som har foreslått dette gjentatte ganger, uten å få Aps støtte, sier han.
Kamp mot fattigdom
- Det finnes 70.000 fattige barn i Norge. Dette kan ikke godtas i en situasjon der det store flere tallet lever i overflod. Dette handler om å tørre å gjennomføre en reell omfordeling fra de rikeste til de fattigste. SV vil lansere en handlingsplan for å sikre at ingen barn i Norge skal trenge å leve i fattigdom, sier Djupedal.
Feig miljøpolitikk
- Statsbudsjettet bærer tydelig preg av at Ap har registrert at miljøpolitikk ikke lenger er på moten. SV mener det er direkte uansvarlig å redusere bensin- og dieselavgiften med over 2 mrd, og vil i stedet bruke disse pengene på en bedre og billigere kollektivtrafikk..
Verdens beste skole
- Skolebygninger raser sammen og elever i grunnskolen får ikke skolebøkene de trenger. Dette er fremdeles situasjonen mange steder i Norge. SV ønsker å investere i framtida gjennom å gjøre den norske skolen til verdens beste. Dette betyr at vi må satse på så vel skolebygg, IT og nye metoder i undervisningen. I framtida må Norge basere seg på en grønn kunnskapsøkonomi  ikke en svart oljeøkonomi.
Det viktigste først
- Før disse utfordringene er løst mener ikke SV vi skal ta oss råd til å senke avgifter på varer som kjøtt og bensin. Fokus må være på fordeling, miljø og framtida. For å løse disse viktige oppgavene må vi ha en vekst i offentlig sektor,. ikke i privat forbruk, avslutter Djupedal.
