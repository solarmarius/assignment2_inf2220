
PROGRAM FOR DOVRE KrF 2003-2007
Hovedsatsningen til Kristelig Folkeparti i høstens valgkamp er
Familie og Omsorg
Helse og sosial:
Det kristne menneskesynet sier at alle mennesker har like stor verdi, ung eller gammel, frisk eller syk. Alle må sikres hjelp etter behov, dvs. at hjelpeapparatet i alle instanser må ha midler og bemanning til å ivareta den enkeltes behov. Dovre KrF vil arbeide for:
* At rusbrusen skal ut av dagligvarehandelen! All salg av øl og rusbrus bør gå gjennom Vinmonopolet. Alternativt bør det etableres et kommunalt ølutsalg med monopol på øl- og rusbrussalg.
* Å etablere et desentralisert senter for helsetjenester i Sel, bl.a. med bemannet fødestue, samt at jordmortjenesten prioriteres høyere med hensyn til vikar ved ferie og sykdom.
* At hjemmebasert eldreomsorg må prioriteres høyt, og at kommunen må kunne tilby nok avlastningsplasser.
* At salgs- og skjenkeløyver for alkohol må behandles ut fra at dette er sosialpolitiske saker, og ikke ren næringspolitikk. Å begrense antall skjenkesteder i kommunen.
* At kommunen følger opp det ansvaret de har påtatt seg for integreringen av flyktningene som er bosatt her, særlig med hensyn til språkopplæring og praksisplasser. Vedvarende bosetting bør være et mål for kommunen.
Barn, unge og oppvekstmiljø:
Barna våre har rett til et trygt oppvekstmiljø. Statistikken støtter ekteskapet som den beste samlivsform med hensyn til barnas interesser. Familien er en nødvendig medspiller i alt forebyggende arbeid. Foreldre bør få anledning til å skape hjem preget av trygghet og tid for hverandre. Dovre KrF vil arbeide for:
* Tilbud om rusfrie treffsteder i kommunen, også for den uorganiserte ungdommen, og for de over 18 år. (For eksempel internettkafe i den gamle bokhandelen, ved samarbeid frivillige organisasjoner og kommersiell drift. Stedet kan brukes til konserter og andre mindre kulturarrangement, for folk i alle aldre.)
* Renovering og utvidet bruk av Steinbakken som et rusfritt fritidssenter for all ungdom. En må arbeide for å finne nye og alternative finansieringsmuligheter til drift og oppussing.
* Trygg skolevei for alle barn i kommunen innen 2007, med gang-/sykkelsti, der det er nødvendig.
* Å støtte kristent barne- og ungdomsarbeid, samt andre frivillige organisasjoner til beste for barn og unge.
* Økt fokus på familievern i kommunen, bl.a ved godt samarbeid med familierådgivnings-kontoret på Otta, utrede behov og muligheter for opprettelsen av et eget kontor i Dovre.
Skole og barnehage:
KrF legger vekt på et nært samarbeid mellom hjem, barnehage og skole, og vektlegger barnehagen og skolen sitt medansvar for å gi barn og unge gode og trygge oppvekstvillkår. Samtidig legger vi vekt på foreldrenes hovedansvar og rettigheter når det gjelder barnas oppdragelse og undervisning. Skolen må gis mest mulig romslige rammer, så den kan gi et pedagogisk tilbud mest mulig tilpasset den enkelte elevens behov. Dovre KF vil arbeide for:
* At det må arbeides aktivt mot mobbing ved et godt samarbeid skole-hjem, generell holdningsskapning og konkrete tiltak, som Olweus-prosjektet.
* At barnehagetilbudet og SFO bør best mulig tilpasses barnas og foreldrenes behov, bl.a. i forhold til korttidstilbud og åpningstider.
* At det ikke må kuttes i rammetimetallet i skolene, en bør heller øke for å møte dagens og fremtidens behov.
* At studietilbudet på Hjerleid må opprettholdes slik det er i dag. Ungdom og foreldre i Lesja og Dovre må oppmuntres til å velge Hjerleid. Konsekvensene ved nedleggelse vil bl.a. bli at mange ungdommer flytter fra bygda allerede i 16. års-alderen, samt mange tapte arbeidsplasser.
Næringsliv og sysselsetting:
Lokalsamfunnet er avhengig av å beholde og å skape nye arbeidsplasser. Dovre KrF ønsker å støtte opp om en næringsutvikling basert på vårt naturgrunnlag, primærnæringene, eksisterende bedrifter og lokale håndverkstradisjoner, samt nyetableringer. Dovre KrF vil arbeide for :
* Fortsatt markedsføring og utvikling av Dovre i turistsammenheng, og spesielt legge til rette for DNT`s etablering på Snøheim.
* At det blir opprettholdt et godt rådgivningsapparat innen jord- og skogbruk, samt sikre en landbruksvikarordning som dekker behovet.
* Å støtte initiativrike personer som ønsker å skape nye arbeidsplasser. Særlig viktig er det å stimulere til at flere kvinner og ungdom kan finne meningsfylte arbeidsoppgaver i bygda, og at utflyttede dovringer får lyst til å etablere seg her igjen.
Miljø og naturvern:
Miljøvern er vern om livet nå og i fremtiden. Forurensing og overforbruk av ressurser kan føre til at verdier som ikke kan måles i penger går tapt. Vi er satt til å ta vare på ressursene til beste for fellesskapet og neste generasjon. Dovre KrF vil arbeide for:
* At forsvarets tidligere arealer på Hjerkinn blir friområder som er mest mulig tilgjengelige for flest mulig, først og fremst ved å vedlikeholde den eksisterende veien opp til Snøheim. Vi mener området er en naturressurs som må vernes, men også kunne sees og oppleves. Derfor støtter vi at lokale foretak arrangerer for eksempel hesteriding, moskussafari eller andre ekskursjoner for turister og lokalbefolkning.
* At lokalt miljøvern og informasjon om enøk-tiltak og forurensing blir sentrale tema i skoleundervisningen. Skolen spiller en viktig rolle i å skape holdninger mot sløsing og for globale hensyn.
* At det fra kommunalt hold oppmuntres til miljøvennlige og fornybare energikilder, for eksempel ved tilskudd til varmepumper og pelletskaminer.
* Energisparing i kommunale bygg og anlegg, og at vannbåren varme prioriteres i alle nye bygg.
* At røykeloven, både den eksisterende og den nye, følges opp på alle plan i offentligheten.
