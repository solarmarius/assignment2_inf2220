
Stortinget, 24. mai, 2000
FREMSKRITTSPARTIETS
STORTINGSGRUPPE
fra Per Sandberg, Fremskrittspartiets familiepolitiske talsmann
- Oddvar Stenstrøm, Holmgangs programleder. Er han kjøpt og betalt av Ap-kvinnene, eller rett og slett lurt trill rundt?
Per Sandberg reagerer med vantro på den fremstilling som Stenstrøm presterte å formidle i sin Holmgang sending 23. mai.
- I Holmgangs sending den 23. mai fremstilte Oddvar Stenstrøm en påstand om at Aps kvinnebevegelse har foreslått endringer i barneloven i retning av delt omsorg i barnefordelingssaker. Dette er direkte feilinformasjon til det norske folk, fortvilte fedre og alle de barn som ikke opplever å se den ene forelderen. Dette er rett og slett elendig journalistikk, sier Sandberg, som vil gå så langt som å kalle Stenstrøms fremstillinger og påstander som ren og skjær løgn.
- Hvis Stenstrøm virkelig kan dokumentere at Ap-kvinnene har fremmet lovforslag slik det fremkom under sendingen, ja da vet han bedre enn hele det politiske miljøet hvor slike forslag skal fremmes. Virkeligheten er at disse kvinnene har sendt ut en rekke forslag til høring i egne organer. Virkeligheten er at Arbeiderpartiet internt er totalt uenig i delt omsorg, forklarer Sandberg.
Sandberg uttrykker også en stor skuffelse over lederen i Foreningen 2 foreldre (F2F), Rune Rækken, som er fullstendig klar over denne situasjonen, men som av en eller merkelig grunn ikke velger å konfrontere Arbeiderpartiet med dette. Sandberg har hatt et gjennomgående samarbeide med F2F, slik at forslagene som ligger til behandling i Stortinget i stor grad er ført i pennen av F2F. Det er derfor beklagelig at Rækken prioriterer partipolitikk foran løsninger, slik Sandberg mener han gjør i denne sammenhengen.
Sandberg opplyser at han på flere måter prøvde å få audiens til å delta i programmet uten å få respons på dette. Rett å slett fordi han mener å være den politikeren som har viet problemet størst oppmerksomhet, og faktisk er den representanten på Stortinget virkelig har fremmet flere forslag til lovendringer.
- Stenstrøm har sikkert logiske bortforklaringer på hvorfor mitt ønske om deltakelse ikke ble imøtekommet, men Holmgang-redaksjonen var i alle fall grundig informert om mitt engasjement i disse sakene, sier Sandberg, som mener Stenstrøm tydeligvis fant det mer behagelig å la Aps kvinnebevegelse fremstå som barnas talspersoner, ved å føre barn og fortvilte foreldre bak lyset.
- Ingenting vil glede meg mer enn at Arbeiderpartiet vil tilslutte seg mine forslag som har ligget til behandling i Stortinget siden april 1999, men det gjenstår å se, avslutter Sandberg.
