
22. mai 2001
Haakon Blankenborg
Europameldinga
- Innverknad og gjennomslag for norske haldningar er ikkje berre spørsmål om juridisk rett, men også om politisk vilje til å lytte og ta omsyn til norske haldningar og interesser. Slik politisk vilje opparbeider ein berre gjennom å balansere eigne krav mot solidarisk samarbeid, der ein deler ansvar og bører og syner vilje til kompromiss, sa Arbeidarpartiet sin utanrikspolitiske talsmann og saksordførar Haakon Blankenborg då Stortinget handsama Europameldinga 22. mai 2001.
- Innverknad og gjennomslag for norske haldningar er ikkje berre spørsmål om juridisk rett, men også om politisk vilje til å lytte og ta omsyn til norske haldningar og interesser. Slik politisk vilje opparbeider ein berre gjennom å balansere eigne krav mot solidarisk samarbeid, der ein deler ansvar og bører og syner vilje til kompromiss. Derfor må norsk politikk i høve til EU bli ført og framført på ein slik måte at ein møter ei vilje til å ta omsyn til norske synspunkt og interesser. Det sa stortingsrepresentant Haakon Blankenborg då Stortinget handsama Europameldinga tirsdag.
Dette er eit mirakel, sa Bronislaw Geremek da han for nokre dagar sidan skulle leie eit panel av 10 statsministrar frå Sentral-Europa og Balkan i ein debatt om utviding av NATO. Mirakelet for den tidlegare polske utanriksministeren var at han representerte NATO-landet Polen på eit møte i Bratislava der vertslandet og alle dei andre arbeider for å bli med i alliansen.
For 20 år sidan levde vi alle i den gamle verda. Utanriksdebattane i Stortinget var om rustning og kald krig.
For 10 år sidan hadde oppbrotet begynt, men ingen visste omfanget og kvar vi skulle gå. I juni 1991 var det eit utanrikspolitisk ordskifte i Stortinget. President Gorbatsjov som var president for Sovjet-Samveldet hadde vore på besøk her i landet. Kjell Magne Bondevik spør statsminister Gro Harlem Brundtland om samtalene med presidenten gav
grunnlag for håp om at det vil bli reell mulighet for uavhengighet til Baltikum (10.6.91 s 3857)
Gro Harlem Brundtland svara at ho og presidenten hadde hatt ulike innfallsvinklar til spørsmålet om sjølvstende for desse landa.
Det ulma i Jugoslavia, men ingen visste om det blodbadet som skulle koma dei neste åra da Slovenia og Kroatia sa seg sjølvstendige den 25 juni 1991.
For 10 år sidan var ikkje tema for debatten om Sverige og Finland og Austerrike skulle bli med i EF, men den 1 februar i 1993 var dei i gang med forhandlingar om medlemskap. To år seinare var dei medlemmar i EU.
Dei fleste som deltok i debatten den gongen er med også i dag. Det er lurt å lesa det vi sa for 10 eller 15 år sidan. Da blir ein mindre sikker på kva framtida kan by på. Da forstår vi at handlefridom ikkje er noko som blir vedtatt ein gong for alle, heller ikkje med folkerøystinga i 1994. Skal vi oppnå handlefridom så må vi unngå tvangs­situa­sjonar. Skal vi unngå tvangssituasjonar så må ha evne og vilje til å endre oss med endringane rundt oss. Skal vi ta omsyn til endringane rundt oss så må vi forstå kva som skjer.
Meldinga om Noreg og Europa ved inngangen til eit nytt hundreår, innstillinga frå utanrikskomiteen og debatten i Stortinget bør vere bidrag til ei mest mogleg felles forståing av kva som skjer rundt oss.
Nå forhandlar tre land i Baltikum om medlemskap i EU, dei ønskjer sterkt å bli med i NATO. Det er i alt 12 land som forhandlar om medlemskap i EU. Tyrkia er kandidat og fem land på Vest-Balkan har sikta seg inn mot den indre sirkelen i det europeiske samarbeidet.
Eg ser i innstillinga frå utanrikskomiteen at dei såkalla mellompartia og SV meiner at Europa eigenleg består av rundt 45 land og at desse bør vere med for at vi kan prate om ein verkeleg europeisk organisasjon.
Om ein bruker dette talet som utgangspunkt og tenkjer seg at alle dei som står i den lange eller korte køen blir med, så vil dei som manglar ved sida av Russland, Ukraina og Kviterussland vere t.d. Georgia, Azerbajdjan og Armenia i Kaukasus, Turkmenistan, Uzbekistan, Kirgistan og Tadjikistan i Sentral-Asia og kanskje Moldova i vår del av Europa.
Eg er samd med Kristeleg Folkeparti, Senterpartiet og dei andre i at dette er viktige land og område, men særleg mange initiativ har eg ikkje sett frå desse partia for å auka samarbeidet med desse landa. Truleg meiner dei det same som vi i Arbeidarpartiet, at vel er dette viktige område, men det er ikkje dei som ligg oss nærast.
Om nokre år kan EU ha 20 eller fleire medlemmar, kanskje 27 eller kanskje 30. Talet er ikkje det viktigaste. Eg trur slett ikkje at utvidinga er ei enkel sak. Det vil dukke opp store vanskar både i søkjarlanda og i EU. Det viktigaste er likevel at samarbeidet tek opp i seg dei land som ønskjer det og at flest mogleg får ein økonomi og eit politisk system som gjer medlemskap mogleg. Det er ikkje så viktig for Europa om Noreg er med for fullt eller ikkje, men det er viktig for Europa og for oss at samarbeid i Europa ikkje blir erstatta med konflikt og nasjonalisme.
I orienteringa si til Stortinget den 20. januar 2000 sa utanriksminister Vollebæk m.a.:
"Det kan imidlertid ikke være tvil om at sikkerhet og økonomisk og sosial stabilitet over en større del av Europa vil være av stor betydning også for Norge. Derfor er det i vår interesse at utvidelsesprosessen utvikler seg på en måte som ikke skaper nye uønskede skillelinjer. Regjeringen vil at Norge skal bidra aktivt til dette gjennom de virkemidlene og mulighetene vi har til rådighet, i vårt bilaterale samarbeid med kandidatlandene og i internasjonale organisasjoner. Gjennom dette arbeidet ivaretar vi norske utenrikspolitiske interesser, samtidig som vi yter vårt bidrag til utviklingen i Europa."
Det er dette regjeringa følgjer opp med ny kraft m.a. i form av ein handlingsplan for kandidatlanda til EU. Planen vart presentert den 28 mars i år.
Alt nå er alle grannelanda våre med i EU, unntatt Russland og Island. Dei aller fleste av våre allierte i Europa er med eller er i forhandlingar om medlemsskap.
Ei betre samordning av politikken i Europa vil kunne gjere det lettare å utvikla eit europeisk partnarskap der Russland er ein del. Det er difor ikkje motstrid mellom eit sterkare samarbeid i Europa og eitt tettare samarbeid med Russland.
Også i høve til USA må vi rekne med at EU utviklar ei meir sjølvstendig rolle. NATO kan kome til å bli ei allianse mellom USA og Europa. Det er ei utfordring for oss som ikkje er med i EU. Det er likevel ein styrke for oss at vi har full politisk semje om at vi skal delta så langt vi kan i det tryggjings- og forsvarpolitiske samarbeid i Europa.
I praksis må vi samordna politikken vår med dei som vi handlar mest med, som vi er allierte med og som vi er samde med i flest saker - kort sagt dei som står oss nærast.
Ingen av partia i utanrikskomiteen meiner at Noreg skal drive ein annan politikk enn våre næraste. Alle er samde om at utfordringa er å finne gode nok samarbeidsordningar innanfor dei grensene som folkerøystinga set. Alle er også samde med regjeringa at det kan finnast særskilte tilfelle der vi bør hevda eit anna syn enn EU på den internasjonale arenaen. Alle er samde om dette ikkje kan vere regelen.
Endringane i EU og særleg utvidinga vil føre til at EU og EU-land gjev mindre tid og rom for dei som ikkje er med. Dette kan gjere det vanskelegare å inngå nye avtaler eller å endra dei som alt er inngått.
EØS avtala er døme på den typen av mellomstatleg samarbeid som Noreg skal tufte samarbeidet sitt med EU på.
EØS-avtala er eit ektefødt barn av den tida der ho vart skapt. I 1992 / 93 stod EFTA for 22 pst av EU-handelen. Vi som er att etter at Sveits, Sverige, Finland og Austerrike er borte stod for 4 pst av EU-handelen i 1999. Det er innlysande at EØS-avtala og institusjonane vart skapt for ein langt større EFTA-del enn den vi har med Liechtenstein, Island og Noreg.
Det er også grunnen til at avtala neppe tåler endringar som krev full godkjenningsrunde i medlemslanda. På den andre sida står EØS-avtala fast og rettane og pliktene er sikra gjennom avtala. Det lyser ut av innstillinga frå mest alle partia at vi ikkje har noko alternativ til den avtala vi har i dag.
Det er ei utfordring for Noreg at grannelanda våre er vevd inn i eit tett samarbeid på område som ikkje er omfatta av EØS- eller andre av dei avtalene som vi har inngått. Dette kan vere samarbeid på det retts- og justisområdet, miljø eller innanfor den økonomiske politikken. Særleg store vil utfordringane vere i det såkalla uformelle samarbeidet der ein ikkje byggjer på vedtekne lover og reglar, men heller på samordning gjennom møte mellom politikarar eller ekspertar. På dei siste områda vil det vere vanskeleg å få eigne avtaler. Svaret vårt må vere å skape så tett kontakt som råd med medlemslanda og følgje opp med einsidige tiltak så langt det er ønskjeleg.
Nye utfordringar vil vi også møta av at Europaparlamentet har fått større makt. Det same kan gjelde i høve til mektigare Ministerråd ettersom EØS-avtala er ei avtale om samarbeid med Kommisjonen.
Nokre mindretal i utanrikskomiteen har m.a. lagt fram forslag om at det skal bli enklare for organisasjonar og andre å ta del i EU arbeid. Vi i Arbeidarpartiet meiner at det stort sett er gode idear som blir lagt fram. Vi reknar derfor med at regjeringa vil arbeide vidare med desse og andre liknande spørsmål. Framlegg er likevel så avgrensa at dei gjev lite rom for å finne andre og betre løysingar enn det som er nedfelt i forslaga. Eg håpar derfor at framlegga blir sendt til regjeringa for vidare oppfølging utan votering i Stortinget.
Innverknad og gjennomslag for norske haldningar er ikkje berre spørsmål om juridisk rett, men også om politisk vilje til å lytte og ta omsyn til norske haldningar og interesser. Slik politisk vilje opparbeider ein berre gjennom å balansere eigne krav mot solidarisk samarbeid der ein deler ansvar og bører og syner vilje til kompromiss. Derfor må norsk politikk i høve til EU bli ført og framført på ein slik måte at ein møter ei vilje til å ta omsyn til norske synspunkt og interesser.
Eit døme på det er kravet om kompensasjon frå EU når Noreg misser den tollfrie adgangen for fiskeprodukt til enkelte av søkjarlanda om dei skulle bli med i EU. Det er ikkje tvil om at vi har ein slik rett. Det blir likevel litt haltande når Senterpartiet og SV trugar med å bringe EU inn for WTO for å få kompensasjonen om EU skulle bli vanskeleg. Eg registrerer at Senterpartiet og SV vil ta i bruk WTO for sikre frihandel av mat over landegrensene.
Heller enn krav og truslar trur eg på samarbeid om t.d. utvidinga. Det luktar ikkje godt om vi med rikdomen vår stiller med einsidige krav om økonomisk kompensasjon når andre set i gang kostbare prosjekt for å løfte dei fattigare delane av Europa.
Vi må bli meir vare for korleis andre oppfattar os.
Eg har sett at enkelte meiner at både meldinga og innstillinga tek lett på viktige sider i EU-samarbeidet. Det er sikkert rett. På den andre sida er ikkje dette ei melding om norsk medlemsskap i EU. Ingen tek til orde for det. Det er ei melding om Noreg og Europa. Da er det naturleg at ein tek for seg dei sidene av utviklinga som vil ha verknader for Noreg når vi ikkje er medlemmar. Eg ser av enkelte kommentarar at dei gjerne ville hatt eit kommentarhefte til utviklinga i EU, men det var ikkje meininga. Meldinga og innstillinga er meint som grunnlag for politisk handling i Noreg.
Kanskje er det også grunnen til at det trass alt er så lite konflikt i innstillinga frå utanrikskomiteen.
Etter denne meldinga så er ikkje Annerledeslandet lenger eit politisk program, berre eit dikt av Rolf Jakobsen. Slik må ein lesa innstillinga.
