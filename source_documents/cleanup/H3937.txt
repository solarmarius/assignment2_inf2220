
28.9.2000
Morten Lund,
Pressemelding fra
ROVDYRFORVALTNINGEN MÅ BLI MER HUSDYRVENNLIG.
Senterpartiets stortingsrepresentant fra Sør Trøndelag, Morten Lund, vil i dag sette frem et privat forslag i Stortinget hvor han tar til orde for at forvaltningen av de fire store rovdyrene justeres. Bakgrunnen for forslaget er at dagens forvaltningspraksis av de fire store rovdyrene ikke er i tråd med de retningslinjer Stortinget har gitt. Forvaltningen har blitt trukket mot verneinteressene på en slik måte at næringsinteressene har blitt skadelidende, og særlig har de som er avhengig av å kunne bruke utmarksbeiter blitt påført store tap. Også Senterpartiets John Dale fra Hordaland har undertegnet forslaget. Lund regner med å få flertall for forslaget i Stortinget.
-Ja, jeg regner med det. Situasjonen har nå i enkelte områder av landet blitt uholdbar for de som er avhengig av utmarka som inntektskilde, først og fremst de som har rein og sau på beite. Et flertall i Stortinget har bestemt at vi skal ha reproduserende bestander av de fire store rovdyrene i Norge, men samtidig har Stortinget presisert at forvaltningen av rovdyrene ikke skal være til hinder for at en kan drive et aktivt jordbruk med muligheter til å utnytte beiteressursene i utmarka til sau og rein, og at slik drift skal være forsvarlig innenfor akseptable økonomiske rammer. Tapstallene på grunn av rovdyras innhogg i saue- og reinsdyrflokkene har vist en dramatisk økning de siste årene, og da er det vanskelig for meg å se at hensynet til beitende bufe og reinsdyr blir ivaretatt på en akseptabel måte, sier Lund i fra Stortinget.
Lund understreker også at rovdyras raske vekst og økende utbredelse også rammer de som er avhengig av inntekter fra jakt, særlig hjortevilt. I noen områder har dessuten rovdyra, og da i første rekke ulven, blitt så nærgående at mange er engstelige for å gå i skogen eller til og med ta seg en tur til naboen. Lund tviler på om det var hensikten når Stortinget behandlet rovviltmeldingen for fire år siden.
-Nei slett ikke. Veksten i flere rovdyrbestander har vært meget stor siden Stortinget debatterte rovviltmeldingen, og den raske veksten har nok kommet som julekvelden på kjerringa for mange i forvaltningen. Når forvaltningen har kommet svært skjevt ut i forhold til det vi på Stortinget har sagt, så får vi korrigere. Det er nettopp det som er intensjonen med dette forslaget, avslutter Lund fra Stortinget.
