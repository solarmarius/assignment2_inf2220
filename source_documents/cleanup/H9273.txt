
2.6.2005
Stortingsrepresentant Gunn Karin Gjul, leder Aps justisfraksjon
Justisminister Dørum må stå skolerett i Stortinget
Venstre må stå skolerett når saken om politimetoder skal vedtas i Stortinget 6. juni. Dette fordi flertallet i Justiskomiteen mener at justisminister Dørum, Venstre, i sitt forslag til ny lov gikk for lagt i å tillate politiet bruk av inngripende metoder som romavlytting og bruk av kommunikasjonskontroll, sier Gunn Karin Gjul, leder av Aps justisfraksjon.
- Det er oppsiktsvekkende at et parti som Venstre som har kjempet for rettssikkerhet og personvern, nå blir irettesatt av Stortinget for å ha gått for langt i å foreslå politimetoder som romavlytting, sier hun og er fornøyd med at regjeringspartiene valgte å søke støtte hos Arbeiderpartiet da Justiskomiteen i dag avga sin innstilling til ny politilov. - Dermed vil den nye loven bli mer restriktiv enn det Venstre-statsråden la opp til, sier hun.
- Arbeiderpartiet er enig med Regjeringen i behovet for å ta i bruk både nye og utvidede politimetoder for å bekjempe terror og den råe organiserte kriminaliteten. Men når en gir både det alminnelige politi og politiets sikkerhetstjeneste (PST) nye redskaper i kampen mot den nye brutale kriminaliteten, er det viktig at dette skjer innenfor rettstatens rammer. Å ivareta rettsikkerhet og personvern betyr ikke at politiet får mindre mulighet til å gjøre den nødvendige jobben, men at man hindrer unødvendig bruk og misbruk av slike metoder, sier Gjul og legger til at spørsmålet om romavlytting er kontroversielt.
- Stortinget har lenge vært avventende til å innføre romavlytting ut fra metodens inngripende karakter. For det er inngripende når politiet får adgang til å overvåke private hjem. Dette kan ramme uskyldige tredjepersoner. Det skal derfor svært tungtveiende grunner til for å åpne for romavlytting, understreker justispolitikeren.
- Men utviklingen av en brutal og kynisk organisert kriminalitet og terrortrusselen, sammenholdt med at politiet ikke greier å bekjempe dette alene med allerede tillatte metoder gjør det nødvendig å tillate bruk av romavlytting, fastslår Gjul.
Arbeiderpartiet har fått stortingsflertallet med på en innskjerping av loven på en rekke områder som:
§ Adgangen til romavlytting blir mer restriktiv enn Regjeringens forslag
§ Det legges opp til en omfattende evaluering av romavlytting
§ Heving av terskelen for bruk av avvergende metoder
§ Bedre domstolkontroll overfor politiets generelle bruk av tvangsmidler
§ Innskjerping av Politiets sikkerhetstjenestes mulighet til å bruke forebyggende metoder
§ Klar presisering av at det ikke er adgang til å overvåke miljøer på politisk grunnlag.
§ Økt kontroll med PST`s bruk av forebyggende metoder gjennom styrking av domstolkontrollen, EOS-utvalget og riksadvokatens adgang til kontroll av metodebruken.
§ Omfattende evaluering av bruken av de forebyggende metoder
§ Innskjerping av praksis for kassering av overskuddsinformasjon ved kommunikasjonskontroll og de nye metodene.
§ Forbedret adgang for advokater til innsyn i alle saksdokumenter ved bruk av hemmelige tvangsmidler.
