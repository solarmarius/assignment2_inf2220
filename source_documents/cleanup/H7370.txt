
Stortinget, 4. august 2003
Stortingsrepresentant Karl Eirik Schjøtt-Pedersen, Arbeiderpartiet
Ø
Arbeidsledigheten øker - Regjeringen må endre kursen
- Tall fra SSB som ble lagt fram i dag viser at var 111 000 arbeidsledige i 2. kvartal i år. Ledigheten har økt dramatisk på ett år. Dette er en svært alvorlig utvikling og en stor belastning for de menneskene som blir rammet av ledighet, sier Arbeiderpartiets kommunalpolitiske talsmann Karl Eirik Schjøtt-Pedersen i en kommentar til SSB's Arbeidskraftsundersøkelse for 2. kvartal 2003.
- Statistikken viser at det nå er 16 000 flere arbeidsledige enn det var for ett år siden. Veksten i arbeidsledigheten viser at Regjeringen ikke har gjort jobben sin når det gjelder å bekjempe den. Regjeringen må nå innse alvoret og endre kursen, sier Schjøtt-Pedersen.
- Arbeid til alle er den viktigste oppgaven for Arbeiderpartiet. Derfor må vi få til et kjempeløft for å få ned arbeidsledigheten og for å styrke norsk næringsliv på lang sikt. Vi må styrke innsatsen for å skape nye arbeidsplasser, blant annet gjennom økte rammer til SND, og vi må styrke forsknings- og utviklingsarbeidet i bedriftene, sier Schjøtt-Pedersen.
- I tillegg må vi gi de arbeidsledige et langt bedre tilbud: Ved å opprette flere tiltaksplasser for de som er ledige, ved å gi en garanti om arbeid, utdanning eller tiltaksplass for alle under 25 år og ved å gi bedrifter i utsatte bransjer mulighet til å permittere ansatte lenger enn 26 uker, slik at en unngår å måtte si opp ansatte. Dessuten ønsker Arbeiderpartiet at alle som har vært arbeidsledige lenger enn 2 år skal ha en rett til arbeid, utdanning eller tiltaksplass. Arbeiderpartiet gikk også kraftig imot Fremskrittspartiet og regjeringspartienes vedtak om å svekke arbeidsledighetstrygden med inntil 20.000 kroner per år for arbeidsledige, avslutter Schjøtt-Pedersen.
