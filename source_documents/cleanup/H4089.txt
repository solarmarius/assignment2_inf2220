
fredag 4. oktober 1996 16:13:21
Leder fra Venstres Pressekontor 4. oktober 1996:
Ingenting for de arbeidsledige
Statsbudsjettet viser en nærmest bunnsolid norsk økonomi. Alle piler peker oppover for en regjering som kan administrere de gode tidene. Paradokset er at i all denne framgangen fortsetter arbeidsledigheten å være høy.
Det er minst 150.000 mennesker som er blitt stående utenfor arbeidsmarkedet. Neste år kanskje noen færre, men ikke mange.
Arbeiderparti-regjeringen gjør mye fornuftig i den økonomiske politikken som sakkyndige gjerne kan nikke til, men statsbudsjettet for 1997 forteller også sitt tydelige språk om hvilke typer jobber som ikke blir gjort under dette regimet:
Det er ingen oppfølging av Småbedriftsutvalgets mange konkrete forslag til lettelser for småbedriftene med tanke på å kunne sysselsette flere. Det er ingen nye tanker om hvordan oppgangstiden kan benyttes til å stimulere til nyskaping og etableringer av nye arbeidsplasser. Tvertimot avviser regjeringen å gjennomføre Stortingets vedtak om fritak for arbeidsgiveravgift for lærlinger. Forslaget om at bedriftene skal betale enda en uke med sykelønn kan ikke ses som annet enn et piskeslag mot næringslivet. Det virker ikke som om regjeringen er i stand til å gripe de muligheter som finnes for å omsette den kraftige veksten i arbeidsplasser for flere. I følge nasjonalbudsjettet er nå 4,4 prosent av arbeidsstyrken helt ledige. Det er en gledelig nedgang, men fortsatt er det et godt stykke ned til de 3 til 3,5 prosent som Sysselsettingskommisjonen under ledelse av Per Kleppe i sin tid anslo som oppnåelig mål. Regjeringen har lykkes godt med å følge opp viktige sider ved den vei kommisjonen skisserte for å komme dit: God kontroll og tett samarbeid for å holde lønns- og prisveksten nede, samt sterk satsing på kvalifiserende tiltak for de ledige for å øke kunnskap og kompetanse i arbeidsstyrken. Men den sterke anbefalingen av å satse på småbedriftene for å skape nye arbeidsplasser, har regjeringen bare hentet fram i festtalene og heller motarbeidet i praktisk politikk.
Det må være lov å håpe på at et flertall i Stortinget avviser regjeringens arbeidsplass-fiendtlige forslag om utvidet arbeidsgiveransvar for sykelønnen. Flertallet står nok også på sitt når det gjelder å gi lærlingene fritak for arbeidsgiveravgift.
Verre er det at det nok heller ikke ved denne anledning blir foretatt reelle forenklinger i regelverket som kan frigjøre tid og ressurser hos arbeidsplass-skaperne. På det sittende Storting blir det nok heller ikke mulig å få flertall for å se med nye øyne på lover som nettopp nå hindrer mange i å bruke den økonomiske oppgangen til å tilsette flere, ikke minst gjelder dette forbudet mot midlertidige ansettelser.
Det vil på nytt bli fremmet forslag i Stortinget om reduksjoner i selve arbeidsgiveravgiften som ledd i en grønn skatteomlegging. Men heller ikke dette vil regjeringen gjøre noe med før tidligst neste år. Samlet sett fortjener derfor ikke dette statsbudsjettet noen god karakter. Det er en unnlatelsessynd å ikke bruke de gode tidene til å legge et bedre grunnlag for at flere skal ha jobb når dårligere tider kommer tilbake.
