
Oslo, 6. desember 2001
Per-Kristian Foss
IMF advarer mot for sterk bruk av oljeinntekter
Det internasjonale valutafondet (IMF) har i dag lagt fram sine foreløpige vurderinger av norsk økonomi. IMF mener at utviklingen i norsk økonomi har vært svært positiv de siste årene. IMF advarer mot for sterk bruk av oljeinntekter, og understreker nødvendigheten av å gjennomføre reformer for å styrke veksten i økonomien. Samtidig påpeker IMF at skattelettelser kan bidra til en mer effektiv økonomi.
IMF mener at statsbudsjettet for neste år er godt tilpasset den svake utviklingen i verdensøkonomien. Valutafondet påpeker imidlertid at handlingsregelen om å bruke den forventede avkastningen av Oljefondet gjør det nødvendig å begrense veksten i offentlige utgifter. Fondet understreker i denne sammenheng behovet for en pensjonsreform. IMF mener at den økte bruken av oljeinntekter i hovedsak bør gå til skattelettelser som bidrar til en mer effektiv økonomi og sterkere vekst. Fondet understreker også behovet for å få mer ut av ressursene i offentlig sektor.
- Jeg er glad for IMFs råd om å redusere skattenivået og gjøre offentlig sektor mer effektiv, sier finansminister Per-Kristian Foss. Jeg merker meg at IMF støtter den økonomiske politikken i Norge på sentrale punkter. Vi setter pris på IMFs positive vurdering av norsk økonomi. Samtidig må vi ta advarselen om å unngå for sterk økning i bruken av oljeinntekter alvorlig, sier finansministeren. Han understreker derfor at det er viktig å ikke gå lenger i bruk av oljeinntekter enn det som følger av den nye handlingsregelen.
IMF er videre fornøyd med omleggingen av pengepolitikken. I rapporten sier IMF at de nye retningslinjene, med et mål for prisstigningen på om lag 2,5 prosent, kan bidra til en stabil nominell kronekurs, forutsatt at budsjettpolitikken ikke blir for ekspansiv.
