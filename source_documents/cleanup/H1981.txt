
Mandag 20. januar 1992
Jon Lilletun om alkoholreklame i TV3:
ET KNEFALL FOR KAPITALKREFTER
Dersom AP-regjeringen åpner for alkoholreklame i TV3, gjør den seg skyldig i et knefall for den internasjonale alkoholkapitalen og den internasjonale mediekapitalen, mener Kristelig Folkepartis mediepolitiske talsmann, stortingsrepresentant Jon Lilletun. Han utfordrer kulturminister Åse Kleveland til å vise samme besluttsomhet og handlekraft i en sak med store alkoholpolitiske og mediepolitiske konsekvenser, som hun viste i forbindelse med det økonomiske rotet ved Nationalteateret.
Jon Lilletun ønsker å utfordre avholdsbevegelsen til å komme raskt på banen i denne saken. Det er viktig at den legger press på det politiske miljøet, understreker han, og håper at Senterpartiet, SV og den alkoholpolitisk bevisste delen av Arbeiderpartiet vil stå sammen med Kristelig Folkeparti mot at TV3 skal få sende alkoholreklame.
-Det må være flaut for AP dersom de eventuelt må drive gjennom et slikt forslag med støtte fra Høyre og Fremskrittspartiet, partier som de med rette har kritisert for den alkoholpolitikken de blant annet har ført i Oslo, sier han.
-Jeg synes det var ille nok at man ga opp å få CNN til å følge norsk lov, om man ikke nå i tillegg skal la TV3, som er en skandinavisk kanal, få sende alkoholreklame. Ved å åpne for dette, går man dessuten inn i konkurransen stasjonene imellom, og forfordeler utenlandske stasjoner på norske, privateide stasjoners bekostning, sier han.
-Jeg frykter at dersom disse kanalene skal få sende alkoholreklame, vil norskeide, private kanaler kunne legge et sterkt press på regjeringen og kreve likebehandling. Konsekvensen av dette vil kunne bli at hele loven faller, frykter Jon Lilletun.
-Norge gikk foran med å forby alkohol- og tobakksreklame, og ble tildels latterlig-gjort for det. Nå ser vi at EF er i ferd med å innføre reklameforbund for tobakk, og jeg tror et slikt forbud vil komme for alkohol også. Da er det jo paradoksalt at Norges regjering bidrar til å uthule en lov som stadig fler ser på som et skritt i riktig retning. I tillegg vil alkoholreklame i fjernsynet bidra til å forsterke problemene i mange familier som allerede har det vanskelig nok på grunn av alkoholen, sier Jon Lilletun til slutt.
