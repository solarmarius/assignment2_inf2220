
Stortinget, 31. mai 2005
Jens Stoltenberg, Kristin Halvorsen og Åslaug Haga
- Et arbeidsliv for alle
Arbeiderpartiet, Sosialistisk Venstreparti og Senterpartiet presenterte i dag sitt felles utgangspunkt for en ny og offensiv arbeidsmiljøpolitikk. - Ett av de viktigste målene for en ny regjering er å skape et arbeidsliv for alle, slår de tre partilederne Jens Stoltenberg, Kristin Halvorsen og Åslaug Haga fast.
De tre partiene er bekymret for utviklingen i arbeidsmarkedet under Bondevik-regjeringen. Siden oktober 2001 er nær 100 000 personer satt utenfor det ordinære arbeidsmarkedet gjennom arbeidsledighet, uføretrygding, attføring eller rehabilitering.
- Dette kan ikke fortsette. Regjeringen fører en politikk hvor arbeidslivet blir hardere, hvor flere presses ut, og hvor arbeidstakernes rettigheter svekkes. Vi trenger et nytt flertall og en ny regjering som gjør mer for å skape et arbeidsliv med plass til alle, sier Stoltenberg, Halvorsen og Haga.
Arbeiderpartiet, Sosialistisk Venstreparti og Senterpartiet vil stake ut en ny kurs for arbeidspolitikken ved å:
· Føre en aktiv og målrettet næringspolitikk for hele landet
· Skjerpe kampen for å redusere den høye arbeidsledigheten
· Redusere den høye ledigheten blant innvandrerbefolkningen
· Bekjempe sosial dumping
· Styrke arbeidet for et inkluderende arbeidsliv
· Slå ring om arbeidstakernes rettigheter
- Retten til et meningsfylt arbeid er en grunnleggende menneskerett. Gjennom en aktiv næringspolitikk vil vi sikre eksisterende og skape flere nye arbeidsplasser. Alle skal kunne leve av sitt arbeid og ha en anstendig lønn. Det må bli lettere å komme inn i arbeidslivet, og vanskeligere å støte folk ut. Vi vil opprettholde arbeidstakernes rettigheter i sykelønnsordningen, rette opp kuttene i dagpengene til de arbeidsledige og gå inn for en arbeidsmiljølov som verner arbeidstakerne og ikke bidrar til et råere arbeidsliv, sier Stoltenberg, Halvorsen og Haga.
Se vedlegg: Felleserklæring om et arbeidsliv for alle:
Felleserklæring om et arbeidsliv for alle
Arbeiderpartiet, SV og Senterpartiet 31.mai 2005
Et arbeidsliv for alle
Vi har mange uløste oppgaver i vårt samfunn. Likevel er det over 110 000 arbeidsledige i Norge i dag. Det er fare for at ledigheten har bitt seg fast på et høyt nivå. Vi ser at arbeidsledigheten fremdeles stiger innenfor helse, pleie og omsorg. Ledigheten er fortsatt svært høy blant personer med innvandrerbakgrunn. I tillegg er et stort antall arbeidstakere støtt ut av arbeidslivet på grunn av sykdom og uførhet. Utviklingen under Bondevik - regjeringen har gått i feil retning. Siden oktober 2001 er antallet arbeidsledige, summen av registrerte ledige og på tiltak, økt med 30 000 personer. Dersom vi inkluderer de som er blitt uføretrygdet, er på attføring eller rehabilitering, er nær 100 000 flere satt utenfor det ordinære arbeidsmarkedet under Bondevik-regjeringen. Dette kan ikke fortsette. Regjeringen fører en politikk hvor arbeidslivet blir hardere, hvor flere presses ut og hvor arbeidstakernes rettigheter svekkes. Vi trenger et nytt flertall og en ny regjering som gjør mer for å skape et arbeidsliv med plass til alle.
1) En aktiv næringspolitikk
Bondevik-regjeringen har ført en politikk hvor næringsutvikling i stor grad overlates til markedet. Regjeringen har flere år kuttet i bevilgningene til innovasjon og forskning. Dette har svekket vilkårene for nyetablering av arbeidsplasser i Norge.
Det er behov for en offensiv strategi for å utvikle nye arbeidsplasser i næringer over hele landet. Denne strategien må ta utgangspunkt i vår tilgang til naturressurser, kapitalstyrke og kunnskap.
2) Bekjempe arbeidsledigheten
Bondevik-regjeringen har vært for passiv i arbeidsmarkedspolitikken. Regjeringen ventet for lenge med å ta den økende ledigheten på alvor, og det de har gjort har vært for lite. Selv om ledigheten fortsatt er på et høyt nivå, har regjeringen lagt opp til altfor få tiltaksplasser.
Vi mener det er nødvendig å øke antallet tiltaksplasser slik at flere arbeidsledige kan komme tilbake i arbeid. De som er arbeidsledige må få et differensiert tilbud om yrkespraksis, lønnstilskudd, vikarordninger og ordinære opplæringstiltak. Vi går imot en privatisering av arbeidsmarkedspolitikken.
3) Et inkluderende arbeidsliv
Intensjonsavtalen om et mer inkluderende arbeidsliv ble undertegnet av Regjeringen og partene i arbeidslivet høsten 2001, og har som mål å redusere sykefravær, rekruttere flere med redusert funksjonsevne og øke den reelle pensjoneringsalderen. Bondevik-regjeringen har gjort for lite for å følge opp avtalen. Flere av de statlige virkemidlene og tilskuddsordningene for inkluderende arbeidsliv er stanset opp på grunn av manglende bevilgninger. Bondevik-regjeringens forslag om at arbeidsgiverne skulle betale en større andel av sykelønnsutgiftene var et brudd på avtalen om et inkluderende arbeidsliv. Sykefraværet går nå ned, men det har vært for liten fokus på å få de som er støtt ut av arbeidslivet tilbake og sikre at seniorene står lengre i arbeid. Endringene av overtidsreglene fra 2003 som regjeringen fikk vedtatt med støtte fra Fremskrittspartiet, utvidet arbeidsgivers mulighet til bruk av overtid, og fører til økt press på arbeidstakerne.
Vi mener målet må være et arbeidsliv hvor alle kan delta og ingen støtes ut. For å lykkes med det kreves det bedre samarbeid på arbeidsplassene og større innflytelse for de ansatte. Arbeidet for et inkluderende arbeidsliv må trappes opp, slik at flere kan gå fra uføretrygd og attføring tilbake til arbeidslivet. Ensidig satsing på å redusere sykefraværet kan føre til økt utstøting. Arbeidslivet må ha rom for at folk er syke av og til. Offentlig sektor må sette klare måltall også i forhold til arbeidstakere med redusert funksjonsevne og gjennomsnittlig avgangsalder. Omstillingsprosesser i offentlig sektor skal ikke bidra til økt utstøting.
4) Vern av arbeidstakernes rettigheter
Bondevik-regjeringen har gjort reglene for rett til sykepenger strengere gjennom økt opptjeningstid fra to til fire uker og at sykepengerettighetene faller bort etter en måned ute av arbeidslivet, mot tidligere tre måneder. Regjeringspartiene og Fremskrittspartiet vedtok omfattende kutt i dagpengeordningen i 2003-budsjettet. Færre har nå rett til dagpenger, og enkelte har fått redusert ytelsene med opptil 20 000 kroner i året. Regjeringen har i den nye arbeidsmiljøloven foreslått endringer som gjør det enklere å bruke midlertidige ansettelser, og foreslått å svekke retten til å stå i stilling under ankebehandling av en tvist. Dette undergravet stillingsvernet for arbeidstakerne, og skaper mindre trygghet for arbeidsplassen. Regjeringen svikter også i kampen mot sosial dumping og har gått imot viktige forslag som kunne motvirket farlige arbeidsforhold, svart arbeid og lønninger som kan bidra til å skape en ny underklasse blant lønnsarbeiderne.
Vi vil opprettholde arbeidstakernes rettigheter i sykelønnsordningen, rette opp kuttene i dagpengene til de arbeidsledige og gå inn for en arbeidsmiljølov som verner arbeidstakerne og ikke bidrar til et råere arbeidsliv.
Vi trenger en ny arbeidslivspolitikk
Retten til et meningsfylt arbeid er en grunnleggende menneskerett. Gjennom en aktiv næringspolitikk v il vi sikre eksisterende og skape flere nye arbeidsplasser. Alle skal kunne leve av sitt arbeid og ha en anstendig lønn. Det må bli lettere å komme inn i arbeidslivet, og vanskeligere å støte folk ut.
Vi vil:
· Føre en aktiv og målrettet næringspolitikk for hele landet.
o Gi økt støtte til etablering av nye bedrifter og arbeidsplasser gjennom blant annet Innovasjon Norge, SIVA og de regionale utviklingsmidlene.
o Arbeide for at den samlede norske forskningen kommer opp på 3 % av BNP innen 2010.
o Stoppe ukritisk nedsalg av statlige bedrifter og føre en ansvarlig utbyttepolitikk overfor statlige selskaper.
o Arbeide for en moderat utvikling av norske lederlønninger, og sikre åpenhet omkring lønningene.
o Arbeide aktivt overfor EU for å gjeninnføre ordningen med differensiert arbeidsgiveravgift.
o Bidra til utbygging av høyhastighets telenett/bredbånd der markedet ikke fungerer.
· Skjerpe kampen for å redusere den høye arbeidsledigheten:
o Opprette flere tiltaksplasser.
o Opprette langt flere traineeplasser og opplæringsjobber i offentlig sektor spesielt innrettet mot unge nyutdannede.
o Innføre en ungdomsgaranti til alle under 25 år som sikrer langtidsledig ungdom tilbud om arbeid, utdanning eller skoleplass.
o Sette inn ekstra ressurser til langtidsledige
· Redusere den høye arbeidsledigheten blant innvandrerbefolkningen:
o Videreføre ordningen med at kvalifiserte søkere med innvandrerbakgrunn blir kalt inn til intervju i statsforvaltningen og utvide ordningen til å gjelde alle virksomheter som er eid av staten. Vi vil arbeide for at tilsvarende ordninger etableres i offentlig sektor for øvrig.
o Forsterke samarbeidet med arbeidslivets organisasjoner for å bekjempe diskriminering og rekruttere flere innvandrere til stillinger i næringslivet.
o Satse på fadderordninger, hospitering og utplasseringer på arbeidsplasser.
o Effektivisere godkjenningsprosedyrer for utdanning tatt i utlandet.
o Sørge for at flere innvandrere får mulighet til realkompetansevurdering.
o Styrke etablereropplæringen for innvandrere med sikte på å stimulere flere til å bli arbeidsplass-skapere.
· Bekjempe sosial dumping:
o Stille krav om norske lønns- og arbeidsvilkår i alle offentlige anbudsprosesser.
o Innføre godkjenningsordning for firmaer som driver inn- og utleie av utenlandsk arbeidskraft.
o Sikre tillitsvalgte innsyn i lønns- og arbeidsvilkårene underentreprenører tilbyr sine arbeidstakere.
o Sikre Arbeidstilsynet ressurser til å intensivere sin innsats på området.
· Styrke arbeidet for et inkluderende arbeidsliv
o Forsterke samarbeidet og forpliktelsene med arbeidslivets parter for å skape et reelt inkluderende arbeidsliv.
o Gjennom en aktiv seniorpolitikk bidra til mindre utstøting og til at folk ønsker å stå lenger i arbeidslivet.
o Lage handlingsplaner med klare måltall for rekruttering av funksjonshemmede og innvandrere til offentlige stillinger.
o Innføre ordning med uføretrygd som lønnstilskudd i alle fylker.
o Opprette flere tiltaksplasser for å integrere personer som ellers faller utenfor i det ordinære arbeidsliv, og ha gode finansieringsordninger for å opprette varig tilrettelagte arbeidsplasser.
o Styrke den yrkesrettete attføringen basert på bedriftsintern attføring og på systemet med egne attføringsbedrifter, samt ved bruk av individuelle utdanningsopplegg.
o Gjeninnføre reglene for overtid som de var før 2003.
o Arbeidstidsordninger som er sammenlignbare i forhold til fordeling av arbeidstid på ugunstige tidspunkt ( sen kveld, natt, søndag og helligdager) og hyppige endringer i arbeidstidspunkter skal ha samme ramme for alminnelig arbeidstid, uavhengig om arbeidet er organisert som skiftarbeid eller turnusarbeid.
· Slå ring om arbeidstakernes rettigheter:
o Kutt i dagpengeordningen skal rettes opp.
o Lovfeste at deltidsansatte skal få fortrinnsrett til heltidsstillinger ved nyansettelser.
o Reversere vedtak om økt adgang til midlertidige ansettelser.
o Sikre stillingsvernet, beholde retten til å stå i stilling under ankebehandling av en tvistesak.
o Opprettholde arbeidstakernes rettigheter i sykelønnsordningen.
