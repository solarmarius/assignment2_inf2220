
VEDTATT 16.03.03 PÅ FYLKESÅRSMØTET, STORD.
HORDALAND HØYRES
FYLKESTINGSVALGPROGRAM 2003
1.VÅRT GRUNNSYN OG UTGANGSPUNKT
"Høyre vil føre en konservativ framskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid." (Høyres formålsparagraf)
Høyre går på bakgrunn av dette til valg med disse grunnprinsippene;
I fylkeskommunen er utdanning viktigst for Høyre
Høyre vil at vi skal få mer igjen for pengene i det offentlige tjenestetilbudet. Høyre vil derfor ha konkurranse mellom tjenesteleverandører. Det er tilbudet til deg som er viktigst - ikke hvem som lager det.
Høyre vil at du skal ha frihet til å velge selv
Høyre vil flytte makt og innflytelse fra det offentlige til deg
Frihet under ansvar er sentralt i Høyres ideologi. Høyre ønsker ikke et samfunn der hver eneste bevegelse er registrert, hver eneste eiendel registrert, hvert eneste livsvalg forutbestemt.
Høyre har tro på deg. Dersom du får leve ditt liv i fred, tror Høyre du vil gjøre det beste ut av det. Ingen kan bestemme hva du mener er et godt liv. Du skal ha rett til å velge, og lykkes - eller mislykkes. Samfunnet skal ha et sikkerhetsnett som hjelper deg hvis du trenger det.
Høyre mener du selv vet best hva som er rett for deg. Derfor vil Høyre kjempe for din rett til å velge selv. Det er dine ønsker som skal styre, ikke byråkratiets hensiktsmessighet. Frihet betyr også ansvar. Frihet til egne valg betyr ansvar for konsekvensene. Høyre er for en streng håndheving av lov og orden.
Alle har ikke like muligheter. Penger, evner og sosialt miljø kan skape skiller. Høyre vil gi alle like muligheter gjennom et godt skoletilbud basert på kunnskap og et godt sosialt sikkerhetsnett. Høyre vil være en garantist for at skolen i Hordaland skal være blant de beste i verden. Høyre vil sørge for bedre ressursutnyttelse i skolen.
Høyre ønsker derfor et system hvor den skolen du velger å gå på, får de pengene det koster å gi deg en utdanning. Det vil føre til at tilbudene må tilpasse seg mer til dine behov, og sette deg i sentrum for sin virksomhet. I dag har du ikke muligheten til å stille krav på samme måten. Høyre vil gi deg mulighet til det.
Høyre vil gi deg sikkerhet for at de offentlige tilbudene som er nødvendige, skal være der også i fremtiden. Du skal være sikret en trygg alderdom, utdanning og hjelp når du trenger det.
Høyre vil ikke sette fremtiden i fare ved å bruke neste generasjons ressurser i dag. Bruker fylkeskommunen mer enn den har i dag, vil det måtte betales tilbake i morgen, med renter. Et for stort tjenestetilbud i dag kan derfor bety et enda mindre tjenestetilbud i fremtiden. Høyre vil være en garantist for en sunn og bærekraftig utvikling av de tjenestene som det offentlige har ansvar for.
Neste generasjons ressurser inkluderer også våre naturressurser. Høyre vil arbeide for en bærekraftig utvikling, der den økonomiske veksten ikke går på bekostning av natur og miljø. Vi vil øke bruken av alternative energikilder, for eksempel innefor bussdrift og oppvarming av bygg. Høyre vil arbeide for å virkeliggjøre målsetningen om økt utbygging og bruk av vindkraft. Vi vil i tillegg utvide kapasiteten gjennom bygging av gasskraftverk, videre utbygging av vannkraft og effektivisering av eksisterende kraftanlegg.
Høyre vil videreutvikle den fylkeskommunale tannhelsetjenesten. For å bedre rekrutteringen av tannleger i fylkets utkanter, må det tilbys konkurransedyktige tilsetningsvilkår. Det er viktig at vi kan tilby et tilfredsstillende tilbud i hele fylket.
Høyre vil styrke arbeidet med å gi gode og tjenlige tilbud til barn og unge som har vært utsatt for omsorgssvikt. Det må legges til rette for at barnevernsinstitusjonene utnyttes på best mulig måte, og at avlastningstilbudene bygges videre ut. Høyre vil styrke det forebyggende arbeidet.
Høyre mener nye og vellykkede behandlingsmetoder må tas i bruk innen rusmiddelomsorgen.
Distriktspsykiatriske sentre er viktige for å kunne gi et tilbud nær pasienten. Høyre vil se til at den økte satsing på psykiatri blir fulgt opp. Hjelp til unge mennesker, tidligere diagnostisering og raskere behandling skal prioriteres.
Høyre støtter og ønsker å stimulere til private alternativer, fordi Høyre mener et mangfold vil gi deg et bedre tilbud. Flere alternativer gjør det mer sannsynlig at du finner et tilbud som passer dine behov.
Høyre vil gi private, alternative tilbydere anledning til å utfordre de offentlige tjenesteprodusentene på alle områder. Det offentlige skal ivareta en bestillerrolle og velge den tilbyderen som gir den beste kombinasjonen av pris og kvalitet. Det gjelder å få mest mulig ut av hver skattekrone, ikke mest mulig skatt ut av hver skapt krone.
Aksjer og eiendeler i virksomheter som ikke er en del av fylkeskommunens primærområde, samt eiendommer som ikke brukes til fylkeskommunale formål skal selges og brukes til å styrke primærtjenestene utdanning og samferdsel.
Høyre vil at Hordaland skal gå foran i utviklingen. Vi skal være i fremste rekke, ikke minst innen utdanning og informasjonsteknologi. Høyre vil øke tilgjengelighet av IT-teknologi i skolen, og gjøre bruk av de mulighetene teknologien gir både i administrative systemer og i tjenesteyting. I perioden vil Høyre arbeide videre for "det papirløse samfunn" i fylkeskommunen.
Høyre vil bruke fylkeskommunens rolle som regional utviklingsaktør til å utløse prosjekter som skaper vekst og ny verdiskapning i Hordaland. Vi ønsker at mer av verdiskapningen på Vestlandet, tilfaller våre innbyggere. Fylkeskommunen skal være pådriver og tilrettelegger, bygge infrastruktur, og legge forholdene til rette for at private aktører kan øke vår verdiskapning.
Det utgangspunktet Høyre her har tatt blir derfor retningsgivende for våre synspunkter på den fylkeskommunale virksomhet i Hordaland. Høyre har som mål å avvikle fylkeskommunen. Så lenge den likefullt eksisterer, og med oppgaver som er viktige for mange, vil Høyre søke å styre den politiske utviklingen i fylkeskommunen, på grunnlag av våre prinsipper innenfor de ulike områder av fylkeskommunens virksomhet.
2.SKOLE
Visjon: Høyre vil tilby ungdom i Hordaland verdens beste skole
Hovedutfordringen blir å skape kvalitet, frihet og mangfold i skolen
Kvalitet
Verdens beste skole skal først og fremst være et sted for læring og utvikling. Man kan ha de flotteste skolebyggene, men det hjelper ikke elvene så lenge undervisningen ikke er god nok. Høyre ønsker å fokusere på kvalitet i den norske skole.
Høyre ønsker å stille strenge krav til lærerne. Høyre mener lærerevaluering er en god måte å gi tilbakemelding om hvordan den enkelte lærer arbeider og fungerer. Man bør i større grad benytte seg av muligheten for å belønne dyktige lærere for å stimulere til fortsatt god innsats. Lærere som ikke får tilfredsstillende vurdering skal få kursing og veiledning. Dersom man fortsatt ikke oppnår tilfredsstillende vurdering bør det tilbys annet arbeid hvis mulig. For å opprettholde og forbedre kvaliteten i den norske skole er etterutdanning av lærere særdeles viktig, tilbudet her bør styrkes.
Høyre ønsker en tettere kontakt mellom næringsliv og de videregående skolene. Det er viktig å samordne etterspørselen etter arbeidskraft og utdanningen av den, men og forberede elevene på møtet med arbeidslivet. Det bør legges til rette for en slik kontakt gjennom elevbedrifter, næringslivsforedrag og entrepenørskap i skolen.
Elevene skal ha bred tilgang på datautstyr. IKT bør brukes for å legge til rette skolehverdagen best mulig. Skolehelsetjenesten i den videregående skolen bør styrkes slik at elevene får det tilbudet de har krav på. Høyre ønsker å styrke rådgivningstjenesten ved skolene.
Frihet
For Høyre står frihet og tillit til enkeltmennesket i sentrum for all politikk. Dette gjelder også for vår skolepolitikk. For Høyre er det viktig at elevene selv skal få velge hvilken skole de skal gå på, uavhengig av fylkesgrenser. Inntaket skal være basert på karakterer fra ungdomsskolen uavhengig av bosted. Skoler som har praktisk estetiske linjer skal kunne basere inntaket på opptaksprøver når dette finnes hensiktsmessig. En klar målsetning med fritt skolevalg er å skape konkurranse mellom skolene, og tvinge skoler med lav elevtilstrømning til å bedre tilbudet. Økt konkurranse vil gi økt kvalitet og større mangfold.
For å øke konkurransen om elevene videre ønsker Høyre å innføre et system hvor pengene følger eleven, til det offentlige eller private skoletilbud, som eleven selv velger. Høyre ønsker å redusere egenbetalingen i den videregående skolen. I dag er det for stor forskjell på hva hver elev betaler. Egenbetaling for alle kurs må opplyses i studiekatalogen.
Høyre ønsker å innføre et system for kvalitetsvurdering av hele undervisningen, herunder brukerundersøkelser. Resultatene fra helhetsvurderingen skal offentliggjøres sammen med skolens karaktersnitt.
Mangfold
Skolen må ta hensyn til at mennesker er forskjellige. Man har forskjellige interesser og forskjellige måter å tilegne seg kunnskap på. Høyre vil derfor jobbe for et økt mangfold i den norske skole. Vi ønsker å gjøre hver enkelt skole mest mulig selvstendig og selvstyrt. Man bør ha mulighet til å benytte seg av forskjellig pedagogikk og gjerne satse på spesielle fagområder.
Videre må hver enkelt elev så tidlig som mulig ha mulighet til å fordype seg i et eller flere spesialområder i tillegg til at man blir undervist i basisfag som matematikk, norsk og fremmedspråk. Dette gir økt læringsvilje og en følelse av å mestre noe samtidig som man får nye utfordringer. Som en følge av fritt skolevalg vil hver enkelt skole være nødt til å være kreativ for å trekke til seg elever, og fagtilbud er her helt sentralt.
Private skoler er viktige for å gi valgfrihet. Det må legges til rette for private alternativ til den offentlige skole. Det må åpnes for anvendelse av forskjellige pedagogiske metoder også i offentlig skole. For Høyre er det viktig å gi unge mennesker med interesser innen kunst, kultur og idrett muligheten til å kombinere skolegang med å satse på sin interesse.
For å rette blikket utover, foreslår Høyre å utvide mulighetene for utveksling til utlandet, slik at de som ønsker det skal ha mulighet til dette.
Høyre ønsker å gi mer frihet til hver enkelt skole når det gjelder organisering av egen skolehverdag. Det bør åpnes for forsøk med selvstendige skoler med eget faglig og økonomisk ansvar. Skolene bør kunne organisere undervisningen slik de finner det hensiktsmessig så lenge det er pedagogisk forsvarlig. Elevene kan for eksempel organiseres i mindre grupper eller i storklasser.
Høyre vil:
- Innføre fritt skolevalg
- Foreta lærer- og skoleevaluering
- Ha normerte prøver
- At pengene følger eleven.
- Ha tilpasset undervisning i større grad
- Bruke mulighetene for individuell avlønning av gode lærere
- Åpne for forsøk med selvstendige skoler, med eget faglig og økonomisk ansvar
- Ansette rektorer på åremål
- At det vurderes om det er mest hensiktsmessig å eie eller leie skolebygningene
- Bygge/bevare skoler der elevene vil gå, sentrumsskolene i Bergen må beholdes
- Se på alternative og fremtidsrettede skolebygg.
- Styrke etterutdanningen for lærere
- Styrke lederutdanningen for rektorer
- Legge til rette for livslang læring
3.OFFENTLIG SEKTOR
Visjon: Mer for pengene og bedre service
Hovedutfordringer: Høyre vil sette fokus på den enkeltes behov i utformingen av offentlig sektor. Det skal være enkelt å få rede på rettigheter og ansvar den enkelte har. Det skal være trygghet for at myndighetene opptrer ryddig ovenfor den enkelte.
Den offentlige tjenesteytingen skal være av god kvalitet og tilpasset den enkeltes behov. Brukerundersøkelser og serviceerklæringer skal styrke innbyggerne sin trygghet for kvalitet på tjenesten. Skattebetalere skal være sikre på at offentlig sektor drives på en effektiv måte. Næringslivet skal oppleve det offentlige som ryddig og ubyråkratisk.
Mer igjen for pengene
Skal brukerne komme i fokus, må vi vite hvor hovedutfordringene og de eventuelle flaskehalsene er. Ved å satse på brukerundersøkelser og serviceerklæringer vil Høyre finne og ta fatt i det som måtte være av problemer. Det være seg et tungvint regelverk, unødig byråkrati, eller lang behandlingstid. Tid er penger både for bruker, næringsliv og fylkeskommunen.
Fjern skjemaveldet
Høyre vil at innbyggerne skal ha færrest mulig skjema å forholde seg til, de skal være enkle og oversiktlige. Brukerne skal slippe å registrere de samme opplysningene flere ganger. Slik kan tid spares for begge parter. Skjema skal være elektronisk tilgjengelig.
Et enklere samfunn
Det skal være enkelt å orientere seg i det offentlige. Ved bruk av servicetorg skal brukeren kunne få svar på sitt spørsmål enten det er av kommunal, fylkeskommunal eller statlig art. Det offentlige er til for brukeren, ikke omvendt.
Arbeidet med å fjerne unødig byråkrati, detaljstyring og tungvinte rapporteringsrutiner skal intensiveres. Dette skal foregå parallelt i fylkeskommunen, staten og kommunene. Foreldede prinsipper skal ikke være førende på hvordan den fremtidige oppgaveløsningen skal være.
Fylkeskommunen som arbeidsgiver
Så lenge fylkeskommunen består skal de offentlige ansatte ha utviklende oppgaver, samtidig med at de skal føle trygghet og delaktighet i jobbsammenheng. Rollen som regional utviklingsaktør gir mulighet for kompetanseutvikling og oppdatering i samarbeid med kommuner og næringsliv.
Høyre vil:
- Sette innbyggerne/brukerne i fokus
- Ha mer service for skattekronene
- Forenkle skjema, ha færre reguleringer og mindre detaljstyring
- Jobbe for et enklere samfunn
- At fylkeskommunen skal være en regional utviklingsaktør i samspill med næringslivet og andre offentlige virksomheter.
4.SAMFERDSEL
Visjon: Hordaland skal ha et veinett og et kollektivtilbud som gir trygg transport med kort reisetid og lave kostnader for innbyggere og næringsliv i alle kommuner, samtidig som miljøet belastes minst mulig.
Hovedutfordringer: Store avstander i fylket, flaskehalser i veinettet og lange transportveier til markedene i utlandet gjør det nødvendig å satse på investeringer i veier og annen infrastruktur. Høyre vil derfor arbeide for at bevilgningene til veiinvesteringer i Hordaland økes. I tillegg til å øke bevilgningene vil Høyre bruke pengene i samferdselssektoren bedre: Vi vil frigjøre ressurser gjennom anbud og omorganiseringer. Høyres målsetning er at alle deler av fylket skal ha en sikker og moderne infrastruktur.
Høyre vil la private få prosjektere, bygge, vedlikeholde og drive havner, veier, jernbane og flyplasser. Vi vil privatisere Mesta AS (Veivesenets produksjondel). Alle oppdrag skal legges ut på anbud, og må gå til den entreprenøren som har det beste anbudet - uansett om dette er Vegvesenet eller en privat entreprenør.
De høye norske transport- og drivstoffavgiftene påfører vårt næringsliv en betydelig konkurranseulempe. Høyre vil arbeide for å redusere den samlete avgiftsbelastningen på kjøretøy.
Bredbåndstilknytning til internett er nødvendig for at Hordaland skal fortsette å utvikle seg som et ledende IKT-fylke. Etter Høyres mening er det offentliges oppgave å sikre konkurranse og forutsigbare rammebetingelser for utbyggere og operatører. Der hvor det ikke er grunnlag for kommersiell utbygging av bredbåndstjenester, bør myndighetene stimulere til utbyggingen.
Hordaland er avhengig av gode kommunikasjoner mot sør og nord, så vel som mot øst og vest. Når statlige styresmakter ikke innfrir må vi i Hordaland selv finne løsninger. Høyre vil løfte Hardangerbrua inn igjen på den politiske dagsorden. Hardangerbrua vil være et viktig bidrag til å redusere reisetiden mellom sør og nord i fylkets indre del, samt gi en forbedret kommunikasjon østover. En videre satsing på kyststamveien for å knytte fylkets ytre deler nærmere til nabofylkene og videre sørover mot kontinentet skal også prioriteres høyt.
Arnatunnelen er et av landets mest samfunnsøkonomisk gunstige veiprosjekt. Høyre vil være pådriver for at oppstart skjer snarest, gjerne i form av offentlig-privat samarbeid (OPS). Høyre mener veistandarden i deler av fylket er uakseptabelt dårlig. Manglende trafikksikringstiltak har medført en negativ utvikling med trafikkulykker av svært alvorlig omfang. For å motvirke dette er det nødvendig å gjennomføre ulike trafikksikrings- og utbedringstiltak av veistandarden på de mest utsatte strekningene i fylket. Høyre mener det er behov for større bevilgninger til rassikring og veiutbedring.
Høyre har sluttet seg til Bergensprogrammet. For å få bygget ut infrastrukturen i Bergen, har vi gått inn for et spleiselag med staten over en ny tiårsperiode. Dette innebærer at Staten deltar med betydelige midler til nødvendige investeringer, sammen med midler fra bompengeringen, Bergen kommune og Hordaland fylkeskommune.
Bergensprogrammet innebærer en omfattende og viktig satsning på transport, miljø og byutvikling i Bergen. Særlig viktig er bygging av ringvei Vest, Skansetunnelen og investering i et bedre kollektivtilbud. Høyre støtter gjennomføringen av Bergensprogrammet.
Høyre ser på det som en viktig oppgave å finne en løsning på kapasitetsproblemene mellom sentrum og Askøy/Sotra/Nordhordland. Et nytt fastlandssamband til Sotra må utredes.
Den utilstrekkelige utbyggingen av sikkerhetsinstallasjoner skaper usikkerhet for sjøtrafikken langs kysten. Høyre vil spesielt arbeide for å bedre sikkerheten for de hurtiggående skipene langs Norskekysten. Sikker skipstrafikk i Mongstad - Sture regionen må opprettholdes og styrkes, blant annet ved å opprettholde bemanningen ved Fedje trafikksentral.
Vi skal gjøre slutt på Flesland som melkeku for å finansiere resten av flyplassnettet. Dette kan gjøres ved å skille flyplassen ut som eget selskap. Inntektene fra start- og passasjeravgifter bør i større grad brukes for å gi reisende på Flesland et bedre tilbud. Det er viktig å gjøre flyplassen mer tilgjengelig fra sjøsiden.
Kollektivtrafikk
Høyre går inn for en prioritert kollektivtrassé fra Bergen sentrum og sydover. Høyre vil derimot ikke binde seg til et skinnegående alternativ som eneste løsning, men ønsker den løsningen som gir best effekt og fleksibilitet.
Høyere kollektivandel vil gi en bedre samlet transportavvikling, med reduserte køproblemer og forurensning i pressområder. Høyre vil videreutvikle og forbedre kollektivtilbudet slik at det kan være et attraktivt transporttilbud. Nøklene til bedre kollektivtransport er effektivitet, fremkommelighet, frekvens og pris.
I stamlinjenettet, fra Bergen sentrum til bydeler og nabokommuner, vil Høyre ha busser med hyppige avganger. Rutene legges ut på anbud. Anbudene skal vurderes ut fra rutetilbud, passasjerkomfort, pris og pålitelighet. Kollektivtransporten styrkes ved å etablere bedre og enklere rabattsystemer.
Høyre er positive til forsøksordningene der kommunene, blant annet Bergen, får større innflytelse på kollektivtrafikken.
For å få flere unge til å benytte seg av kollektivtransport ønsker Høyre å videreføre tilbudet med ungdomskort til en bredere aldersgruppe. Ungdomskortet skal også gjelde på ferge og hurtigbåt.
Bussruter må i større grad legges innom steder hvor folk bor og arbeider. Det etableres flere direkteruter og antall avganger økes. Reisetiden må reduseres. Bruk av lavgulvbusser og eller opphøyde platåer på holdeplassene, som sikrer rask av- og påstigning og kan bidra til redusert reisetid. Høyre ønsker at minst halvparten av bussparken i Bergen skal drives av miljøvennlig drivstoff i år 2008. Det vil være et viktig bidrag for å sikre en mest mulig miljøvennlig kollektivtransport at driften av trolleybusser i Bergen opprettholdes.
Høyre vil:
- gi folk tryggere veier ved å satse på rassikring og trafikksikkerhetstiltak
- gi barn trygg skolevei
- arbeide for at riksferjesamband blir gratis
- bygge Hardangerbrua
- være positive til at det blir arbeidet videre med den nye "Nordhordalandspakken"
- redusere bruken av piggdekk ved hjelp av positive virkemidler
- bygge alternativ seilingsled for cruisetrafikk til Bergen
- prioritere videre utbygging av kyststamveien
- følge opp fylkestingsvedtak om en realisering av Jondalstunnelen
- videreutvikle kollektivtransporten til å bli et fremtidsrettet transportsystem
- sikre et godt og tjenelig kollektivtilbud i distriktene
- at ruter i kollektivtransporten skal ut på anbud
- at det innføres ukekort og dagskort i tillegg til det nåværende månedskortet
- at innsparte midler ved en anbudsordning skal brukes til å gi et bedre og billigere kollektivtilbud. I tillegg innføres et system hvor busselskapene blir premiert ved vekst i passasjertallet
- øke kollektivandelen for rushtidsreiser i og omkring Bergen
- sørge for at passasjerer får bedre og billigere rabattsystemer på bussen
- stille betingelser i forbindelse med rutekonsesjon/anbud slik at kollektivtrafikken gjøres lettere tilgjengelig for funksjonshemmede
- bedre transporttjenesten for funksjonshemmede. Når disse tjenestene kjøpes etter anbudsprinsippet vil det offentlige spare penger. Disse pengene skal brukes til å utvide og bedre transporttilbudet for funksjonshemmede
- ha et mer effektivt billetteringssystem
5. NÆRING
Visjon: Hordaland skal være et fylke der forholdene ligger til rette for et allsidig og konkurransekraftig næringsliv
Hovedutfordringer: Rammevilkårene for regionen og næringslivet må forbedres ved at
det må bli billigere og lettere å drive næring
bedriftene må ha tilgang på utdannet arbeidskraft og kapital.
det må lønne seg å la egenkapitalen bli i bedriftene
der må være stabile rammebetingelser
offentlig sektor må reduseres og effektiviseres
Vestlandet må ha større selvbestemmelse og utføre mer av statens forvaltning
·
Tilrettelegge bedre rammebetingelser for all næringsvirksomhet
Høyre vil sikre konkurransekraften til bedriftene i fylket. Det er viktig med et robust og sterkt næringsliv.
Det er ikke hensiktsmessig å støtte bedrifter, steder og bransjer selektivt. Fokuset bør ligge på omstillingstiltak hvor vi kan utnytte våre fortrinn. Slik kan vi videreutvikle regionens ressurser på en bedre måte, og få større verdiskapning, nyskapning og flere arbeidsplasser som resultat.
Stimulere til entreprenørskap, omstilling og nyskaping
Det pågår en konsentrasjon i næringslivet. Det er snart bare filialer igjen av privat næringsvirksomhet. Vi trenger mer mangfold og flere lokaleide bedrifter. Bedrifter skalles av i en faretruende fart og det er vanskelig for grundere å komme i gang. Det offentlige må bli bedre til å legge til rette for nyetableringer.
Stimulere til tilgang på risikovillig kapital
Utviklingen med større konsentrasjon i finans og offentlige kapitaltilbydere har gjort det vesentlig vanskeligere for mindre bedrifter å skaffe kapital.
Stimulere til større bearbeiding av råvarene
Flere bedrifter i fylket vil kunne bearbeide produktet mer dersom det blir tilrettelagt for det. Høyre vil ha markedsorientering og mindre produksjonsfokus.
Videreutvikle regionens ressurser og fortrinn
Innenfor olje- og energisektoren er det viktig at det bygges ut infrastruktur for økt bruk og distribusjon av naturgass. Det bør generelt stimuleres til videreforedling av olje og gass i distriktene. Det bør bygges gasskraftverk for å øke produksjonen av elektrisitet. Samtidig bør vannkraft fortsatt være en sterk verdiskapende faktor lokalt.
Oppdrettsnæringen bør stimuleres til oppdrett av flere fiskeslag. Det bør også tilrettelegges for at fiskerinæringen i større grad enn i dag videreforedler fisken selv.
Det er viktig å stimulere til god rekruttering til skipsfartsnæringen og bevare det lokale maritime miljø. Den maritime utdanningen i Bergen må styrkes, og Maritim Høgskole bør opprettes i Bergen.
Det må stimuleres til en felles organisering og markedsføring av reiselivet i Hordaland. Vilkårene for reiselivsbransjen bør forbedres ved å redusere avgiftsbelastningen på næringen. Fylket trenger også et bedre kommunikasjonstilbud. Det bør legges til rette for flere direktefly fra Bergen. Byen bør også etableres som internasjonal snuhavn for cruisefarten.
Utarbeide en realistisk strategiplan for landbruk og skogbruk
Høyre vil motivere næringen til tiltak som skal gi økt satsning på verdiskapning og nyskapning i landbruket. Det bør blant annet innledes et enda tettere samarbeid mellom landbruk og reiseliv. Landbruksforvaltningen må bygges ned, og det er viktig at det stimuleres til bedre utnyttelse av skogressursene og satsing på nyskapning.
Kunnskap og utdanning
Næringslivet må ha tilgang på kompetanse. Samarbeidet mellom universitetet, høgskoler og næringsliv må bli sterkere, og det bør stimuleres til nettverksbygging. Kompetansen i Bergen må gjøres tilgjengelig for hele fylket og resultatene bør spres bedre. Forskningen må styrkes og det er et behov for å utdanne flere fagfolk. Folk må forberedes på et samfunn hvor endringer skjer stadig raskere.
Bedre kommunikasjoner
En av utfordringene er å gjøre veien til markedene kortere. Det er også viktig å tenke regionalt i forhold til kommunikasjon. Fylket trenger bedre veier, fergefri kyststamvei og indre stamvei nord-sør. Hardangerbroen er et viktig prosjekt for næringslivet i indre deler av fylket, og for kommunikasjon øst/vest.
Bredbånd må være tilgjengelig i hele fylket
Redusere, modernisere og konkurranseutsette offentlig sektor
Ved å utvikle en Vestlandsregion kan vi effektivisere driften av fylkeskommunene. Samtidig må vi øke brukervennligheten og kvaliteten på tjenester fra det offentlige. Offentlige tjenester må konkurranseutsettes i større grad. Forutsigbare rammebetingelser og forenkling av et komplisert regelverk er nødvendig. Skjemaveldet må reduseres bl.a. ved bruk av Internett. Det offentlige eierskapet i næringslivet må bygges ned. Ressursene som frigjøres fra offentlig sektor skal bidra til å gi næringslivet bedre rammebetingelser.
Påvirke sentrale beslutningstagere
Fylkespolitikerne skal også tale fylkets sak overfor sentrale myndigheter. Høyre vil arbeide for at Hordaland får sin del av overføringer pr.hode, andel offentlige kontorer, nasjonale skoler og forskningsinstitusjoner. Det må også utvikles et nettverk for påvirkning og samhandling når fylkets sak skal formidles mot Oslo.
Høyre vil:
At Hordaland aktivt skal påvirke sentrale beslutningstakere
Ha mindre lover, regler og reguleringer
Forbedre veinettet på Vestlandet. Alle bedrifter må ha tilgang til bredbånd.
Ha lavere avgifter og mindre bedriftsskatt
Arbeide for at det blir lavere kommunikasjonsutgifter
Det skal tilrettelegges for at risikokapital blir interessert i å investere i Norge
Gi "fødselshjelp" til nyetableringer
Stimulere til strukturendringer for å skape livskraftige bedrifter
At staten må effektivisere og klare seg med mindre inntekter
La staten bestille og næringslivet utføre en rekke av dagens offentlige tjenester
Være aktiv for å få offentlig forvaltning flyttet til Hordaland
·
6.MILJØ
Visjon: Miljø for fremtidens generasjoner gjennom en bærekraftig utvikling i fylket vårt
Hovedutfordringer:
- Miljøvennlige tiltak må belønnes
- Sørge for en offensiv miljøpolitikk
- Kartlegging og forsking på miljøsynder vi i dag ikke kjenner konsekvensene av
- Ta i bruk ENØK-teknologi
- Kamp mot forurensning. Utslippene fra Sellafield må stoppes
- Vi må ikke glemme gamle miljøsynder
En offensiv miljøpolitikk må bygge på 'føre var' - prinsippet, at tiltakene må settes inn der de får størst miljøeffekt pr.krone, at forurenser skal betale, og at god miljøadferd skal belønnes.
Høyre vil satse på ENØK, økt bruk av varmepumpeteknologi og ny bioenergi. I tillegg bør det satses på vindkraft, solenergi og tidevannsenergi. Gasskraft vil være et viktig tillegg til eksisterende kraftproduksjon og et miljøvennlig alternativ. Vi må bygge opp kraftproduksjonen slik at vi slipper å importere skitten kullkraft og kjernekraft.
De radioaktive utslippene fra Sellafield-anlegget i Storbritannia fører til kraftig stigning i technetiumnivåene i havvann og maritime organismer som skalldyr og tang. Dette gir grunn til bekymring for vårt fylke fordi eksportmarkedene har vist seg å være særlig følsomme i forhold til radioaktiv forurensing. Vi kjenner ikke konsekvensene av radioaktive utslipp for fiskeriene og livet i havet. Sellafield må stoppes, og det må bli bedre kontroll med utslipp fra skipsfart langs Norskekysten.
Økt kollektivandel er et viktig miljøtiltak. Høyre vil satse på kollektivtransport for å redusere utslipp, og rushtidsproblemer. Høyre vil og stimulere bruken av transportmidler med liten eller ingen forurensning som el-biler og gassdrevne ferger, busser og biler.
Flere og flere bedrifter ser at investering i miljøvennlig teknologi kan gjøres til et konkurransefortrinn. Derfor vil Høyre at reguleringer og avgifter som virker hemmende i forhold til miljøvennlig teknologi fjernes.
Oljevernet i Hordaland må organiseres på en tilfredsstillende måte. Vi kan ikke gå på akkord med sikkerheten langs kysten. Hovedbasen for oljevernet flyttes til Fedje. Høyre ønsker å stanse risikabel sjøtransport langs Norskekysten.
Ved offentlige innkjøp og investeringer bør det i så stor grad som mulig tas hensyn til miljø. Miljøvennlige produkter skal foretrekkes, og investeringer skal ikke gjøres dersom de klart strider mot miljøpolitiske mål.
Tilgang på rent miljø, urørt natur og grønne lunger må sikres for alle. Derfor vil Høyre bedre rekreasjonsmulighetene lokalt og regionalt og sikre allmennheten tilgang til fellesareal.
Høyre vil:
- Utforme avgifter slik at miljøsyndere straffes og miljøvennlige tiltak belønnes
- Vurdere alternative energiløsninger ved utbygginger
- Satse på miljøvennlig kollektivtransport
- Ta miljøhensyn ved innkjøp og investeringer
- Stanse risikabel sjøtransport langs norskekysten
7.VESTLANDSREGIONEN
Visjon: Et samstemt, sterkt og samarbeidende Vestland
Hovedutfordringer:
- En større del av verdiskapingen skal komme Vestlandet til gode
- Gjøre Vestlandet best i regionsklassen
- Greie å se Vestlandet som en region - også i lokaliseringsspørsmål
- Samordne og utnytta ressursene til regionens beste
- Ta vare på og utvikle eksisterende kompetanse
- Ta hele Vestlandet i bruk
- Bygge ut en infrastruktur som gir lettere tilgang til internasjonale markeder og som knytter Vestlandet nærmere sammen
Vestlandet - beste region i landet
Et Vestlandsråd utgått av Vestlandsfylkene må ha et felles ansvar for utviklingen av Vestlandet som region til det beste for oss som bor her. Målet er å bli best på næringsutvikling, kompetanse, infrastruktur og mangfold i kultur og bomiljø. Et forpliktende samarbeid mellom fylkeskommunene er et steg på veien for å oppnå disse målene.
Se Vestlandet som en region - også i lokaliseringsspørsmål
Byer og bygder på Vestlandet har ofte kjempet mot hverandre i lokaliseringsspørsmål. Dette har dessverre også skjedd i sammenhenger der sjansene for å få en "vestlandsvinner" hadde vært større dersom vi hadde stått sammen. Vestlandet må ha styrke og vilje til å se stort på egne fylkesinteresser og være åpne for hva som tjener regionen best.
Samordne og utnytte ressursene til regionens beste
Vestlandet har store naturressurser og er stor på eksport. Målet må være at vi også skal være best på produktutvikling, mangfold og kvalitet, både for eksport og for hjemmemarkedet. En hovedutfordring blir å ta vare på det vi har gjennom samordning og samarbeid. Kreativitet må priortieres og det må legges til rette for at de gode ideene får utvikle seg.
Ta vare på og utvikle eksisterende kompetanse
Vestlandet har mange faglig sterke kompetansemiljø, men må bli bedre i praktisk forsking og næringsutvikling. Østlandsregionen trekker til seg mange ungdommer etter avsluttet utdanning. Denne utviklingen må snus.
For å kunne konkurrere må vi bruke den kompetansen som finnes og gi mulighet til videreutvikling. Universitet, høgskoler og andre utdanningsinstitusjoner må komme i nærmere dialog med næringslivet. Gjennom aktiv deltaking ute i praksisfeltet kan utdanningsinstitusjonene bli bedre bidragsytere til vekst og utvikling. Dette vil gjøre det mer interessant for studentene å bli værende på Vestlandet etter fullført studie.
Ta hele Vestlandet i bruk
Byområdene vokser mer enn utkantstrøk, og kystområdene mer enn innlandet. Utfordringen blir å ta vare på og videreutvikle næringslivet i områder med positiv sysselsettingsutvikling og motvirke fråflyttingstendensen i utkantene. Arbeidsmarkedsregionen må utvides gjennom bedre infrastruktur og nye fleksible arbeidsplasser via IKT. Slik legges det til rette for en økt desentralisering av arbeidsplassene, samtidig som man også bidrar til å skape nye.
Bygge ut en infrastruktur som gir lettere tilgang til internasjonale markeder og knytter Vestlandet nærmere sammen
Vestlandet sitt bidrag til utbygging av samferdsel er stort. Vi betaler betydelige summer i bompenger og ferger samme hvor vi reiser i egen region. For næringslivet er dette en ekstra kostnad som gir et økt krav om lønnsom drift. For mange innbyggere er dette også en daglig ekstrautgift. Interessene innen samferdsel må samordnes. Regionen må arbeide for privat finansiering av store samferdselsprosjekt for å få fortgang i utbyggingen. Det må legges vekt på å få bygd ut gjennomgående traseer som kyststamveg og en indre stamveg. Havner og flyplasser må tilpasses næringslivet sitt behov for effektiv og rask transport.
Høyre vil:
- Gjøre jobbene på Vestlandet mer attraktive
- Få offentlige institusjoner og organisasjoner til Vestlandet
- Gjøre fordelene med å etablere seg på Vestlandet mer synlig i kampen om arbeidskraft og kompetanseetablering
- Opprettholde og videreutvikle de etablerte kompetansemiljøene innen olje og gass
- Trappe opp forskings- og utviklingsinnsats for å finne løsinger på utfordringene innenfor havbruk og fiske.
- Vektlegge rekruttering av arbeidskraft med høy kompetanse til regionen
- Legge til rette for at bedriftene kan drive forskings- og utviklingsarbeid
- Ha felles profilering av regionen på den internasjonale arena
- Ta vare på og videreutvikle det unike i reiselivssammenheng - kyst, fjord, fjell og fonn
- Utvide arbeidsmarkedsregionen ved å legge til rette for nye fleksible arbeidsplasser via IKT.
- Samordne Vestlandet sine rettmessige krav til bedre infrastruktur.
- Utvide arbeidsmarkedsregionen gjennom bygging av bruer, tunneler og nye veier
- Snarest få på plass en fergefri kyststamvei for å binde Vestlandet sammen
- Prioritere utbedring av RV13 for å gi de indre delene av Vestlandsfylka bedre kommunikasjonsmuligheter
- Etablere en tollfri havn på Vestlandet
- Høyre vil opprettholde et fullverdig sykehustilbud og akuttberedskap i Odda, Stord og Voss
- Legge til rette for vekst innenfor havbruk og få flere konsesjoner
- At Vestlandet må få beholde mer av verdiene som blir skapt i regionen
8.KULTUR
Visjon: Økt livskvalitet, toleranse, identitet og samhold
Hovedutfordringer:
Betingelser for kultur
Ta i bruk hele fylket
Rom for kreative forskjeller
Utvikling av lokale fortrinn
Nye kulturelle utfordringer
Fylkeskommunens rolle
De frivillige organisasjoner
Økt privat initiativ
Utvikle de offentlige kulturelle institusjoner
Fylkeskommunen som kulturpolitisk aktør
Kulturfellesskap og kulturopplevelser gir livsglede og livsstyrke i møte med hverdagslivets utfordringer og krav. Høyre vil medvirke til at fylkeskommunen er en regional utviklingsaktør med en aktiv og nyskapende kulturpolitikk. Dette vil kunne gi gode livsvillkår med øket næringsutvikling og bedre infrastruktur i hele fylket.
Betingelser for kultur
For å tiltrekke seg nye arbeidsplasser vil et aktivt kulturliv ha en sentral plassering i kommuner og fylket. Målet er å skape et livsgrunnlag for enkeltindividet der de ønsker å uttrykke, utvikle og engasjere seg selv i boområder, nærområder og kommuner.
Lysten og trivselen ved å bo et sted er rammebetingelsene for et godt næringsliv med positiv utvikling.
Målet med å få en sterkere satsing på kultur til innbyggerne i fylket blir derfor å øke innbyggernes livskvalitet med konkrete holdepunkter som gir enkeltindivider verdier. De eldre er en ressurs og deres erfaring og kunnskap må komme alle til nytte. Vi har bruk for deres innsats og medvirkning.
Kultur gir identitet, toleranse og samhold.
Et aktivt kulturliv gir også ringvirkninger for næringsliv og turisme, samt arbeidsplasser og muligheter for kunstnere i lokalmiljøet.
Rom for kreative forskjeller
For å løse fremtidige utfordringer trenger vi kulturelt mangfold. Gjennom å legge forholdene til rette for dette, kan vi skape en kultur for forskjeller. Det er mangfold som gir grunnlaget for en styrket forståelse mellom mennesker.
For å nå disse målene skal vi i første rekke spille aktivt på de ressursene som er tilgjengelige både i eksisterende infrastruktur, organisasjoner og bedrifter. Vi i Hordaland Høyre mener at gjennom utforming av allerede eksisterende og nye offentlige bygg, ligger der store ubenyttede muligheter. Skoler og andre offentlige rom blir for lite brukt i dag. Her kan vi legge forholdene til rette slik at det offentlige rom blir benyttet langt bedre.
Utvikling av lokale fortrinn
Lokale fortrinn vil få økt betydning. Hardanger har sin vakre natur - men de har også mye mer. Dale har sin egenart med bratte fjellsider. Vi i Høyre mener dette kan gi muligheter for nye kulturarenaer og arbeidsplasser. Kultur er viktig for å skape turisme og styrke næringslivet lokalt.
Lokale møteplasser
Høyre ønsker å oppmuntre eiere av kjøpesentre og næringsbygg til satsing på estetisk utforming og tilrettelegging for kulturaktiviteter.
Nye kulturelle utfordringer
Norge har alltid fått sterke kulturimpulser fra utlandet. Bl.a. får vi nye muligheter og impulser gjennom at personer fra andre kulturer kommer til landet vårt.
Samtidig setter den tekniske utviklingen stadig sterkere preg på vår utvikling og hverdag. Det blir stilt store krav til oss gjennom slik påvirkning. Høyre vil legge til rette for at vi som individer selv er med å sette premissene for denne påvirkningen.
De frivillige organisasjonene
Høyre vil støtte opp om de frivillige organisasjonene og deres uavhengige stilling. Samspillet mellom de frivillige organisasjonene, private, og det offentlige er en viktig drivkraft i vestlandskulturen.
De frivillige organisasjonene yter betydelige bidrag til å skape en meningsfylt fritid og økt trivsel. Innen frivillig organisasjonsliv drives allsidig virksomhet som er forebyggende blant barn og ungdom i forhold til rus og kriminalitet.
Hver enkelt organisasjon bidrar til å styrke det kulturelle mangfoldet på sin måte. Høyre vil legge til rette for et bredt tilbud uansett hvor man bor i fylket.
Høyre støtter det verdifulle arbeidet idrettsorganisasjonene utfører, både i forhold til aktivisering, samhold og folkehelsen generelt.
Høyre vil prioritere satsing mot barn og unge, og tilrettelegge for en meningsfylt fritid. Høyre ser ungdommens fylkesting som et interessant forum for ungdoms meninger, og vil arbeide for at dette forum blir et mest mulig representativt organ for ungdom i Hordaland.
Høyre mener at fylkeskommunens rolle i forhold til de frivillige organisasjoner er å skape vekstgrunnlag for et rikt foreningsliv gjennom å bidra til å opprettholde en nødvendig infrastruktur i organisasjonslivet. Herunder kommer adgangen til å kunne benytte fylkeskommunale bygg til foreningsvirksomhet.
Høyre vil:
Styrke kulturtilbudet for barn og unge
Sette inn ressurser for gjennomføring av museumsreformen
Sette kulturminnevernet i en bredere samfunnsrolle
Styrk kunst - og kulturinstitusjoner i Hordaland i samarbeid med sentrale myndigheter.
Bidra aktivt til utvikling av nyskapende kulturliv
Støtte opp frivillige lag og organisasjonsarbeid
Satse på kulturlinjer i videregående skole
Stille fylkeskommunale bygg til råd for kulturaktiviteter
·
