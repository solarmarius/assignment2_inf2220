
16.4.97:
Peter Angelsen,
NORSK ØKONOMISK SONE PÅ 250 NAUTISKE MIL
Peter Angelsen fra Senterpartiet fremmet i dag en interpellasjon i Stortinget til fiskeriministeren der han tok opp problemene med det uregulerte fisket i Smutthullet. Dette fisket, som har pågått siden begynnelsen av 90-tallet, har ført til en betydelig overbeskatning av den kvoten som Norge og Russland i samarbeid fastsetter hvert år. Angelsen pekte bl. a. på at norske fiskere har måttet redusere sine uttak dramatisk over flere år for å kunne gjenoppbygge bestanden av norsk-arktisk torsk til et forsvarlig nivå. Bare i årene 1994-96 ble det fisket 83 000 tonn torsk i Smutthullet av fartøyer uten kvoterettigheter hvorav islendingene var de ivrigste.
-Det var forsmedelig for norske fiskere å måtte oppleve at trålere fra Island og andre nasjoner tok seg til rette og fisket på en bestand som de selv hadde måttet redusere sitt fiske på gjennom flere år. En fikk nærmest følelsen av at andre tok penger ut av banken som en selv hadde satt inn uten at de ble betalt tilbake sier Angelsen i en kommentar fra Stortinget.
Angelsen minnet fiskeriministeren på at både Island og andre nasjoner hadde varslet at fisket ville bli gjenopptatt i år, og at den første tråleren uten kvoterettigheter allerede var på plass i Smutthullet i slutten av mars måned.
- Regjeringen må sørge for at dette fisket blir brakt til opphør, og slik vi i Senterpartiet nå ser det må Regjeringen nå utrede mulighetene for et samarbeid mellom Norge og Russland om en utvidelse av de to lands økonomiske soner til 250 nautiske mil.
I tilknytning til debatten leverte Angelsen et forslag om et slikt tiltak som ble vedtatt oversendt til Regjeringen som et oversendelsesforslag.
