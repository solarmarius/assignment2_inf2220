
Dato: 09. desember 2005
Utenrikspolitisk talsmann i FrP, Morten Høglund
FrP krever fokus på fisk i WTO-forhandlingene
Utenriksminister Jonas Gahr Støre redegjorde i dag for Stortinget om de pågående WTO-forhandlingene. FrPs utenrikspolitiske talsmann Morten Høglund, oppfordret ministeren om å fokusere på mulighetene for norsk fiskeeksport fremfor problemene for norsk landbruk.
- Fokuset har vært alt for stort på hvilke problemer norsk landbruk vil kunne møte i WTO-forhandlingene, og alt for lite på hvilke muligheter som forhandlingene kan åpne opp for norsk fiskeeksport, sier Morten Høglund.
- Fiskeindustrien er uten tvil viktigere for Norge enn det landbruket er. Det er her vi har de største naturlige fortrinn og det er her de økonomiske interessene er størst. Norge bør derfor fremfor alt annet forsøke å få til en avtale som åpner opp for norsk fiskeeksport. Dette må være førsteprioritet, krever han.
Høglund avviser også at FrP vil støtte et eventuelt norsk veto. - Dette bør ikke være norsk politikk. Dette vil fremfor noe være ødeleggende for norsk fiskeeksport, mener han.
- For FrP er det også viktig å tenke på hva som vil være det beste for folk flest. En eventuell avtale i Hong Kong vil være en gavepakke til det norske folk i form av billigere matvarer, samtidig som det vil være det beste bidraget vi kan gi for å bekjempe fattigdom.
- Hittil har den vestlige politikken vært basert på at man gir med den ene hånden i form av bistand, og tar tilbake med den andre hånden i form av skyhøye toller og handelshindringer. Denne politikken har vært en katastrofe for de fattige landene, der primærnæringen er landbruk, avslutter Høglund.
Morten Høglund vil være tilstede under forhandlingsmøtet i Hong Kong, og er tilgjengelig for kommentarer under forhandlingene.
