
03.12.02
Magne Aarøen (KrF)
Kamp mot "rusbrusen"
Som ei følgje av vedtak i EFTA-domstolen måtte alle parti på Stortinget gå med på å behandle alle alkoholdrikke med same alkoholinnhald likt. Dette er eit av dei største tilbakesteg for norsk alkoholpolitikk på lang tid. Det er grunn til å frykte at det vil føre til auka alkoholbruk, særleg mellom ungdomen. Sjeldan har KrF måtte stemme for noko som vi har vore så sterkt i mot. Frå KrF si side vart det i debatten streka sterkt under at i samband med den gjennomgangen regjeringa skal ha av alkohollova og andre tiltak i samband med rusbrussaka, må ei rekke tiltak vurderast. Utan på førehand å ta stilling til kva som kan virke og som det kan skaffast fleirtal for, ønskjer KrF at både at mellom anna omsetningsform, pris og aldersgrenser skal vurderast.
I regjeringa si handlingsplan mot rusmiddel er det slått fast at pris og tilgang er dei to viktigaste faktorane for alkoholomsetnaden. Regjering har i handlingsplanen også sagt at ein vil arbeide for å få ned alkoholbruken i samfunnet. I debatten om rusbrus i Stortinget opplyste sosialministeren at forskningsinstituettet SIRUS har fått i oppdrag å gje råd om kva tiltak som kan påverke alkoholomsetnaden.
I debatten på Stortinget vart KrF kritisert for at vi ikkje ville stemme for eit framlegg frå SV, Sp og Ap om å pålegge regjeringa å kome med "omsetningsavgrensande tiltak". Dette har regjeringa alt varsla Stortinget at den er i gong med, noko som regjeringspartia har synt til i ein eigen merknad og difor ikkje fann grunn til å seie ein gong til.
Kravet frå EFTA-domstolen er likebehandling. KrF vil difor oppmode alle kommunar, som ikkje har ølmonopol, om å vurdere det på nytt. Då vil ein saman med ølet også få rusbrusen bort frå butikkhyllene og daglegvarer og inn på ølmonopolet. Det er likebehandling. Etter EFTA-domen trur eg mange fleire vil sjå det som eit godt alkoholpolitisk tiltak.
