
14. juni 2000
Asmund Kristoffersen
- Offentlige sykehus må ikke gjøres til forretningsobjekt
Odelstinget behandlet tirsdag 13. juni 2000 en ny lov om sykehusselskap, som åpner for å gi offentlige sykehus nye muligheter for organisering. - Siktemålet med den nye loven er å gi sykehusene en mulighet til større grad av ansvar. Men det offentlige ansvaret skal ikke svekkes, og overordnet styring og forvaltningsrettslige prinsipper blir ivaretatt, sa saksordfører Asmund Kristoffersen.
Kristoffersen understreket at Arbeiderpartiet avviser at offentlige sykehus skal kunne organiseres som aksjeselskap og at partiet foreslår lovforbud mot dette. Aksjeloven er en lov for begrenset offentlig ansvar, og den dermed går på tvers av prinsippet om fullt offentlig ansvar. Aksjeselskap er også først og fremst tilpasset styring av forretningsmessig eller annen næringsvirksomhet med utbytte som formål.
- Arbeiderpartiet og jeg mener at norske offentlige sykehus ikke skal gjøres til forretningsobjekt. Og jeg tror det er grunn til å understreke følgende for de som gjerne vil åpne for aksjeselskap i norske sykehus: Åpner en først for aksjeselskap, så åpner en også for muligheten for konkurs. Den meget dagsaktuelle situasjonen i norske sykehus er nettopp konkurslignende situasjoner for mange sykehus, sa Kristoffersen.
Kristoffersen var meget overrasket over at sentrumspartiene, og da særlig Senterpartiet, åpner for muligheten for aksjeselskap. - Jeg er klar over at disse partiene i merknads form ikke tilrår aksjeselskapsformen og i felles merknader med Ap og SV går langt i å fraråde selskapsformen. Men ved likevel å holde muligheten åpen for å si ja til aksjeselskap, har de langt på vei fratatt seg muligheten til å si nei. For en kan ikke si både ja og nei. Siden det var så viktig å ha denne muligheten, må jeg spørre: Hvilke offentlig eide sykehus er det en tenker på som kunne egne seg som aksjeselskap?
Kristoffersen pekte på at sykehusenes drift blir påvirket av en rekke reformer i helsesektoren, som bl.a. fritt sykehusvalg på samme behandlingsnivå, innsatsstyrt finansiering, klarere pasientrettigheter, klarere lederansvar og skjerpete krav til effektiv ressursutnyttelse. Dette krever at sykehusene raskere enn tidligere må omstille seg og tilpasse driften i forhold til pasienttilgang og økonomi.
- Loven om fylkeskommunalt sykehusselskap gjør nok nødvendige forandringsprosesser noe enklere enn dagens rene forvaltningsmodeller, bl.a. ved at selskapet blir en selvstendig rettslig og økonomisk enhet. Men det er grunn til å understreke at fylkeskommunen er fullt ut ansvarlig for selskapets gjeld, og at konkurs selvsagt ikke er mulig. Det må også være en forutsetning at fylkeskommunale sykehusselskap inngår i samarbeidet i helseregionen på lik linje med andre sykehus og er en del av de regionale helseplanene, sa Kristoffersen.
Kristoffersen mente den nye loven vil legge til rette for en klarere rollefordeling av ansvarsdeling mellom oppdragsgiver, dvs. fylkeskommunen, og den som gjennomfører sykehustjenestene. - Med innføringene av denne loven har Helse-Norge fått en ny mulighet, der det fylkeskommunale nivå avgjør om denne mulighet skal benyttes, avsluttet han.
