
4. oktober 1999
Fra stortingsrepresentant Lars Rise
- Gledelig økning i miljøsatsingen
- Regjeringens økte satsing på miljø i statsbudsjettet er svært gledelig og dette sender viktige signaler om en ny vilje til å prioritere miljøhensyn. Jeg forventer at opposisjonen støtter dette slik at vi kan få til en ønsket opptrapping for et bedre miljø. Det uttaler Kristelig Folkepartis miljøpolitiske talsmann, Lars Rise i forbindelse med fremleggelsen av statsbudsjettet.
Opptrappingen skal brukes til å forhindre at helse og miljøfarlige kjemikalier fører til skade på helse og miljø. Dette innebærer økt innsats for å bli kvitt de farligste kjemikaliene, bedre informasjon og kartlegging og opprydding i forurensede områder.
Det er foreslått å styrke det lokale arbeidet med å redusere utslipp av klimagasser. Lokale energi- og klimaplaner skal utvikles og det gis støtte til et program for miljøvennlige boliger.
Allmennhetens tilgang til kyst- og strandsonen skal også forbedres. - Det er viktig at det i den forbindelse er avsatt midler til å sikre viktige områder rundt Oslofjorden, uttaler Rise.
Fjorårets satsing på miljøovervåkning følges opp med en økning på 7,5 millioner kroner. Det vil si at det i 2000 vil brukes om lag 80 millioner kroner til dette formålet.
Videre legges det til rette for at regional planlegging skal kunne ivareta sentrale politiske utfordringer slik som sikring av biologisk mangfold og tilgjengelig til kystsonen.
