
2. mars 1998
Sentralstyret
Eldresatsingen skal ha høyeste prioritet
Uttalelse fra Arbeiderpartiets sentralstyre 2. mars 1998.
Med handlingsplanen for eldreomsorgen - Trygghet - respekt - kvalitet - la Arbeiderparti-regjeringen grunnlaget for en storstilt nasjonal utbygging av pleie- og omsorgssektoren. Målet er å sikre den nødvendige omsorgen for dagens og framtidas brukere. Til sammen 30 milliarder kroner vil bli stilt til disposisjon for kommunene de nærmeste fem åra for å løse oppgavene.
Alle kommuner er pålagt å utarbeide planer som grunnlag for tildeling av statlige midler. I disse dager mottar departementet kommunenes planer, etter at det har vært gjennomgått av fylkesmennene. Dermed begynner vi nå å få en samlet oversikt over hvordan kommunene vil møte økningen i antallet pleietrengende eldre ved utbygging av omsorgsboliger, sykehjemsplasser og styrking av bemanningen.
Arbeiderpartiet vil følge nøye med i regjeringens oppfølging av selve handlingsplanen og forholdet til kommunene. Arbeiderpartiet frykter at regjeringens politikk på andre områder kan bidra til å undergrave reformen. Kontantstøtten vil vanskeliggjøre personellsituasjonen, og den generelle økonomiske politikken regjeringen fører, vil kunne påvirke eldresatsingen negativt. Med Eldre og helse først mener Arbeiderpartiet at disse oppgavene må ha høyeste prioritet i budsjettsammenheng.
Før framleggelsen av statsbudsjettet til høsten må regjeringen legge fram en oversikt over framdrift og status i gjennomføringen av eldreplanen.
Arbeiderpartiets sentralstyre oppnevner et utvalg under ledelse av
Tore Hagebakken, sentralstyret, som skal følge med i regjeringens arbeid med handlingsplanen for eldreomsorgen. Utvalget vil, om nødvendig, komme med forslag til tiltak for at målene i planen skal nås.
Utvalget vil blant annet se på
· personellsituasjonen, som krever nytenking og økt utdanningskapasitet
· finansieringsordningene for bygging av sykehjem, hvor det bør vurderes tilpasninger utfra at byggeprisene generelt har økt den senere tid og kan variere forholdsvis mye fra område til område
· en gjennomgang av driftssituasjonen på bakgrunn av planene kommunene har utarbeidet
· fylkesmennenes ressurser i oppfølgingen overfor kommunene
