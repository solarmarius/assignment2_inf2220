
3.8.2004
Morten Lund (Sp)
Hemmelighold om WTO skremmer
- Det er oppsiktsvekkende at den norske landbrukspolitikken som har blitt fastlagt gjennom årelange og åpne debatter, vips over natten endres ved at regjeringen bak lukkede dører forhandlet vekk 20 000 årsverk i landbruket, sier Morten Lund finanspolitisk talsmann i Senterpartiet. -Og det har skjedd uten noen mulighet for at de mest berørte næringsdrivende eller politikerne har blitt informert og rådspurt. Dette er ikke et moderne demokrati verdig.
Lund spår at økt hemmelighold og manglende innsyn i internasjonale forhandlinger kommer til å bli mer vanlig i årene fremover. Han viser til hvordan frivillige organisasjoner og interesseorganisasjoner blir kastet på gangen og avvist når de søker informasjon som er viktig for deres medlemmer. - I Norge har vi tradisjon for å ta med de som blir berørt av politikken, i utformingen av den. Det er tydelig at slike verdier ikke når opp mot effektivitetskravene ved internasjonale forhandlinger, sier Lund og viser til behandlingen av Utviklingsfondet, Attac, norske landbruksorganisasjoner og andre organisasjoner som var på plass for å følge utviklingen rundt WTO forhandlingene i Geneve.
