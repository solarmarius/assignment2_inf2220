
8.12.2005
SENTERPARTIET
Ivar B. Prestbakmo, ny leder i Sps kommunalutvalg: - Kommune-Norge på rett vei med Sp i ny regjering
- Regjeringsskiftet i høst har ført til at kommune-Norge nå kan se framtiden lysere i møte. Ny regjering og Åslaug Haga som kommunalminister med 5,7 milliarder mer til kommuner og fylker neste år gir en positiv utvikling for tjenestetilbudet som barnehager, skoler og eldreomsorg. Dette er en helt nødvendig snuoperasjon etter mange år med seigpining under Bondevik 2-regjeringen, sier Ivar B. Prestbakmo, som er ny leder i Senterpartiets kommunalutvalg.
- Allikevel står kommuner og fylker framfor store oppgaver, som kommunalutvalget og jeg gleder oss til å ta fatt på, sier Prestbakmo. Han nevner spesielt demokrati- og forvaltningsreformen, fornying av inntektssystemet for kommunene og et nytt og sterkere regionalt forvaltningsnivå. - Jeg ser fram til et tett samarbeid mellom kommunalutvalget og kommunalminister Åslaug Haga og resten av Senterpartietets folk i KRD i disse og mange andre saker, sier Prestbakmo.
- Senterpartiet har lenge hatt et kommunalutvalg, oppnevnt av partiets sentralstyre, som ikke minst har spilt en viktig koordinerende rolle mellom ulike kommunalpolitiske arenaer. Utvalget skal også delta i utviklingen av partiets valgkampopplegg foran kommune- og fylkestingsvalget i 2007. Dette vil fortsatt være av våre oppgaver, men utvalget skal først og fremst bidra med konkrete vurderinger og forslag i sentrale kommunalpolitiske spørsmål til sentralstyre, stortingsgruppe og politisk ledelse i KRD, avslutter Ivar B. Prestbakmo.
Sammensetning av Senterpartiets kommunalutvalg::
Ivar B. Prestbakmo, Troms, LEDER og ordfører i Salangen
Janne Sjelmo Nordås, Nordland, gruppeleder i fylkestinget
Vigdis Hjulstad Belbo, Nord-Trøndelag, medlem av sentralstyret i KS og ordfører i Snåsa
Bjarne Kvadsheim, Rogaland, formannskapmedlem i bystyret i Stavanger
Ellen Løchen Børresen, Østfold, ordfører i Trøgstad
Knut A. Austad, Aust-Agder, ordfører i Bygland
Trygve Magnus S. Vedum, Hedmark, medlem av Stortingets kommunal- og forvaltningskomité
Konsultativt medlem: Dag-Henrik Sandbakken, statssekretær i Kommunal- og regionaldepartementet
