
23. mai 2001
Petter Løvik
Høgre sikrar lærebøker for blinde og svaksynte
Høgre fekk fullt gjennomslag for forslaget om at Regjeringa snarast må treffe tiltak som fører til at læremiddelsituasjonen for blinde og svaksynte elevar er fullt ut tilfredsstillande frå og med skulestart hausten 2001. Ein samrøystes utdanningskomite slutta seg til forslaget i innstillinga som vart lagt fram tirsdag.
- Eg er svært glad for at denne gruppa no endeleg får lærebøker i rett tid, seier Løvik. Læremiddelsituasjonen for blinde og svaksynte elevar har lenge vore vanskeleg. Det har skjedd år etter år at fleire lærebøker ikkje er tilgjengelege ved skulestart. Dette gjeld ei lita og svak gruppe. Tilfredsstillande tilgang på læremiddel er ein viktig føresetnad for å realisere retten til likeverdig opplæring også for blinde og svaksynte elevar. Det må være eit mål at lærebøker tilpassa synshemma, dvs. lærebøker i punktskrift og/eller lydbøker, er tilgjengelege ved starten av eit skuleår.
Problemet er blitt forsterka gjennom nedbygginga av spesialinstitusjonane for blinde og svaksynte elevar. Ei vellykka integrering av synshemma elevar i vanleg skule krev tilgang på dei nødvendige spesialpedagogiske hjelpemiddel.
