
14.06.02
FORSLAG I INNSTILLINGEN OM REVIDERT NASJONALBUDSJETT:
Morten Lund (Sp):
SENTERPARTIET VIL HA REELL LIKESTILLING I ARBEIDSLIVET
I debatten om Revidert nasjonalbudsjett 21. juni setter Senterpartiet fram følgende forslag:
Stortinget ber Regjeringen nedsette et utvalg for å utrede tiltak for reell likestilling av kvinner og menn i arbeidslivet.
Senterpartiet mener det fortsatt gjenstår store likestillingspolitiske utfordringer. Det gjenspeiles i at kvinner i gjennomsnitt fortsatt tjener bare 60% av menn. Dette skyldes dels at det ikke betales lik lønn for likt arbeid, at typiske kvinneyrker er lågt lønnet, at få kvinner oppnår å bli ledere, og at kvinner arbeider så mye deltid. Årsakene til slik urettferdighet og tiltak mot disse årsakene er for lite diskutert i Stortinget.
Det er åpenbart at det ligger store gevinstmuligheter på mange plan ved at vi innretter oss slik at alle får utnytte sine evner fullt ut. Særlig i en situasjon med mangel på arbeidskraft må det være mye å vinne på at alle -uansett kjønn - har de samme incitament for å delta i arbeidslivet.
Derfor bør Stortinget få et godt grunnlag for å fatte vedtak som kan bidra til å fjerne de grunnleggende urettferdigheter som her er nevnt.
