
29. august 2003
Venstre
Venstre ber NHO stå fast på avvikling av partistøtte
Venstres leder Lars Sponheim har i dag sendt brev til NHO der han ber organisasjonen stå fast på vedtaket fra 2000 om å avvikle den økonomiske støtten til enkelte partier.
I brevet ber Venstre NHO heller utøve et press mot LO slik at også arbeidstaker-organisasjonene ser at økonomisk støtte mellom interesseorganisasjoner og politiske partier er uheldig.
- Udemokratiske virkemidler kan ikke møtes med samme medisin, men med blanke våpen. Vi håper derfor at NHO heller velger å bruke økonomiske ressurser på å sette søkelys på den skade LO og Arbeiderpartiet gjør mot den demokratiske prosess og hvilke resultater deres politikk vil få for et framtidig moderne norske næringsliv, enn på å reversere vedtaket om å avvikle støtten til politiske partier, skriver Sponheim i brevet til NHO.
- Skal demokratiet fungere slik borgerne har rett til å forvente, må vi få gjort noe med de uheldige bånd som eksisterer mellom enkelte partier, organisasjoner og bedrifter. Partiene er gitt store privilegier i vårt politiske system. Dette er gjort fordi vi som samfunn har sett på de politiske partiene som en god måte å organisere borgernes samfunnsengasjement på. Men skal partiene være berettiget en slik særbehandling, må det ikke være noen som helst tvil om at de står fast ved at de skal være talerør for de borgerne som deler deres verdigrunnlag, ikke for organisasjoner eller bedrifter som støtter dem økonomisk, sier Sponheim.
Venstre har tidligere fått gjennomslag for at det skal være åpenhet om partienes inntekter. Dette er nå gjennomført, og tiden er moden for å gå et steg videre. Dersom ikke LO og NHO frivillig avvikler støtten til partiene vil Venstre foreslå at politiske partier ikke på samme tid kan motta bidrag fra staten i form av støtte og støtte fra organisasjoner eller bedrifter. ­
Dette vil være en riktig og nødvendig reform for at den vanlige samfunnsengasjerte borger skal få lyst til å engasjere seg i et parti. En må kunne være helt sikker på at partiene bare tjener medlemmenes synspunkter, sier Lars Sponheim.
Venstre ble selv oppfordret til å søke NHO om støtte før valget 1997, men takket av prinsipielle årsaker nei.
