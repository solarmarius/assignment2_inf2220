
Høyres og Frps enkle budskap er: Mer igjen for pengene og et bedre tilbud. - Det låter da uskyldig? - RV mener klart NEI! Både fordi det ikke stemmer, fordi det vil svekke velferden og øke ulikhetene og fordi det ligger noe mye mer bak.
Privatisering er uttrykk for kapitalens jakt etter nye markeder, omtrent som kolonimaktene på 1800-tallet la under seg land, ressurser og markeder. I en slik kamp vil de store konsernene seire, og vi får monopol og prishopp på tjenestene, som kommunen da har gjort seg avhengig av.
Kapitalen har lykkes med få politikerne med seg på dette. Alle partiene på Stortinget, unntatt SV ved noen anledninger, har vært med på å fjerne konsesjonsbestemmelser og gitt markedet økt innpass. De har også meldt oss inn i WTO, Verdens handelsorganisasjon, et apparat for den aller mest ekspansive internasjonale kapitalen. Som aldri før ligger velferden vår åpen for internasjonal kapital. Det nytter ikke å behandle "Mosse-privatiseringa" isolert.
Vi kan ikke bare stå og se på denne dramatiske omstillinga som et lite folkevalgt flertall påfører byen. Moss RV vil i og utenfor bystyret bruke kreative virkemidler i kampen mot markedstilpassing og enhver anledning til å påpeke sammenhenger som de ovenfor. Vi vil aktivt støtte den lokale fagbevegelsen, ATTAC og andre som vil endre den økonomiske politikken til fordel for folk flest.
På initiativ av Moss LO har AP, SV og RV samla seg om en erklæring der vi sier nei til privatisering og konkurranseutsetting og går inn for å tilbakeføre privatdrevne virksomheter til kommunen. Men RV er det eneste partiet med kamp mot privatisering som hovedsak, og Moss trenger derfor et RV med minst to representanter i bystyret!
Stopp privatiseringa! - Moss RVs kampsak nr 1!
I Moss vil RV:
Slåss for kraftig økning av kommunenes og fylkenes andel av skatteinntektene. Det er meningsløst med en rik stat og fattige kommuner. Statlige overføringer skal økes slik at de dekker kostnadene til de lovpålagte oppgavene for kommunene og fylkene.
Foreslå at kommunen slutter seg til den landsomfattende Folkeaksjonen Velferd som 84 kommuner fra Alta til Sarpsborg og 2 fylkeskommuner (Nord- og Sør-Trøndelag) har slutet seg til.
Ikke nøle med å fremme underskuddsbudsjett. Våre budsjettforslag vil være bygd på befolkningas behov for tjenesteyting. Dette går foran hensynet til budsjettrammene.
Aktivt og konkret påvise misforholdet mellom statlige pålegg og statlige tildelinger av penger.
De sosiale og velferdsmessige rettighetslovene har lenge nok været underordna kravene i kommuneloven om budsjettbalanse. RVs forslag om utviding av eldreombudet til et rettighetsombud er et viktig ledd i arbeidet med å sikre folks rettigheter uavhengig av budsjettbalansen.
Flere av forslaga våre har også god inntjeningsevne på både kort og lengre sikt: Ved å sette folk i arbeid ved å behandle folk som ressurser, ved å gi folk tro på at det er bruk for dem, at det nytter å kjempe, ved å skape et mer natur- og menneskeverdig samfunn, kan det spares uante beløp på bl.a. helse-, sosial- og omsorgsektoren!
Større skatteinntekter ved å bekjempe skattefusk og svartarbeid.
Økt skattlegging av den rike overklassen. Toppskatt på kapitalinntekt som for vanlige lønnsinntekter. Nei til skattefritt aksjeutbytte.
Full utnytting av eiendomsskatten som brekkstang for å få større økonomiske rammer fra staten. Vi vil slik vise at kommuneøkonomien ikke strekker til, selv med full utnytting av alle lovlige tiltak!
Eiendomsskatt med mer graderte satser; laveste sats for vanlige boliger og høyeste for luksusboliger.
Innbyrdes samarbeid mellom kommunene for å hindre at statens spare- og privatiseringspolitikk blir gjennomført.
Ei demokratisk modernisering av kommunal virksomhet bygd på brukernes behov og de ansattes erfaringer. Gjør Moss til "modellkommune".
Politikervederlag og -lønn fastsettes ut fra gjennomsnittslønn i kommunen. RV vil at politikere skal ha mulighet til å sette seg inn i sakene og derfor godtgjøres etter prinsippet om tapt arbeidsfortjeneste.
Kvotere inn kvinner i alle utvalg i folkevalgte organ.
Tilbakeføring av kommunal virksomhet som er privatisert og konkurranseutsatt.
For øvrig står vi på programpunktene i fellesplatformen  for AP, SV og RV som er vedtatt på initiativ av Moss LO.
Stans utarminga av kommunene
Stortinget og skiftende regjeringer har gitt kommunene nye oppgaver, men med bare delfinansiering har misforholdet mellom inntekter og oppgaver økt, og kommunene er påført stor gjeld. I tråd med den markedsliberalistiske offensiven og kapitalismens behov har fylker og kommuner solgt eiendommer og latt seg presse til privatisering og nedlegginger.
De aller fleste kommunepolitikerne har partifeller på Stortinget som hvert år stemmer for nye runder med kommunal utarming. I kommunestyrene har, med viktige enkeltstående unntak, bare RV gått inn for å trosse statlige vedtak og f.eks. stanse innbetalinger til staten. RVs folkevalgte er lojale mot befolkninga og bruker ikke sine verv til å gjennomføre statsdikterte spare- og privatiseringstiltak.
Moss RV vil:
foreslå krav om kraftig økning av kommunenes andel av skatteinntektene. Statlige overføringer økes slik at de dekker kostnadene til de lovpålagte oppgavene
ikke nøle med å fremme underskuddsbudsjett. RVs budsjettforslag vil bygge på folks behov for tjenester
foreslå at kommunen slutter seg til Folkeaksjonen Velferd som har som mål å sikre velferden gjennom en omfattende styrking av kommuneøkonomien. I likhet med 84 kommuner fra Sarpsborg til Alta, samt to fylkeskommuner
støtte interkommunalt samarbeid
foreslå utviding av eldreombudet til et rettighetsombud for å sikre folks rettigheter uavhengig av budsjettbalansen.
gå inn for full utnytting av eiendomsskatten for å tydeliggjøre at kommuneøkonomien ikke strekker til.
foreslå politikervederlag utfra gjennomsnittslønn i kommunen.
Kvinnene bærer byrdene i Moss kommune
Moss kommune er en utpreget kvinnearbeidsplass. Den typiske kommunearbeideren er ikke en lat mann som henger over en spade, men en hardt arbeidende kvinne i omsorgsarbeid for barn, unge og eldre. Av de fast ansatte er det 1312 kvinner og 281 menn (juli 2003), og medregna vikarene blir bildet enda skeivere. 1107 av kvinnene (84,3%) arbeider i skole, barnehage og omsorg, mot bare 179 menn. Aller skeivest er fordelingen i barnehagene: 102 kvinner og bare 2 menn. I skolene er forholdet 350 mot 95, og i omsorg 655 mot 82.
RV synes disse tallene klart viser at det er kvinnene som bærer de tyngste byrdene i Moss kommune. Det er disse som også er sterkest utsatt for mas om å bli stadig mer effektive i forbindelse med den elendige kommuneøkonomien. Det er disse ofte lavtlønnede kvinnene som stadig må være forberedt på innsparinger, konkurranseutsetting og privatisering.
Vi vil våge den påstanden at kommunalminister Erna Solberg knapt hadde holdt ut en dag som omsorgsarbeider i Moss kommune. Hermed er hun utfordret!
Moss RV vil :
jobbe mot alle former for effektivitetsjag og konkurranseutsetting i omsorgssektoren og heller styrke grunnbemanninga
jobbe for en kraftig heving av lønna i de typiske kvinneyrkene
jobbe for en sterkere respekt og verdsetting av disse yrkene og styrke rekrutteringa av menn.
Jobbgaranti i Moss
Vi er vant til å se på Norge som et land med forholdsvis lav arbeidsløshet. Men det er nettopp påvist at Moss har høyest ledighet i fylket og at den er 20% høyere enn landsgjennomsnittet. Og sommeren 2003 er antallet arbeidsløse stigende: Unge får ikke jobb når de er ferdig med utdanning, og mange andre unge som ønsker å forsørge seg sjøl, får ikke prøvd seg i arbeid fordi det ikke er jobber nok.
RV kjemper for alles rett til å forsørge seg ved eget arbeid. Ledigheten er en enorm sløsing med og ødelegging av menneskelige ressurser, samtidig som det finnes mer enn nok av uløste oppgaver i Moss, spesielt i omsorg, helse og miljø.
Et prosjekt som nå pågår i Australia mener å ha bevist at det er lønnsomt for samfunnet at ledige kommer i arbeid i stedet for å bli sosialhjelpsmottakere. Oppskriften er enkel: Alle arbeidsføre utafor arbeidsmarkedet får en kommunal jobbgaranti. De tilbys kvalifisering, permanent jobb eller utdanning med inntektssikring. Vi tenker oss dette overført til Moss kommune:
Kommunen oppretter en "bank" av samfunnsnyttige jobber, godkjent av fagbevegelsen.
Tiltaksmidler fra Aetat og sosialhjelpsmidler fra kommunen slås sammen til en lønnsutbetaling tilsvarende tariff, med godkjenning av fagbevegelsen.
Den enkelte arbeidssøker arbeider ut fra en individuell plan.
Dette blir et tosidig kontraktsforhold: Det offentlige tilbyr jobb og inntektssikring, de ledige har rett til inntekt og plikt til å stille opp.
Med et slikt system får samfunnet utført viktige oppgaver. De som ikke er etterspurt på det åpne arbeidsmarkedet, blir aktive og kvalifiserer seg til å gå inn i en jobb når deres arbeidskraft blir etterspurt. Og det koster ikke noe særlig mer enn å betale ut stønader til folk for å være passive.
Moss RV vil:
arbeide aktivt for full sysselsetting i Moss kommune!
kreve jobbgaranti og inntektssikring til alle som står utafor arbeidsmarkedet!
foreslå Moss som prosjektkommune ifølge en tverretatlig sysselsettingsmodell som setter krav til aktivitet og rett til en anstendig lønn!
Fotball, fiolin eller flatfyll?
Ungdom må bli sett på som en ressurs. Muligheter til å jobbe sammen med voksne eller annen ungdom for å utvikle gode tilbud, må til enhver tid opprettholdes, slik at ungdommen selv føler et eierskap og en tilhørighet i de tilbudene kommunen tilbyr. Fritidstilbud tilpasset dagens ungdomskultur må etableres i sentrum, og byens innbyggere bør bidra med å skape gode holdninger, slik at ungdom føler seg trygge og ivaretatt. Ungdomstilbudene må være fleksible og med tilpasningsevne for å bestå som tidsriktige.
Unge må få mulighet til å utforme sine egne tilbud og bli tatt på alvor. Deres engasjement og vilje til å skape noe selv, er et engasjement som bør lyttes til. Utviklinga av Moss må skje i samsvar med de unge, slik at vi skaper en gjensidig utnyttelse av kunnskap mellom voksne og ungdom. Ungdom må tas på alvor!
Moss RV vil:
støtte utviklende og skapende ungdomsaktiviteter i hele kommunen.
støtte etablering av alternative tilbud som ungdommen er med å utvikle
Moss - Den grønne industribyen!
Moss må bygge videre på sin historie som industriby, hvor det er blitt produsert nyttige varer på industriell basis i flere generasjoner. Moss må fortsette å være en produksjonsby og ikke utvikle seg til en soveby. Vi må gå mot strømmen ved å satse på utbygging og utvikling av industriproduksjon i et moderne bysamfunn, i stedet for "styrt" avvikling og atskillelse mellom by og produksjon.
Det må stilles krav om reinere produksjonsprosesser, minimaliserte utslipp, utstrakt resirkulering og gjenbruk, streng energiøkonomisering, god avfallshåndtering, støydemping osv. både overfor gammel og ny industri.
Den grønne industribyen vil også stille store krav til gjennomtenkt og streng arealdisponering: Det vil være et mål i seg selv å ta vare på de gjenværende naturområdene. All utbygging må skje på allerede teknisk berørte områder, også boligbygging.
Transportløsningene må bygge på prinsippet om minst mulig transportskapende utbyggingsmønster og prioritering av mest mulig miljøvennlige transportmidler. Mer av transporten må over på bane og båt, og det må satses på gode omlastningsmuligheter. Personbiltrafikken må reduseres ved kraftig utbygging av gang- og sykkelstier og satsing på gode og billige kollektivløsninger.
Den grønne industribyen vil også stille krav om en miljøbevisst befolkning. Miljøspørsmål må vektlegges både når det gjelder bolig- og bomiljøutvikling, undervisning og oppdragelse. Det blir også et mål i seg selv å gjøre Moss til den reneste og minst forsøpla byen i landet, med de mest fantasifulle tiltaka for å holde offentlige rom og naturområder frie for søppel og annen forurensing.
Ved en bevisst satsing på den grønne industribyen vil Moss kunne trekke til seg viktig kompetanse på flere områder: Miljøteknologi, resirkulerings- og gjenbruksbedrifter, byutvikling, naturbruk osv. Det vil også være et mål å opprette et høyskoletilbud på disse områda.
Den grønne industribyen vil gi store ringvirkninger i form av et skapende, forskende og levende bymiljø. Det vil være en satsing på både arbeidsplasser, miljø og kultur i en meningsfylt og framtidsretta sammenheng, som virkelig ville sette Moss på kartet.
Med en vellykket satsing på den grønne industribyen kan Moss bli byen som snudde trenden og som løste mange av de problema moderne bysamfunn sliter med. Det vil ikke minst kunne gi ungdommen et mer framtidsretta håp enn dagens passive forbrukersamfunn. Og mossingene vil være stolte av byen sin og historia og si når folk henviser til Moss og sier: "Det går virkelig an å gjøre noe med miljøproblema". Se på Moss!"
Visjonen om den grønne industribyen må også inkludere et godt velferdssystem: Det vil være like viktig å ta vare på menneskene som naturen for øvrig.
Det må satses sterkt på forebygging både helsemessig og sosialt. Spesielt må det legges vekt på barn og unges oppvekstvilkår.
Det må være bruk for alle i den grønne industribyen, og ingen må falle utenfor deltakelse i samfunnet i en meningsfylt sammenheng.
Utviklingen av den grønne industribyen vil bryte med mange utviklingstrekk i markedsliberalismens såkalte frie utvikling. Det vil kreves både en bevisst styring og en bevisst satsing fra store deler av lokalsamfunnet.
Motkreftene vil først og fremst være representert ved de som vil ha kortsiktige gevinster og fordeler. Men det vil selvsagt også bli harde politiske kamper både om retningen og de enkelte tiltaka. Den grønne industribyen er ingen harmonimodell. Den vil kreve aktiv deltakelse fra alle grupper i lokalsamfunnet, utvikling av ideer, kamper og kompromisser, prøving og feiling. Kort sagt: Det politiske og demokratiske livet i Moss vil blomstre som aldri før!
Gjenreis lokaldemokratiet
I dag har flertallet av lokalpolitikerne gjort bystyret til et nedskjæringsredskap for staten. RV vil derimot slåss for å reise et kommuneopprør med underskuddsbudsjetter og skattenekt mot fortsatte innstramminger.
Nei til kommunesammenslåing og regionalisering. Ja til størst mulig nærhet i lokalforvaltningen. Små kommuner gir mer fornøyde og engasjerte innbyggere. Mindre kommuner gir økt lokaldemokrati.
Innfør åpne bydelsmøter for behandling av større lokale saker før avgjørelse i bystyret. Vis respekt for innbyggerne.
Ja til utvidelse av interkommunalt samarbeid.
Gjeninnfør 47 representanter i bystyret.
Større spredning av kommunale verv. Nei til maktkonsentrasjon og heltidspolitikere.
Stopp utviklinga av bystyret som "sandpåstrøingsorgan". Flere saker til reell avgjørelse i bystyret, ikke i utvalga.
Tvungen registrering av og full offentlighet om alle styreverv, aksjeposter. økonomiske godtgjørelser og organisasjonsverv for alle politikere i bystyret og hovedutvalgene.
Innfør åpne bydelsmøter for behandling av større lokale saker før avgjørelse i bystyret.
Åpne møter i alle offentlige styringsorgan. Bare unntak for sosiale utvalg når de behandler klientsaker.
Nei til omgjøring til kommunale selskaper og foretak, som gir mindre offentlig innsyn og styring.
Bedre informasjon om kommunens virksomhet på et språk som folk forstår. Bort med det byråkratiske spesialspråket!
Politiske verv skal ikke lønne seg. Nei til godtgjørelser ut over dekking av faktiske utgifter.
RV vil motarbeide klikkvesen og snusk ved å utvide antallet representanter i byens styringsorganer og gjøre disse maksimalt åpne og minimalt inntektsgivende. Kommunens politiske ledelse og administrasjon er valgt eller ansatt av folket i Moss for å gi disse den service de har betalt for, og disse vil ikke avfinne seg med arroganse eller forskjellsbehandling.
Ingen forskjell på Kong Salomo og Jørgen Hattemaker i den kommunale saksbehandlinga.
Arbeidsplasser for alle
Arbeid er en menneskerett. Arbeidsledigheten i Moss er en enorm sløsing med og ødelegging av menneskelige ressurser. Det finnes mer enn nok av uløste oppgaver i Moss, spesielt innenfor omsorg, helse og miljø.
Full sysselsetting i Moss kommune!
Innfør jobbgaranti og inntektssikring til alle som står utafor arbeidsmarkedet! Moss RV foreslår Moss som prosjektkommune for å iverksette en tverretatlig sysselsettingsmodell som setter krav til aktivitet og rett til en anstendig lønn!
For en sterk offentlig sektor. Nei til konkurranseutsetting og privatisering av offentlige tjenester.
Opprett faste stillinger i stedet for permanent overtid og vikarbruk.
6-timers normalarbeidsdag med full lønnskompensasjon. Nesten halvparten av alle utearbeidende kvinner jobber deltid, og mange har ubekvem arbeidstid for å få hverdagslivet sitt til å henge sammen. RV jobber for ei arbeidstidsordning som også kvinner er tjent med, noe som vil gi
- en radikal bedring av kvinner sine muligheter til økonomisk selvstendighet
- 100.000 nye arbeidsplasser i Norge
- færre utslitte og uføretrygdede
- en bedring av hverdagslivet for alle
Kun firma med tariffavtale skal få kommunale oppdrag.
Prioriter kvinnelønna ved lokale forhandlinger i kommunen.
Konkret plan for ansettelse av innvandrere i Moss kommune.
Kamp mot EU og EØS. Disse påfører Norge og Moss store problemer. Nedlegginga av Glassverket var det grelleste lokale eksempelet. EØS-avtalen hindrer nasjonal subsidiering.
Fjern reglene for kommunale anbud og innkjøp i EØS som gjør det umulig å ta hensyn til lokale leverandører og arbeidsplasser.
Miljø, arealdisponering og byutvikling
Moss RV vil gå inn for en natur- og miljøvennlig byutvikling ved å si nei til nedbygging av flere naturområder. All utbygging framover må foregå ved bedre utnytting av tomtearealet og bygging på allerede teknisk berørte områder.
Det må satses på at både boliger og arbeidsplasser legges til sentrum og sentrumsnære områder for å minske bilhold og bilbruk og øke trivselen for folk.
Sentrumsnære boliger for vanlige folk med vanlig inntekt.
Bykjernen må gjøres lettere tilgjengelig og bli et levende service- og kultursentrum. Vi sier klart nei til å legge forholda til rette for bilbaserte kjøpesentre i byens utkanter. Ja til nærbutikker!
Ved bedre planlegging kan flere grå arealer (under asfalt/betong) gjøres om til grønne arealer (ca. 50% av Moss sentrum er "grå" arealer).
Ja til vannbåren varme i alle bolig- og næringsbygg over en viss størrelse. Det må settes makt bak den kommunale varmeplanen for å kunne leve opp til forventningene som såkalt "foregangskommune" i Lokal Agenda 21. Ikke minst må utbyggerne på Glassverktomta presses hardere. Vannbåren varme for de mange leilighetene her vil bety svært mye for planens videre skjebne.
Fullrensing av kommunal kloakk. For bygging av nitrogenrensetrinn.
Still krav til industrien om fullrensing av utslipp.
Krafttak NÅ for å redde Vansjø som drikkevannskilde! Statlig intervenering overfor utslippskommunene og jordbruket for å gjennomføre Morsaplanen raskere.
Morsaplanen må utvides til også å gjelde Nedre Vansjø og redde bademulighetene der. Oppfisking av karpefisk for å redusere algeveksten raskere.
Utvid kildesorteringa av avfall. Tilbake til papirsekker.
Moss må utvikles og markedsføres som miljø- og resirkuleringsby. Da vil det også være mulig å tiltrekke seg foretak og personer med kompetanse og ressurser innenfor miljø og miljøplanlegging.
Værven-området primært som næringsområde, ikke boliger. Nei til Moss som soveby.
Strengere håndheving av strandloven og rikspolitiske retningslinjer for utbygging i Oslofjordområdet.
Lag skikkelige toalettforhold på de offentlige badestrendene i Moss.
Ingen golfbane på Jeløy.
Samferdsel
På grunn av sin geografi og et vei- og trafikksystem som ble anlagt den gangen både privat og offentlig kommunikasjon var svært beskjeden, er Moss blitt en by med store trafikk- og miljøproblemer. Dette løses ikke ved hele tida å tilpasse seg privatbilismens behov, slik det skjer i dag.
Mindre transportskapende utbyggingsmønster og mindre energiforbrukende transportmidler.
Høybru over eller veitunnel under Kanalen vil invitere til enda mer bruk av privatbil. RV vil isteden forelå å utrede og prøve ut intensiv bussdrift på Jeløya med 10 minutters ruter eller hyppigere, og med billige månedskort. Erfaringer viser at da vil folk bruke buss langt oftere.
Sats på jernbane med utbygging og utvikling av raskere, bedre og billigere tilbud. Prioriter dobbeltspor gjennom hele Østfold. Ja til bompenger på veiene hvis de øremerkes kun til framskynding av jernbaneutbygging og trafikksikkerhetstiltak.
Overføring av gods fra vei til bane og båt ved terminalutbygging, avgifter og subsidier.
Langtunnel for jernbanen gjennom Moss. Nei til 2B og daglinje.
Utvikling av Moss havn til en moderne godsterminal for omlasting båt/bane og båt/bil. Nei til Moss havn som avlastningshavn for Oslo-området.
Ja til ny havnevei fra Blinken til Flemminghjørnet. Beregninger viser at løsningen med tunnelåpning i Høyden-Årvollområdet bare vil bli brukt i begrensa omfang.
Styrk kollektivtransporten og gjør den billigere og mer brukervennlig.
Kraftig utbygging av gangveier og sykkelstier. Det må ikke bli lenger å sykle enn å kjøre bil. Sykkel- og gangvei i Trolldalen NÅ!
Nei til sivil flyplass på Rygge. Begrens den miljøskadelige flytrafikken.
Omsorg / helse / velferd
Moss har nå i 8 år vært et av høyresidas fyrtårn i Norge når det gjelder konkurranseutsetting og privatisering av særlig pleie- og omsorgstjenestene. Melløsparken sykehjem var landets første som ble satt ut til private, med svært blanda resultater.
Offentlig drift i hele helsevesenet. Nei til konkurranseutsetting og privatisering. Tilbakefør de konkurranseutsatte virksomhetene til vanlig kommunal drift når kontraktperiodene utgår.
Styrk velferdstilbudet til utviklingshemmede: Dagtilbud til alle.
De lovmessige rettighetene folk har til omsorg i eget hjem, omsorgsbolig eller sykehjem må sikres og utvides. Kravet om budsjettbalanse må ikke gå ut over disse rettighetene.
Ventetidene på nødvendige omsorgstjenester må bort.
Offentlige tilbud skal gi reell valgfrihet når det gjelder boformer for pleietrengende. Det må gis likeverdige tilbud om sykehjem, hjemmepleie og omsorgsboliger.
Utviding av eldreombudet til kommunalt rettighetsombud for alle grupper.
Statlig normering av satsene for sosialhjelp. Full statlig refusjon av sosialutgiftene. Sosialhjelpsatsene må økes.
Sosialkontoret skal hjelpe folk i vanskelige livssituasjoner - ikke mistenkeliggjøre eller ydmyke dem.
Nei til arbeid for sosialhjelp. Opprett flere verna og ordinære arbeidsplasser.
Ansvaret for trygdeytelsene må ikke overføres til kommunene. Vi trenger universelle ordninger - ikke behovsprøvde.
Fjern alle egenandeler på helse- og velferdstjenester.
Full offentlig støtte til krisesentrene.
Lokalsykehuset må opprettholdes med full akuttberedskap.
Skole og utdanning
Høyresida skryter nå av de store investeringene de har gjort på skoleområdet. Men dette er resultater av ekstra oppgaver kommunene er pålagt, og som de har fått ekstra statlige overføringer for å få til. Riktignok ikke full kompensasjon, noe som nå viser seg i budsjettene i form av store underskudd i åra framover!
Skolene i Moss trenger større ressurser - ikke mindre! Økt statlig finansiering og ansvar for skolene.
Skolene må være der elevene er. Utnytt ledig kapasitet på skolene til andre offentlige formål.
Styrk arbeidet mot mobbing!
Forsvar alles rett til å lære å lese og skrive på sitt eget morsmål. Morsmålsundervisning på hjemskolen for alle som ønsker det.
Styrk norskopplæringa for flyktninger og innvandrere.
Antirasisme må bli en større del av undervisninga, sammen med solidaritet og ansvar for miljøet.
Alle skolene i Moss bør få hver sin vennskapsskole med brevveksling, kunnskapsutveksling osv.
Nei til karakterer på alle trinn. Ja til skriftlige vurderinger.
Fortsatt videregående skole i sentrum.
Viderefør VOKS!
Barnehager og skolefritidsordninger
Bystyreflertallet i Moss utmerker seg med å gi bort barnehager til private drivere! Det må bli slutt på dette, og de privatiserte må tilbakeføres til kommunen. Kommunen må jo uansett overta når de private går dukken.
Gratis barnehager og skolefritidsordninger for alle barn.
Gratis barnehagetilbud må prioriteres til innvandrerbarn for å styrke integrering av både barn og voksne.
Færre barn pr. avdeling
Nei til kontantstøtte
Gjennomføring av barnehageplanen: Full dekning i perioden 2000-2004
Gjenopprett ordninga med friplasser.
Minimum tre stillinger pr avdeling, og minst én førskolelærer.
Kultur og oppvekst
Moss kommune har i praksis lagt ned mye av det offentlige kulturtilbudet. Vi har fått nytt bibliotek og museum, men til så høye leiepriser at aktivitetene og innholdet er sterkt truet. Dette kan ikke fortsette.
Økte statlige overføringer til dette viktige forebyggende området! Nei til kommersialisering.
Økte bevilgninger til musikk, korps, idrett og andre som tilbyr fritidsaktiviteter for barn og unge.
Opprusting og vedlikehold av anlegg og lokaler.
Styrk biblioteket som byens samlende kultur- og kunnskapssenter.
Styrk bibliotektilbudet til fremmedspråklige og asylsøkere. Disse er blant de ivrigste brukerne, men har begrensa tilbud bl.a. på sine morsmål.
Følg aktivt opp prosjektet "Biblioteket Østfold", der bibliotekene i Østfold ligger i front i nordisk sammenheng når det gjelder effektivt samarbeid og felles ressursutnytting.
Støtt opp økonomisk om de årlige barnebokdagene "Førstemann til Mølla", som bibliotekene i mosseregionen har vakt oppsikt med på nasjonalt plan.
Avkrev utleieren en løsning på problemene med ventilasjon og inneklima på biblioteket. Fuktigheten særlig i sommerhalvåret går ut over både helse og materiell.
Gi Moss by- og industrimuseum trygge rammer for driften.
Kommunalt drevet ungdomshus i sentrum og fritidsklubber i alle bydelene.
Det må planlegges et internasjonalt kultursenter i Moss.
Sats på Momentum og utvikling av gallerimiljøet Moss.
Alkohol og rusmidler
For en restriktiv alkoholpolitikk! For klarhet - mot sløvhet og rus!
Kamp mot legalisering av narkotiske stoffer.
Støtt initiativ til allsidige alkoholfrie aktivitetstilbud.
Styrk det forebyggende arbeidet i skoler, ungdomsmiljø og foreninger.
Solidaritet - ikke moralisme - overfor rusmiddelofrene og deres familier. Styrk det lokale hjelpetilbudet.
Antirasisme og internasjonal solidaritet
Moss må ta imot flere asylsøkere og flyktninger. Mennesker er ressurser - ikke problemer!
Bevisst satsing på å utvikle Moss som et flerkulturelt samfunn med respekt, toleranse og gjensidig læring.
Kommunen må aktivt bekjempe rasismen med spredning av kunnskap, felles kulturmønstringer osv. Bl.a. må biblioteket gis muligheter til å bedre tilbudet til disse gruppene.
Flere vennskapsbyer i den tredje verden.
Kommunen må aktivt støtte antirasistiske organisasjoner.
Kommunen må tilrettelegge særskilt for innvandrere i helsevesen og eldreomsorg.
Hvem vil vi samarbeide med?
Vinteren 2002/03 tok Moss LO initiativ til en 20-punkts samarbeidsplattform for AP+SV+RV under navnet "Ny styring i Moss! For fellesskapet"! Mot privatisering!". Målet er å ta tilbake flertallet i bystyret og dermed snu trendene med markedstilpassing og privatisering, samt å gi de ansatte tilbake muligheten til å påvirke hverdagen sin gjennom bedriftsdemokratiske ordninger. De tre partiene forplikter seg også til arbeide for økte statlige overføringer.
Moss RV har gått inn på denne avtalen som et av flere verktøy mot den rådende utviklinga i byen, og for å demme opp mot særlig Høyres og det såkalte Fremskrittspartiets politikk.
Vi forplikter oss ikke til å stemme med AP og SV i alle saker, verken i bystyre eller andre folkevalgte organer. Når det gjelder budsjettvedtaka forplikter vi oss til fellesmøter, men ikke til å samles om felles forslag. RV vil ikke nøle med å fremme underskuddsbudsjett. Våre budsjettforslag vil være bygd på befolkningas behov for tjenesteyting.
