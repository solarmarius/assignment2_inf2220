
fredag 7. november 1997 19:01:20
Venstres Leif Helge Kongshaug:
- Bedre for bedriftene
- Sentrumsregjeringen har lykkes i å få til et bedre budsjett for småbedriftene. Det er jeg godt fornøyd med, sier Leif Helge Kongshaug, Venstres medlem i næringskomiteen.
Han peker på at regjeringen slår tilbake flere av Arbeiderpartiets angrep på næringslivet. Det gjelder blant annet endringene i delingsmodellen og at det foreslås to dager kortere arbeidsgiverperiode i sykelønnsordningen.
- Spesielt er jeg glad for at sentrumsregjeringen ønsker å opprettholde ordningen med kontraheringstilskudd for bygging av fiskefartøy i 1998 som Arbeiderparitet ønsket å fjerne. Dette har betydning for hele kysten, sier Kongshaug. Redningsselskapet er også en budjsettvinner med 10 millioner kroner ekstra.
Kongshaug peker på at det foreslås mer penger til rassikring og vedlikehold av veier enn det som lå i Jagland-regjeringens budsjettopplegg.
Kongshaug trekker også fram budjsettforslagets miljøprofil: Særlig er det viktig med 130 mill. til jernbaneformål, satsing på energiøkonomisering og en kraftig påplusning på miljøverndepartementets eget budsjett for bl.a. å få finansiert det nye spesialavfallsanlegget.
- Med tanke på at regjeringen har vært nødt til å rydde opp mange budsjettminer som Ap la igjen etter seg, er jeg fornøyd med den profilen budsjettet har fått. På flere områder ser vi signaler om tiltak som vi trenger flere år på å gjennomføre fullt ut. Det gjelder f.eks. stipendandelen, som økes fra 28% til 30%. Målet i fireårsperiden er 40% stipendandel.
