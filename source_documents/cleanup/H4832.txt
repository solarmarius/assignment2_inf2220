
30. oktober 2000
Jens Stoltenberg
St@tsministerbrev
I dette St@tsminister-brevet fra 30. oktober 2000 kommenterer Jens Stoltenberg budsjettforhandlingene med mellompartiene. Han gjør rede for hva som sentrumspartiene må godta - hvis det skal bli et kompromiss.
I dag har Arbeiderpartiet og sentrumspartiene et første møte om budsjettet og mulighetene for budsjettsamarbeid. Vi må unngå at partitaktikk settes foran hensynet til landet og arbeidet med å redusere faren for nye renteøkninger. Arbeiderpartiet er innstilt på å finne løsninger på saker som er viktige for sentrumspartiene. Alle forhandlinger handler om å gi og ta. Vi er klare for det og venter at sentrumspartiene er det samme. Vi ble enige i fjor og det tjente landet på. Nå må vi klare det igjen.
Men samtidig er det noen kjennetegn ved budsjettet som er helt avgjørende for Arbeiderpartiet. Budsjettet må bidra til å styrke våre felles velferdsordninger. Trygghet skal ikke være for de få, men skal gjelde for alle. Det er derfor vi organiserer våre mest grunnleggende velferdstjenester gjennom det offentlige. De skal være tilgjengelige for alle, på like vilkår. Regjeringen foreslår å trappe opp innsatsen på områdene helse, eldreomsorg, barnehager og utdanning. Velferdsordningene styrkes, både gjennom økte bevilgninger fra staten og gjennom en bedring av kommunenes økonomi. Dette mener vi er avgjørende for å sikre og styrke tilbudene.
Budsjettet må også bidra til mer rettferdig fordeling. De som har mest må bidra mer. De som har lite må få lettelser. Regjeringen har foreslått lavere skatt for de med lave inntekter, i tillegg til at det etter initiativ fra Arbeiderpartiet ble gitt tilsvarende lettelser i fjor. Dette bidrar til mer rettferdig fordeling, men det bidrar også til å øke tilgangen på arbeidskraft. For eksempel vil en som jobber deltid i omsorgssektoren sitte igjen med mer hvis hun tar en ekstra vakt. Som ett av verdens rikeste land har Norge også et spesielt ansvar for å bekjempe den økende fattigdom i den tredje verden.
Et tredje krav fra vår side er at budsjettet ikke bidrar til å øke risikoen for nye renteøkninger.
Dersom vi bruker mer enn økonomien tåler, vil renta øke og mange som jobber i industrien og andre konkurranseutsatte næringer vil miste arbeidet. Alle som har høy boliggjeld vet også hva store renteøkninger kan bety i hverdagen. Renta har allerede steget de siste månedene, og knapt noe bidrar mer til økte forskjeller enn renteøkninger og arbeidsledighet.
Dersom det er grunnlag for å starte forhandlinger, vil det være naturlig å følge det samme opplegget som sentrumspartiene la opp til i fjor da regjeringen Bondevik forhandlet om en budsjettavtale med Arbeiderpartiet. Da ble det først enighet om å holde de budsjettrammene som sentrumsregjeringen hadde foreslått. Dette lå til grunn for forhandlingene. På grunnlag av dette, presenterte Arbeiderpartiet den 14. oktober i fjor et skriftlig forslag til endringer, der alle forslag til utgiftsøkninger var dekket inn gjennom tilsvarende skatteøkninger eller utgiftskutt. Jeg regner med at sentrumspartiene vil foreslå noe liknende dersom det viser seg å være grunnlag for forhandlinger.
Det er en stor utfordring for det politiske Norge å gjenskape fellesskapet. Det budsjettet regjeringen har lagt fram har satsing på fellesskap, rettferdig fordeling og ansvarlig økonomisk politikk som røde tråder. Vi er åpne for å finne løsninger på mange områder, men vi vil stå fast på disse grunnleggende målsettingene.
