
Tirsdag 12. april 1994
Komitéleder Jon Lilletun (KrF):
FUNKSJONSHEMMEDE ELEVER MÅ SIKRES FULLVERDIG OPPLÆRING
-Høyesteretts dom i den såkalte Malvik-saken sist sommer, kan fungere som en legalisering for kommunene til å bruke opplæringstilbudet til psykisk utviklings-hemmede som salderingspost i trange tider. Jeg har derfor meldt en interpellasjon til statsråd Gudmund Hernes om dette. Det sa lederen for Stortingets kirke-, utdannings- og forskningskomité, KrFs nestleder Jon Lilletun, på en presse-konferanse i Oslo tirsdag.
Høyestrett avgjorde 2. juli 1993 at en psykisk utviklingshemmet kvinne på 27 år har fått den undervisning hun har krav på etter Grunnskoleloven, til tross for at hun har fått et mindre antall undervisningstimer enn det minstetimetallet som loven forutsetter. Hun fikk heller ikke tilkjent rett på ytterligere undervisning etter voksenopplæringsloven.
-Denne dommen reiser spørsmål om hvilke krav skolelovgivningen egentlig stiller til det opplæringstilbudet en elev med behov for spesialundervisning skal ha. Hittil har det vært et prinsipp at alle elever har rett på samme uketimetall, uavhengig av evner og anlegg. Flere kommuner forsøker å kutte ut voksenopplæringstilbudet til mennesker med psykisk utviklingshemming, det skjæres ned på spesialundervisningen i grunnskolen, og det er en utstrakt bruk av ufaglærte assistenter i undervisningen. Jeg tror ikke noen ønsker denne utviklingen, men Høyesteretts dom kan komme til å fungere som en legalisering av slik praksis, sa Jon Lilletun på pressekonferansen.
Han utfordrer derfor statsråden til å ta initiativ til en lovendring som sikrer funksjonshemmede elever en likeverdig opplæring både med hensyn til uketimetall og undervisning gitt av kvalifisert lærer.
