
5.5.2000
Marit Tingelstad
Pressemelding fra
SVAR FRA KIRKE-, UTDANNINGS- OG FORSKNINGSMINISTREN
- VEDLIKEHOLD AV MIDDELALDERKIRKER
- SALG AV PRESTEGARDER
- Statsråd Giske avviser ikke at vedlikehold av middelalderkirker kan bli finansiert ved midler fra Opplysningsvesenets fond. Det er jeg glad for, sier Marit Tingelstad. Men Giske vil ikke forskuttere innholdet i stortingsmeldingen om kirkeøkonomi som skal legges fram snart. Sentrumsregjeringen begynte dette arbeidet og jeg håper nå at Arbeiderparti-regjeringen vil følge opp saken positivt.
- Det er stort behov for vedlikehold av våre middelalderkirker. Stram kommuneøkonomi har ført til at flere menigheter har søkt Riksantikvaren om økonomisk støtte, men fått avslag da det ikke vil være riktig å gi støtte til vanlig vedlikehold. Vil statsråden, i forbindelse med gjennomgang av kirkeøkonomien, vurdere å bruke midler fra Opplysningsvesenets fond for å sikre disse verdifulle deler av kulturarven vår?
Det vil bli lagt fram en stortingsmelding om økonomien i Den norske kirke. I meldingen vil bl.a. bruken av avkastningen av Opplysningsvesenets fond bli drøftet. Spørsmålet fra representanten Tingelstad om å bruke midler fra Opplysningsvesenets fond til vedlikehold av våre middel­alderkirker, vil være relevant i denne sammenheng. Jeg finner det imidlertid ikke naturlig nå å gå nærmere inn på meldingens drøftinger av bruken av avkastningen fra Opplysningsvesenets fond.
- Når det gjelder svaret angående Skjåk prestegard er jeg slett ikke fornøyd. Det er greit nok at salget skal avgjøres med det første. Det ville vært uhørt med enda lengre langpining, sier Marit Tingelstad. Midler til vedlikehold er direkte pinlig. Det er skam at Staten ikke holder kulturarven bedre i hevd, fortsetter hun indignert. Jeg vil oppfordre Skjåk kommunes jordbruksfaglige etat til å vurdere økningen av forpaktningsavgiften. For meg virker den direkte urimelig.
- Stortinget har vedtatt salg av prestegardene. Det hevdes at Kirke-, utdannings- og forsknings­departementet har budsjettert vedlikehold av flere prestegarder meget lavt av den grunn. Samtidig er forpaktningsavgiften økt betydelig. Dette gjelder bla. Skjåk prestegard. Hvor langt er prosessen med salg av denne prestegarden kommet?
Som det går fram av svar på spørsmål i spørretimen 28. april 99 om samme tema, er det nødvendig med strenge prioriteringer når det gjelder vedlikehold på prestegardene. Det er derfor en generell praksis for at eiendommer som er til vurdering for salg ikke blir prioritert med tanke på store investeringer, men at kun det nødvendigste vedlikehold blir utført inntil spørsmål om salg er avklart. Disponible vedlikeholdsmidler blir i første rekke brukt til investeringer i eiendommer som blir beholdt av Opplysningsvesenets fond og til å innfri offentlige pålegg om utbedringer. Det er derfor foretatt en registrering av nødvendige påkostningsbehov på prestegardene som følge av strengere forskrifter knyttet til husdyrproduksjon. For disse eiendommene er det et mål å få avklart spørsmål om salg slik at nødvendige tiltak kan bli gjennomført innenfor oppsatte frister.
Når det gjelder forpaktningsavgift, er denne til grundig gjennomgang hver gang en forpaktnings­kontrakt skal fornyes. Alle kontrakter vedrørende arealer eller ressurser på Opplysningsvesenets fonds eiendommer skal forvaltes slik at de til enhver tid gir så høy avkastning som mulig. For forpaktningsbrukene er det derfor en målsetting å finne det avgiftsnivået som gjelder for sammenlignbare eiendommer og som kan forsvares utfra driftsgrunnlag, verdi av bygninger og det som ellers følger med i forpaktningskontrakten. I de tilfelle en slik vurdering har ført til betydelig økning i avgift, er det som følge av at avgiftsnivået har vært for lavt tidligere. En slik vurdering har også vært foretatt for Skjåk prestegard.
Spørsmålet om salg av Skjåk prestegard er på det nærmeste ferdigvurdert, og vi regner med at en avgjørelse vil bli tatt før sommerferien.
