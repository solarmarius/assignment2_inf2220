
30.08.02
Arbeiderpartiet
Presset på Nigeria må økes
I mars i år ble Amina Lawal ble dømt til døden ved steining i den nigerianske delstaten Katsina. Hun er dømt etter den islamske sharia-lovgivningen for å ha fått barn utenfor ekteskapet. En ankedomstol besluttet den 19. august å opprettholde denne dommen.
Dessverre er ikke dette et enkeltstående tilfelle. I flere land dømmes kvinner til døden eller fysiske overgrep med liknende begrunnelser. Arbeiderpartiet mener Norge må reagere sterkt på dette, og ta opp problemet internasjonalt. Det må legges vekt på det pågående arbeidet med FN-konvensjonen for kvinners rettigheter, og vi må bruke vår posisjon i sikkerhetsrådet for å sette fokus på brudd på menneskerettighetene og kvinners manglende rettsikkerhet i disse landene.
Vi tar sterk avstand fra dommen mot Amina Lawal, og ber den norske regjering å øke presset mot nigerianske myndigheter. Flere store norske bedrifter er engasjert i Nigeria. Disse bør ha et spesielt ansvar for gjennom dialog med myndighetene å påvirke regimets handlinger i slike saker.
