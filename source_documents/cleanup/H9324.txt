
Dato: 16. juni 2005
Stortingsrepresentant Gjermund Hagesæter (FrP)
Vil ha billigere melk og juice
Gjermund Hagesæter sender i dag brev der han ber Finansministeren vurdere fjerning av grunnavgiften også på drikkekartong. - Dette er et naturlig neste skritt ettersom avgiften skaper konkurransevridninger, sier skattepolitisk talsmann Gjermund Hagesæter (FrP).
Fjerningen av grunnavgiften på nesten én krone på plastflasker som gjenvinnes, såkalte PET-flasker, fører til billigere saft, brus og kildevann for forbrukere. - Nå bør vi også se på grunnavgiften på melk, juice og annen drikke i pappkartong, sier Gjermund Hagesæter.
Melk og juice er i dag unntatt for miljøavgift på 1,11 kr, men er altså ilagt grunnavgift på 0,91 øre per enhet. Andre drikkevarer i kartong må det betales både miljøavgift og grunnavgift på. Kartong kan ikke vaskes og brukes på nytt, og anses derfor som engangsemballasje. - Men også kartong kildesorteres og gjenvinnes, og derfor er miljøargumentet for grunnavgiften like lite holdbart som det er for PET-flasker, avslutter Hagesæter.
