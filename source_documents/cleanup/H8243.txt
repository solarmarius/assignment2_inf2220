
Dato: 24. mars 2004
Stortingsrepresentant Harald T. Nesvik (FrP)
- SYKEFRAVÆRET MÅ NED!
- Jeg er enig i at det må stilles strengere krav til både arbeidsgivere, arbeidstakere og til legene for å få sykefraværet ned, men jeg er redd dette ikke holder. For meg virker dette bare som flikking på et system som ikke ser ut til å virke, sier stortingsrepresentant Harald T. Nesvik fra FrP.
I en pressemelding fra sosialdepartementet understrekes det at strengere krav skal få ned sykefraværet. Etter at Stortinget vedtok innføringen av IA-avtalene og et samarbeid med arbeidsgiverne om å få ned sykefraværet, er fraværet økt med 30 prosent i forhold til forutsetningene om å gå ned med 20 prosent, slik NHO forutsatte. Folketrygdens utgifter til sykepenger er 2004 anslått til ca. 30 000 millioner kroner en økning på mer enn 4 milliarder kroner siden 2002.
- Sosialministeren må ta i bruk "sterkere lut". Partene i arbeidslivet, både LO og NHO, må sette seg ned sammen med departementet og gjennomgå den avtalen de har inngått om å få ned sykefraværet. Avtalen har jo til fulle vist at den, når vi ser på det samlede resultat, er uvirksom og uten betydning for utviklingen. Det må legges bedre til rette på arbeidsplassene for at ansatte som blir langtidssykemeldt kanskje kan få andre oppgaver i bedriften i en periode. Jeg er sikker på at det er mulig for mange sykemeldte å utføre enkelte andre oppgaver enn den de egentlig har i bedriften. Staten bør øke sitt tilretteleggingstilskudd og kreve en mer aktiv innsats fra både arbeidsgiver og arbeidstakere. Legene har også et stort ansvar for å vurdere den sykemeldtes muligheter til innsats, sier Nesvik.
- Uføretrygden og sykepengeutbetalingene utgjør nesten like stor del av folketrygdens utgifter som alderspensjonen alene. Da hjelper det lite at Pensjonskommisjonen går inn for å redusere bare alderspensjonen, sier Nesvik som vil ta initiativ til en bred diskusjon i FrP om fremtiden for velferdsordningene i Norge.
