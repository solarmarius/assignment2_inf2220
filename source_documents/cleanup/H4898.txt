
15. mai 2001
Vidar Bjørnstad
- Mer politi, mindre byråkrati
Stortingets justiskomite har avgitt sin innstilling til Stortinget vedrørende Politireform 2000 - Et tryggere samfunn. - Justiskomiteens innstilling viser at Arbeiderpartiregjeringen i all hovedsak har fått tilslutning til sitt forslag til endringer i inndelingen av landets politidistrikter, sier justiskomiteens nestleder, Vidar Bjørnstad, i denne pressemeldingen fra 15. mai 2001.
Stortingets justiskomite har i kveld avgitt sin innstilling til Stortinget vedrørende
Politireform 2000 - Et tryggere samfunn.
- Justiskomiteens innstilling viser at Arbeiderpartiregjeringen i all hovedsak har fått tilslutning til sitt forslag til endringer i inndelingen av landets politidistrikter, sier justiskomiteens nestleder, Vidar Bjørnstad, Ap.
Justiskomiteens flertall går inn for en reduksjon fra dagens 54 til 27 politidistrikter, ett mindre enn det regjeringen foreslo.
- Men en slik reduksjon av politidistrikter betyr ikke at vi skal legge ned lensmannskontor eller politistasjoner. Dette betyr heller ikke at det blir færre politifolk i nærmiljøene der folk bor. Snarere tvert i mot. Det aller viktigste hensynet for vårt arbeid med distriktsinndelingene har vært å imøtese befolkningens krav på gode polititjenester der de bor, understreker Bjørnstad. - Vi skal fortsatt ha en desentralisert politistruktur i Norge.
- Endringene i distriktsstrukturen innebærer at ca. 400 stillinger frigjøres fra administrasjon til aktiv polititjeneste. Slik vil vi få flere politifolk som er synlige og tilgjengelig for befolkningen, som skaper ro og trygghet, og som kan rykke ut når kriminalitet begås. Dette vil gi oss en bedre polititjeneste og mindre kriminalitet, sier Bjørnstad.
- Spesielt for de små politidistriktene vil en sammenslåing være nyttig. Slik dagens politidistriktstruktur er, sitter politimestrene i små distrikt med hver sine staber og gjør samme jobb. Små distrikt har ikke mulighet til å skaffe seg nødvendig spisskompetanse på de mange ulike områdene politiet i dag må beherske, som etterforskning ved seksualforbrytelser, økonomisk etterforskning, narkotika og annen form for organisert kriminalitet.
- Større politidistrikter vil innebære en styrking av kampen mot kriminalitet, avslutter Vidar Bjørnstad.
