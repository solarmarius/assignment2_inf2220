
Torsdag 24. september 1992:
Privat til red.
Vennlig hilsen
Nils-Petter Enstad
redaksjonssekretær
KrF-pensjonister aksjonerer:
Krever lik pensjon for gifte og samboende pensjonister
Lørdag 26. september stiller KrF-pensjonister over hele landet opp på stands for å rette søkelyset mot en av Kristelig Folkepartis kampsaker: At det må bli slutt på den urettferdige forskjellsbehandlingen av gifte og samboende pensjonister. KrF har godt håp om å få gjennomslag for denne kampsaken når finansministeren presenterer regjeringens forslag til statsbudsjett tirsdag 6. oktober. Aksjonene vil foregå i mer enn 60 byer og tettsteder.
-Vi i Kristelig Folkeparti krever at det blir slutt på diskrimineringen av pensjonistektepar. Forskjellen mellom gifte og samboende minstepensjonister beløper seg til omlag 20.000 kroner årlig, og dette er både urimelig og urettferdig, sier generalsekretær Gunnar Husan i Kristelig Folkeparti.
Lik pensjon for gifte og samboende pensjonister er en sak KrF har holdt varm i Stortinget helt siden sommeren 1988. I forbindelse med behandlingen av Trygdemeldingen det året, fikk KrF med seg stortingsflertallet på en generell uttalelse om at gifte og samboende pensjonister skulle stilles likt med hensyn til pensjon og skatt.
-For pensjonistene har nok dette fortonet seg som "de små skritts politikk", sier Husan, som likevel synes saken fikk et slags gjennombrudd i forbindelse med stats-budsjettet i fjor. Da ble Senterpartiet og Arbeiderpartiet med på en flertallsmerknad i innstillingen til statsbudsjett som påla regjeringen å legge fram konkrete planer om dette i løpet av 1992.
-Det er denne forpliktelsen pensjonistene forventer at regjeringen følger opp når forslag til statsbudsjett legges fram 6. oktober, og det er bakgrunnen for aksjonen, sier Gunnar Husan.
Vi legger ved et eksemplar av flyvebladet som blir delt ut under aksjonen. Når det gjelder eventuelle lokale aksjoner i avisens distrikt, oppfordrer vi redaksjonen til å kontakte lokalpartiet eller fylkeskontoret.
