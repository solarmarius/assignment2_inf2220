
Stortinget, 21. mai 2001
Erna Solberg
Høyre foreslår et politisk uavhengig Konkurransetilsyn
Administrasjonsminister  Jørgen Kosmo har til fulle vist behovet for å trekke nye grenselinjer mellom hva som er et politisk og hva som er et faglig ansvarsområde i konkurransepolitikken. Da Kosmo instruerte Konkurransetilsynet til å utsette høringsfristen for oljeselskapene i forbindelse med konkurransevurderingene knyttet til en eventuell Kværner/Aker Maritim fusjon, trakk han opp et helt ny linje med politisk innblanding i saksbehandlingen til et Konkurransetilsyn som skal være uavhengig.
I dag foreslår derfor Høyre i Odelstinget lovendringer som vil sette klare grenser for politisk innblanding og sikre et helt uavhengig Konkurransetilsyn. Vi tar opp igjen den organisasjonsformen som ble foreslått av Konkurranselovutvalget i 1992 og som innebærer at departementet ikke lengre er klageinstans og at det etableres et eget klageorgan. Politisk påvirkning kan dermed ikke skje i enkeltsakene, men må skje gjennom lov og regelverksendringer  eller gjennom vedtak i statsråd.
"Det er nødvendig med en helt annen organisasjonsform frigjort fra politisk påvirkning og avgjørelsesmulighet i enkeltsaker, Kosmo har laget en presedens for uformell påvirkning og innblanding som ikke kan bli stående uten at tilliten til våre konkurransemyndigheter uavhengighet blir klart svekket," sier stortingsrepresentant Erna Solberg.
