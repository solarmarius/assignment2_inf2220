
07.05.2002
Om presidentvalget på Madagaskar: Glad for norsk støtte til Marc Ravalomanana
Fra KrFs parlamentariske leder Jon Lilletun:
-Jeg er glad for at den norske regjering og utenriksminister Jan Petersen gir sin støtte til vinneren av presidentvaget på Madagaskar. Høyesterett har etter en ny stemmeopptelling erklært opposisjonskandidaten Marc Ravalomanana som vinner av presidentvalget. Det er flott at Norske myndigheter støtter den nye presidenten, sier Lilletun.
-På bistandssiden vil KrF følge utviklingen nøye. Hvis den nye presidenten klarer å skape fred i landet bør vi gå inn med både nødhjelp og mer langsiktig bistand. Vi må også se på muligheten for å støtte den nye regjeringen i arbeidet med å finne en løsning på den interne konflikten og å få landets økonomi igang igjen, sier Lilletun. Lilletun understreker at Ravalomanana nå har et hovedansvar for gjennomføringen av den nasjonale freds- og forsoningsprosessen som nå må til for å få en fredelig løsning på konflikten.
-KrF er glad for at Høyesterett på Madagaskar nå har erklært opposisjonskandidaten Marc Ravalomanana som vinner av presidentvalget. Jeg håper at Norge nå kan spille en aktiv rolle for å sikre freden. Norge har etter over hundre års nærver stor tillit på Madagaskar. Jeg mener Norge nå må dra nytte av dette, og bidra til at sårene leges og nasjonens enhet sikres, basert på fred og forsoning, sier Lilletun.
