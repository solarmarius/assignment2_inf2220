
tirsdag 28. november 1995 09:25:17
«Drøbaksforbindelsen blir skrinlagt»
Frogn kommunestyre vedtok i kveld med klart flertall (21 - 10) å si nei til reguleringsplanen for Oslofjordforbindelsen.
Etter at samferdselsminister Opseth i lokalavisen Akershus Amtstidende idag har uttalt at regjeringen ikke vil tvinge en reguleringsplan på Frogn kommune, betyr vedtaket at planene for Drøbaksforbindelsen kan begraves - 35 år etter at de ble lansert første gang.
Venstres gruppeleder Terje Johansen gleder seg over seieren og slår med dette fast at Venstres kamp mot dette veiprosjektet er kronet med seier.
-Vi mener dette er en seier først og fremst for miljøet. Det faktum at Opseth kategorisk slår fast at prosjektet ikke vil bli tvunget ned over hodene på oss i lokalsamfunnet, viser også at vår argumentasjon mot økonomien i prosjektet har holdt mål. Hadde prosjektet hatt nasjonal betydning, ville ikke et kommunestyre kunnet stoppe det.
- Vi har lært at vi aldri skal gi opp. Nå gjelder det å få Stortinget til å bevilge en tiendepart av de ca 400 millionene de måtte bruke på tverrforbindelsen til isteden å legge riksvei 152 i tunnel under Drøbak ned til fergeleiet, slik at vi blir kvitt tungtrafikken gjennom Oslofjordens perle, sier Terje Johansen.
