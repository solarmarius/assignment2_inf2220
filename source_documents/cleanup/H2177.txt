
Torsdag 11. februar 1993
Stortingsrepresentant Per Sævik (KrF):
KOSOVO-ALBANERNES SAK MÅ REVURDERES NÅ!
Justisministeren bør revurdere vedtaket om tilbakesending av Kosovo-albanerne om-gående. Den usikre situasjonen i hjemlandet deres tilsier at hjemsendelsen utsettes til forholdene er mer avklart. Det er stortingsrepresentant Per Sævik (KrF, Møre og Romsdal) som sier dette i et brev til justisminister Grethe Faremo. Per Sævik er fra Remøy i Herøy kommune, der lokalbefolkningen har engasjert seg spesielt sterkt i Kosovo-albanernes sak. Han har også vært ordfører i kommunen.
Per Sævik sier at han har stor forståelse for den vanskelige, medmenneskelige vurdering som Justisdepartementet må foreta i slike saker, men han kan ikke forstå hvorfor det skal la det gå automatikk i at Norge henger seg på Sveriges vurderinger i saker som har med Kosovo-albanerne å gjøre.
-Man må også vurdere dette i lys av at Sverige har tatt hånd mer enn 50.000 Kosovo-flyktninger, mens tallet i Norge bare er en liten brødel av dette, sier Per Sævik.
Per Sævik viser i brevet til at politiet allerede har vært på sitt første besøk på asylmottaket i Fosnavåg, der 46 av Kosovo-albanerne befinner seg, for å effektuere tilbakesending til Sverige for en av familiene.
-Flere av de Kosovo-albanske familiene har små barn, og det vil etter min oppfatning være en unødvendig belastning for Norge å gjennomføre en slik tilbakesending i den utrygge situasjonen som hersker i området som disse menneskene har flyktet fra, sier Per Sævik, som ber om et raskt svar fra justisminister Grete Faremo.
Sæviks partifelle og medrepresentant fra Møre og Romsdal, Kjell Magne Bonde-vik, har levert et spørsmål om denne saken til spørretimen kommende onsdag.
