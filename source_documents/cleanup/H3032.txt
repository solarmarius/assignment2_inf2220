
Fredag 12. juni 1998
Helseminister Dagfinn Høybråten (KrF) på Strandstevnet:
BRED TILSLUTNING I STORTINGET
TIL REGJERINGENS HELSEPLANER
- Det er gledelig at Regjeringen får bred tilslutning i Stortinget til alle de store helseplanene som ble lagt fram i forbindelse med Revidert Nasjonalbudsjett. Sosialkomiteens innstillinger legger grunnlag for en langsiktig satsing på psykiatri, kreftomsorg og sykehusutstyr. Bredden og omfanget i Regjeringens opplegg viser at vi setter helse og eldre først - også i handling. Det sa helseminister Dagfinn Høybråten på et møte i Sandefjord fredag kveld.
Helseministeren viste til at et bredt flertall i Sosialkomiteen har gitt tilslutning til hovedlinjene både i Opptrappingsplan for psykisk helse, Nasjonal kreftplan og planen for sykehusinvesteringer. I tillegg er det også flertall for Regjeringens forslag til ny inndeling av helseregionene på Sør-østlandet.
- Dette er gledelig, og av stor politisk betydning. Planenes omfang og tidsperspektiv gjør det spesielt viktig med bred politisk tilslutning. Kommuner og fylkeskommuner har fått et solid fundament for sin planlegging og gjennomføring. Pasientgrupper og fagfolk vet at det er tverrpolitisk vilje til å gjennomføre planene. Det er grunn til å gi honnør til alle partier på Stortinget for den vilje de har vist til å trekke sammen om et nasjonalt løft for de sykeste og de som alt for lenge har måttet ta til takke med et mangelfullt behandlingstilbud, sa han.
Planene innebærer at det skal investeres 6,3 milliarder kroner i psykiatrien i de nærmeste åtte år, samtidig som nivået på driftsutgiftene økes reelt med 4,6 milliarder kroner. Kreftomsorgen styrkes med to milliarder kroner kommende femårsperiode, og staten setter inn en ekstrainnsats på 2,3 milliarder kroner til sykehusutstyr i samme periode, opplyste helseminister Dagfinn Høybråten på møtet i Sandefjord fredag kveld.
