
08. februar 2006
Høyres Stortingsgruppe
Høyres leder, Erna Solberg
- Regjeringen må fremme demokrati i Ukraina og Hviterussland
- Jeg er forundret over at utenriksministeren i sin utenrikspolitiske redegjørelse, som er 17 tettskrevne sider, ikke nevnte Ukraina og Hviterussland med ett ord. De viktigste demokratiutfordringene i Europa i dag er i disse to landene, og begge skal ha viktige valg i neste måned. Nærområder er mer enn nordområder, sier Erna Solberg.
- Dette angår Norge direkte: Ukraina og Hviterussland befinner seg midt mellom EU og Russland, og de grenser til EØS-området som Norge er en del av. Deres fremtid vil påvirke vår, og hele Europas fremtid, mener Solberg.
- Hviterussland er Europas mest autoritære regime. Jernteppet rundt Hviterussland står fremdeles. Ytrings- og organisasjonsfriheten er sterkt begrenset. Journalister og opposisjonelle blir forfulgt, flere har forsvunnet. Norge må presse på for at opposisjonen skal få en sjanse foran presidentvalget 19. mars. Det handler om å redde stumpene av demokratiet for landets 10 millioner hviterussere, sier Erna Solberg.
- I nabolandet Ukraina er det kun et drøyt år siden den oransje revolusjonen, som fikk stor oppmerksomhet her hjemme og verden over. Demokratiseringsprosessen er imidlertid ikke fullført. Det bør være både et ønske, og i vår interesse, å hjelpe 47 millioner ukrainere til å fullføre reformprosessen, få bukt med korrupsjonen og dermed trygge demokratiet i landet. Parlamentsvalget 26. mars vil være av avgjørende betydning.
Regjeringens løfter om å fremme demokrati, menneskerettigheter og en bedre verdensorden vil ikke lykkes hvis vi glemmer behovene i vår egen verdensdel, avslutter Erna Solberg.
