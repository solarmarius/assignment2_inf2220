
2002-02-14
stortingsrepresentant Arne Sortevik (FrP), Fraksjonsleder Kirke-, Utdannings og Forskningskomiteen
CLEMET ER BLITT BYRÅKRAT!
Stortinget debatterte 14.2.02 de såkalte Landslinjene på bakgrunn av interpellasjon fra undertegnede.
Landslinjer er et utdanningstilbud innenfor den videregående skolen som ikke finnes i alle fylker og som Staten betaler.
Opprinnelig hadde heller ikke regjeringen Bondevik med penger til landslinjene; men i finanskomiteen husket regjeringspartiene en angivelig forglemmelse og la inn samme beløp som i fjor. Flertallet i KUF-komiteen reduserte dette noe; men med føringer for gjennomføringen.
Fra FrP er det fokus på to forhold for å dekke interessene til elever, foreldre, skoler og bransjer som er berørt av en redusert budsjettramme.
Reduksjon skal gjøres på en mest mulig skånsom måte og avklaring mht finansiering for skoleåret 2002/2003 der søknadsfristen er 1.3.2002 må gies snarest, uten å vente på behandling i revidert budsjett.
En slik avklaring må også omfatte og avklare fylkeskommunenes eventuelle medvirkning for neste skoleår.
Etter min mening var det lite imøtekommenhet fra statsråden.
Hun forsvarer gjennomføringen av reduksjonene som hun mener er gjort på en måte som er minst ille .
FrPs oppfatning er at departementets håndtering er gjort med krisemaksimering og uten vilje til avklaring og konsultasjon med flertallet i komiteen.
FrPs oppfatning er at en mindretallsregjering bør være aktivt aktsom;
I denne saken har statsråden valgt konfrontasjon fremfor konsultasjon.
Regjeringen har varslet omkamp på penger til eksamen og på penger til prestestillinger. Her haster det åpenbart- dette kan ikke vente til revidert budsjett!
Landslinjene kan åpenbart vente; selv om konsekvensene for skoleåret 2002/2003 er negative. Regjeringspartienes uttalte bekymring for Landslinjene står derfor ikke til troende!
Både svaret og holdningen tyder dessverre på at statsråd Clemet er blitt byråkrat!
