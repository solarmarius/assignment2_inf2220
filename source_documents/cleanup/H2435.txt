
Tirsdag 7. juni 1994
Samferdselspolitisk talskvinne May-Helen Molvær Grimstad (KrF):
STATLIG "A/S" ER IKKE PRIVATISERING
-Omdanning av Televerket fra forvaltningsbedrift til et heleid, statlig aksjeselskap er ikke en privatisering av Televerket. Det vil fremdeles være politisk styring av telesektoren, og dette har vært avgjørende for at Kristelig Folkeparti har kunnet støtte Regjeringens forslag til omdanning. Det sier KrFs samferdselspolitiske talskvinne May-Helen Molvær Grimstad.
-I samferdselskomiteens innstilling har jeg på vegne av KrF lagt vekt på at alle endringer i den overordnede politikken for televirksomheten, må legges fram for Stortinget. Jeg har også understreket at distriktene ikke må lide under en omorganisering, men ha krav på likeverdig service og pris som resten av landet, sier May-Helen Molvær Grimstad.
-Markeds- og konkurransesituasjonen tilsier en ny organisasjonsmodell for Televerket, selv om jeg klart ser at det også vil være fordeler med å beholde den nåværende modellen med forvaltningsbedrift. Fra KrFs side kan vi ikke akseptere at omleggingen gjør at Televerket prioriterer ned ansvaret for sine ansatte, understreker May-Helen Molvær Grimstad.
