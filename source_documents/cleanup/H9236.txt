
19.5.2005
Morten Lund, Finanspolitisk talsmann, Senterpartiet
Positiv avtale om pensjonsreform med SP-profil
Senterpartiet har sammen med Arbeiderpartiet forhandlet fram en avtale med Regjeringspartiene om pensjonsreformen. Pensjonsavtalen sikrer en bedre sosial profil enn både dagens folketrygd og Regjeringens opprinnelige forslag. Dette gjør at særlig arbeidstakere med lave til middels inntekter kommer godt ut. Dermed vil kvinner komme bedre ut enn i dag. Dette var et viktig hensyn fra Senterpartiets landsmøtevedtak.
Senterpartiet har vært særlig opptatt av at også selvstendig næringsdrivende må sikres bedre mulighet til supplerende tjenestepensjon. Dette har vi fått gjennomslag for, og Regjeringa er bedt om å komme tilbake med et opplegg som også sikrer de selvstendig næringsdrivende en skattefordel på pensjonsinnbetalingene i likhet med andre bedrifter.
Senterpartiet har også vært opptatt av merkostnadene innføring av obligatorisk tjenestepensjon for alle arbeidstagere vil medføre for småbedrifter, som ennå ikke har slike ordninger. De økonomske konsekvensene av dette skal i følge den inngåtte avtalen vurderes nærmere. Det er viktig at denne reformen ikke får negative konsekvenser for verdiskaping og sysselsetting.
Alt i alt innebærer avtalen et mer bærekraftig pensjonssystem med en langt bedre fordelingseffekt. Det er oppnådd så bred enighet om alle viktige elementer at dette burde sikre at reformen kan bli gjennomført uten den uro og utrygghet som vi har i dag, og med små muligheter for endringer de nærmeste år.
