
5. juni 2000
Thorbjørn Jagland
J@glandbrev
EU skal på sitt toppmøte i Feira 19. - 20. juni fastlegge retningslinjene for den europeiske forsvars- og sikkerhetspolitikken.
Erfaringene fra Balkan de siste 10 år viser at de europeiske lands evne til å påta seg større ansvar for de sikkerhetspolitiske utfordringene i Europa ikke har vært god nok. Ettersom EU-samarbeidet har utviklet seg, har også behovet for å utarbeide en felles europeisk forsvars- og sikkerhetspolitikk blitt klarere. Dette er bakgrunnen for at EU-landene på toppmøtet i Helsingfors i desember tok viktige skritt for å styrke europeisk sikkerhet og forsvar.
Vedtaket fra Helsingforsmøtet består av tre hovedlinjer: Vestunionordningene (VEU) skal ikke lengre videreføres. Det har vært sterk motstand i EU-landene mot å videreføre VEU, fordi VEU ikke fungerte etter intensjonene. Innen år 2003 skal EU-landene kunne stille en styrke på 50-60.000 mann innen 60 dager, og kunne opprettholde denne i inntil ett år. Disse styrkene skal først og fremst være engasjert i redningsoperasjoner, krisehåndtering, fredsbevaring og/eller fredsskaping. Opprettelsen av egnede beslutninsgorganer.
ESDP har ikke som hensikt å overta rollen NATO har for den kollektive sikkerhet. Et sterkt atlantisk samarbeid, hvor USA fortsatt spiller en sentral rolle for vår felles sikkerhet vil være avgjørende. Men samtidig er det viktig at Europa tar et større ansvar for egen sikkerhet, og det er i denne forbindelse avgjørende at EU har gitt ny framdrift til arbeidet med å utvikle en felles europeisk sikkerhets- og forsvarspolitikk.
Vi må søke å utvikle et nært samarbeid mellom både EU-land og land som står utenfor, samt EU og NATO, om vi skal lykkes i å etablere en felles europeisk sikkerhets- og forsvarspolitisk identitet.
Det er nå enighet i EU om at man trenger et institusjonalisert samarbeid om sikkerhets- og forsvarspolitikken med de 13 landene i Sør- og Sørøst-Europa som søker EU-medlemskap, samt Norge og Island. Dette er den såkalte EU+15 strukturen, som ser ut til å bli den viktigste rammen for samarbeidet.
EU erkjenner at man må dra veksler på og samarbeide med de seks europeiske NATO-landene som står utenfor EU. De seks deltar i NATOs drøftelser om støtte til EU-ledede operasjoner, og de vil trolig bli store bidragsytere til framtidige operasjoner.
Både EU og de seks ser at det er behov for kontakt- og konsultasjonsordninger som omfatter jevnlige møter, inkludert på politisk nivå. Ennå er mye uavklart omkring det reelle innholdet i disse møtene. Regjeringen legger stor vekt på løpende konsultasjon og samordning med de seks andre europeiske NATO-landene, som står utenfor EU. Jeg har derfor tatt initiativ til at de seks og EUs Høyrepresentant Javier Solana møtes i Brussel etter EU-toppmøtet i Feira, for å drøfte vår videre oppfølging av prosessen.
Det er også viktig for oss å få på plass gode konsultasjonsordninger mellom NATO og de fire alliansefrie EU-landene; Sverige, Finland, Irland og Østerrike. Etter Regjeringens syn er dette såkalte 19+4 spørsmålet, en parallell til det vi selv ønsker innenfor EU+6-rammen. Jeg er ikke i tvil om at en slik ordning vil være til nytte for både NATO og de fire alliansefrie medlemslandene i EU. Det vil være viktig at de fire alliansefrie landene få et tilbud om deltakelse i NATOs arbeid i forbindelse med støtte til EU-ledede operasjoner, som går lenger enn det de i dag får som medlemmer av Partnerskap for Fred (PfP).
Det er klart at vi ikke får den samme innflytelse over den felles europeiske forsvars- og sikkerhetspolitikken, som EUs medlemsland. Samtidig er konsultasjons- og samarbeidsordningene som EU nå ser ut til å være enige om for såkalte tredjeland, ikke så gode som vi hadde håpet. Men de er omtrent som forventet.
Når det er sagt mener jeg vi har en stor mulighet til å påvirke det konkrete innholdet i de nye ordningene, som nå etableres. Det skal ikke være noen tvil om at vi vil aktivt utnytte de ordningene vi får på plass. Vi vil søke å overbevise våre samarbeidspartnere i EU om at det er i vår felles interesse å stå best mulig rustet og samlet for effektivt å håndtere krise- og konfliktsituasjoner der det kan bli aktuelt med EU-ledede operasjoner.
Utgangspunktet vil være at Norge kan og vil bidra til både militær og sivil krisehåndtering. Det innebærer at EU kan dra nytte av våre ressurser for å nå sine mål. Det er ikke noe dårlig utgangspunkt for et forpliktende samarbeid.
Regjeringen ønsker at Norge skal fremstå overfor EU som en ekstern ressurs som EU har en egeninteresse i å involvere i utviklingen av en felles europeisk sikkerhets- og forsvarspolitikk. Vi vil gjøre våre synspunkter gjeldende og øve innflytelse gjennom primært tre hovedkanaler: NATO - EU, EU+15-rammen, og EU+6-formatet.
Med utgangspunkt i vår grunnleggende positive tilnærming til ESDP og vår vilje til å bidra konkret, vil vi arbeide aktivt for et tettest mulig europeisk samarbeid når det gjelder sikkerhets- og forsvarspolitikken. Den overordnede målsettingen ligger fast - Norge skal være med å prege den framtidige utviklingen i Europa. Europas framtid er også Norges framtid.
