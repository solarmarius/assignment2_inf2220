
Dato: 19.august 2005
Formann i FrP, Carl I. Hagen
- Fritt frem for terrorister
Carl I. Hagen er bekymret over at 80 prosent av flyene og passasjerene som ankom Sola fra utlandet de to første ukene i august, ikke ble kontrollert av tollere. - Det betyr jo i praksis at det nesten er fritt frem for terrorister, kommenterer han.
Det er Dagbladet som i dag forteller om den manglende tollkontrollen på Sola flyplass.
Carl I. Hagen varsler at FrP vil ta opp Tollvesenets grensekontroll i Kontroll- og konstitusjonskomiteen når Stortinget åpner etter valgkampen.
- At Norge som verdens rikeste land ikke har et Tollvesen som er i stand til å foreta nødvendige kontroller, er forkastelig, spesielt i dagens situasjon med økt terrorfare og stadige trusler mot Norge fra muslimske fundamentalister, sier Hagen.
Han mener det er avgjørende at både flypassasjerer og samfunnet for øvrig kan stole på at fly, ferger, tog og andre transportmidler som kommer til Norge er sjekket på en tilfredsstillende måte.
- Med den utviklingen vi har sett de senere år i økningen av organisert grov kriminalitet i Norge og en stadig økning i internasjonal terrorisme, er det avgjørende for samfunnet at Norge har et apparat som beskytter våre innbyggere mot innførsel av våpen, narkotika og annet ulovlig gods.
Carl I. Hagen sier FrP vil fortsette å arbeide for et sterkere tollvesen og økt grenseovervåking. - Det handler om å være føre var, avslutter han.
