
4. oktober 1999
Fra stortingsrepresentant Modulf Aukan, KrF
Økt satsing på næringsrettet forskning og småbedrifter
-Hovedbudskapet i årets statsbudsjett for næringslivet er økt satsning på næringsrettet forskning, småbedriftsplaner som bl.a. omfatter elektronisk innrapportering og fjerning av investeringsavgiften. Dette er alle tiltak som vil bidra til økt nyskapning og ytterligere forenkling, sier Modulf Aukan.
Aukan er også glad for satsingen Regjeringen har innenfor landbruk og fiskeri:
Landbruk
-Det er gledelig å merke seg de økte bevilgningene til verdiskapningstiltak i skogbruket, sier Modulf Aukan. Det er i budsjettfremlegget satt av 20 mill. kr. til verdiskapningstiltak. Det meste skal brukes til det 5-årige verdiskapningsprogrammet for økt foredling og bruk av trevirke, og bedre koblinger mellom skogbruk og marked.
Forbrukerne settes i sentrum ved at trygg mat sikres gjennom en styrking av Statens Dyrehelsetilsyn, Landbrukstilsynet og Statens Næringsmiddeltilsyn. Tilsynene får hver en økning på 10 prosent over årets budsjett.
Disse tiltakene kombinert med fjerning av kunstgjødselavgiften som ble vedtatt i jordbruksavtalen og en reduksjon i matmomsen som foreslås i forbindelse med omleggingen av momssystemet, gjør at næringen har fått bedret sine betingelser for et fortsatt levedyktig norsk landbruk, sier Aukan.
Fiskeri
Hovedsatsingsområder:
Det foreslås bevilget 50 mill. til første byggetrinn for et nytt havforskningsfartøy. Fartøyet representerer en betydelig satsing på marin FoU.
Det settes av 8,9 mill. kr. til en satsing på bedre modeller for bestandsberegning.
Tilskuddet til Fiskeriforskning foreslås økt med 3,2 mill.kr. fra 16 mill. kr i inneværende år til 19,2 mill kr. I år 2000.
For å styrke arbeidet med rekruttering til fiskerinæringen foreslås posten for kvinnerettede og kompetansehevende tiltak økt med 1 mill. kr., til 13 mill.
De skattemessige ordningene som er omtalt i St.meld 51 (1997-98) Perspektiver på utvikling av norsk fiskerinæring, som virkemidler til å stimulere til økt egenkapital og økt fornyelse av fiskeflåten, behandles ikke i forbindelse med statsbudsjettet for 2000. Regjeringen vil komme tilbake til saken til våren i forbindelse med fremleggelse av ulike skattesaker.
Havneutbygging får en økning på 10 mill.kr. - Samlet er dette tiltak som alle vil bidra til å styrke næringa, sier Modulf Aukan.
