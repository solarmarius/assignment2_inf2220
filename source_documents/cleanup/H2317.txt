
24/8-93
Kristelig Folkepartis 2. nestleder, Jon Lilletun:
Finnmarksvidda blir ørken
hvis ikke reintallet reduseres
- Det er både økologisk og næringspolitisk nødvendig å redusere antall rein på Finnmarksvidda. Politikerne kan ikke lenger vente på at næringsorganisasjonene skal få redusert reinbestanden. Gjenveksten av lav på vidda har stoppet opp, og store deler av vidda er allerede svart. Hvis det ikke handles nå, står Finnmark overfor en økologisk katastrofe.
Det var Kristelig Folkepartis 2. nestleder, Jon Lilletun, som uttalte dette på sin valgturné i Nord-Norge. Han mener at det nå må tas strengere virkemidler i bruk fra myndighetenes side for å få redusert reinbestanden og derved beitingen på vidda. Han sier videre at Kristelig Folkeparti i en årrekke i forbindelse med behandling av reindriftsmeldingen har understreket at det nå haster og at næringsorganisasjonene også må ta ansvar for å redusere antall dyr.
- Vi kan ikke lenger se på den økologiske krisen som er i ferd med å oppstå, uten å forsøke å redde miljøet og næringsgrunnlaget på vidda, sa Lilletun.
- Forskningsrapporter tyder på at deler av vidda allerede nå er uten lav. Hvis overbeitingen fortsetter, er det bare snakk om kort tid før det ikke er mulig å drive reindrift på tradisjonelt vis lenger. Vi kan ikke risikere at den tradisjonelle reindriften blir borte på Finnmarksvidda fordi vi i dag ikke har mot til å redusere antall dyr, sa Lilletun.
Han viste blant annet til at lønnsomhetskalkylene for næringen viser store tap av dyr og klare tegn på at det er misforhold mellom antall dyr og hva beitene kan bære.
- Ifølge en forskningsrapport fra Bajos, er ikke beitene i stand til å bære mer enn en tredjedel av dagens reintall. Dette er dramatiske tall for en næring, sa Lilletun, som mener at næringen er i en vond sirkel som nå må brytes av de ansvarlige myndigheter.
Han mener at det er næringen selv som vil tape mest på å ikke redusere reinbestanden. Han understreket imidlertid at en slik nedskjæring ikke kan skje uten at det gås offensivt inn med offentlige midler for å skape ny næringsvirksomhet for de som rammes av reinreduksjonen.
