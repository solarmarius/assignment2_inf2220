
Dato: 24. februar 2006
Stortingsrepresentant Per Sandberg (FrP)
Kritisk til Avinors nye flytterapport
FrPs Per Sandberg stiller seg svært undrende til at en faggruppe i Avinor har konkludert med at kontrollstasjonen på Røyken ikke skal flyttes til Sola likevel.
Det er NRK som i dag melder at en faggruppe internt i Avinor har konkludert med at kontrollstasjonen på Røyken ikke skal flyttes til Sola likevel, men at den i stedet skal gjøres om til en innflygningskontroll for Gardermoen.
Per Sandberg, som også er leder av Stortingets Transport- og kommunikasjonskomité, sier flyttevedtaket ligger fast om ikke rapporten kommer med helt ny informasjon.
- Jeg har ikke sett denne rapporten, men konklusjonen er merkelig og oppsiktsvekkende. Med mindre rapporten inneholder helt ny og avgjørende informasjon om flyttingen, er det ingen grunn til å endre på vedtaket om å flytte kontrollsentralen til Sola, sier han.
- Jeg advarer samtidig mot tanker om å stoppe flytteprosessen bare for å få ro rundt flygelederne. Flyttingen er begrunnet i sikkerheten innen norsk luftfart. Bråket rundt flygelederne kan ikke endre på dette, sier Sandberg, som mener stopp i flyttingen kan undergrave Stortingets vedtak om å flytte sentralen.
Ifølge NRK skal rapporten konkludere med at bare 30 % av kontrollvirksomheten på Røyken skal flyttes til Sola. Det avviser Sandberg at kan bli aktuelt.
- Å flytte 30 % av virksomheten er helt meningsløst. Da kan vi likeså gjerne beholde all virksomhet på Røyken. Men dette forutsetter at det ligger helt avgjørende ny informasjon i rapporten.
