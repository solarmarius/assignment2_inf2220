
15. desember 1997
Sentralstyret
Kyoto-avtalen krever nasjonal handling og global holdning
Vedtak i sentralstyret 15. desember 1997
Global oppvarming som følge av menneskeskapt drivhuseffekt er blant våre mest alvorlige
globale miljøproblemer. Det krever internasjonale avtaler og nasjonal oppfølging.
Arbeiderpartiet ønsket en ambisiøs og effektiv klimaavtale som flest mulig land kunne slutte seg til. I klimaforhandlingene la derfor Arbeiderpartiets regjeringer vekt på:
· Å få til en juridisk bindende avtale med tallfestede utslippsreduksjoner.
· Å redusere klimautslippene gjennom byrdefordeling. Det vil si å ta utgangspunkt i landenes ulike muligheter for å redusere utslippene.
· At avtalene må omfatte alle de viktigste klimagassene.
· At det gis adgang til felles gjennomføring og handel med utslippskvoter.
· At det tas hensyn til skogens binding av CO2.
På tross av nasjonale særinteresser og ulike oppfatninger av hva som er rettferdig, var det mulig å komme til enighet om en klimaavtale i Kyoto. Vi fikk gjennomslag for en forpliktende avtale som omfatter seks klimagasser, felles gjennomføring, byrdefordeling, handel med kvoter og opptak i skog. Enigheten i Kyoto representerer en ny generasjon avtaler hvor landene samarbeider med hverandre for å løse klimaproblemene. Det er bra. Selvsagt kunne vi ønsket at man hadde kommet enda lengre, men avtalen er en god start. Det er nødvendig at landene fører forhandlingsprosessene videre på grunnlag av prinsippene om rettferdig byrdefordeling og kostnadseffektivitet.
Landsstyret i Arbeiderpartiet åpnet 18. april 1996 for bygging av gasskraftverk i Norge dersom dette bidrar til å redusere forbruket av kullkraft og kjernekraft i Norden. Selv om bygging av gasskraftverk vil øke de norske utslippene av klimagassen CO2, kan det bidra til et bedre miljø i Norden fordi gasskraftverk har lavere utslipp av CO2 enn kullkraftverk. I tråd med partiprogrammet vedtatt på landsmøtet i november 1996 forutsetter vi at innenlandsk bruk av naturgass må innordnes vår klimapolitikk og våre miljømålsettinger. Fordi vi i Kyoto-avtalen har fått gjennomslag for prinsippene om felles gjennomføring, byrdefordeling og kvotehandel kan produksjon av gasskraft innordnes våre klimaforpliktelser. Dersom utbyggerne mener at det er forretningsmessig forsvarlig, kan byggingen starte.
Arbeiderpartiet mener at Kyoto-avtalen understreker behovet for å:
· Utvikle en reform for grønne skatter som innebærer økte skatter på forurensning og mindre skatt på arbeid. Arbeiderpartiet vil ta nye initiativ for å få en felles nordisk CO2-avgift på kraftproduksjon. Arbeiderpartiet setter også ned en klimagruppe som legger fram forslag til partiorganisasjonen om hvor det er mulig å endre/redusere våre utslipp.
· Bidra til utvikling av teknologi som kan gi kraftig reduksjon i våre utslipp av klimagasser. Arbeiderpartiet vil ta i bruk miljøfondet og etablere et teknologifond som kan hjelpe bedrifter i å ta i bruk ny og mer miljøvennlig teknologi. Norge skal være ledende innen energiteknologi og fornybare energikilder.
· Arbeide for at vi ved hjelp av fornybare energikilder i et normalår skal produsere elektrisitet tilsvarende vårt forbruk. Dette krever økt innsats når det gjelder bio-energi, oppgradering av eksisterende kraftverk, vindkraft, bølgekraft og varmepumper - og at veksten i det nasjonale energiforbruket må dempes.
· Utvikle en langsiktig nasjonal klimastrategi som ansvarliggjør de viktigste utslippssektorene. Det må inngås forpliktende avtaler med industrien om konkrete utslippsreduksjoner innen fastsatte tidsfrister.
· Stortinget må hvert år få lagt fram et klimaregnskap i forbindelse med behandlingen av Statsbudsjettet.
