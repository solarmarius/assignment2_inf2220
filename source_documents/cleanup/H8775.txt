
12. november 2004
KrFs finanspolitiske talsmann Ingebrigt S. Sørfonn
- Landet har fått et godt budsjett!
Regjeringspartiene og Fremskrittspartiet ble i dag enige om statsbudsjettet for 2005. KrFs finanspolitiske talsmann Ingebrigt S. Sørfonn mener landet har fått et godt budsjett: - Dette budsjettet vil gi styrket velferd, mer penger skole og eldreomsorg i kommunene og økt optimisme i næringslivet, sier Sørfonn.
- KrF er godt fornøyd med budsjettforliket. Viktige velferdssatsinger i Regjeringens budsjettforslag er opprettholdt, slik som satsingen på barnehager, psykiatri og fattigdomsbekjempelse. I tillegg videreføres en god økonomisk politikk, som vil bidra til å sikre fortsatt lav rente og kronekurs. En slik politikk kan gi oss flere arbeidsplasser og økt verdiskaping i næringslivet, sier Ingebrigt S. Sørfonn.
Kommunene er den store vinneren i budsjettavtalen mellom regjeringspartiene og Frp. Gjennom kompensasjon for svikt i skatteinntekter og økning i frie midler får kommunene 3 milliarder i økte inntekter:
- KrF er opptatt av en god kommuneøkonomi. Bedret økonomi i kommunene vil gi grunnlag for økt satsing på blant annet barnehager, skole og eldreomsorg. Derfor synes vi det er svært positivt at kommunene får en ekstra inntektsøkning gjennom budsjettavtalen, sier Sørfonn.
Sørfonn synes det er flott at viktige merkesaker for KrF videreføres og styrkes:
- Vårt forslag om økt skattefradrag for gaver til frivillige organisasjoner opprettholdes. I tillegg ber avtalepartene regjeringen foreta en gjennomgang av momskompensasjonsordningen for frivillige organisasjoner, slik at intensjonene med ordningen blir ivaretatt. Jeg er også tilfreds med at det innføres et kapitaltilskudd til friskoler på 25 millioner kroner, uttaler Sørfonn.
- Fremskrittspartiet skal ha ros for at de har vært konstruktive og ryddige i budsjettforhandlingne. De har bidratt til at landet har fått et svært godt budsjett, avslutter KrFs finanspolitiske talsmann Ingebrigt S. Sørfonn.
