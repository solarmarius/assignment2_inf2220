
tirsdag 17. august 1999 13:00:31
Venstre med egen handlingsplan for skole og utdanning
Venstres nestleder og parlamentariske leder Gunnar Kvassheim og stortingsrepresentant Helene F. Fladmark presenterte på en pressekonferanse i Oslo i dag Venstres handlingsplan for skole og utdanning.
Venstres handlingsplan fokuserer bl.a. på følgende utfordringer.
 Mer ressurser til skolen
Venstre ønsker en forpliktende satsing på skolen, og setter grunnskolen og videregående skole fremst i prioriteringen av kommunale og fylkeskommunale oppgaver - både når det gjelder lærerressurser, skolemiljø og undervisningsmateriell.
Dette er en prioritering Venstres lokale kandidater sammen står bak.
Venstres satsing på skole og utdanning er sosialt begrunnet og sosialt innrettet. For Venstre er det ikke bare et spørsmål om å hjelpe fram "de beste hodene", men at utdanningssystemet gir alle mulighet til å utnytte sine evner til beste for seg og samfunnet.
Venstre setter mennesket i sentrum også i skolepolitikken. Skolen utvikles best av de som arbeider i skolen og skolens nærmiljø. Venstre vil gi dem større frihet til å utvikle den gode skolen.
 Flere og bedre lærere
For å lage en bedre skole, er det helt avgjørende at lærerne som skal utføre jobben er motiverte og kompetente. For å rekruttere flere og beholde de gode lærerne, må læreryrket gjøres mer attraktivt. Dette gjelder forhold som lønn og status, men også at lærerne får større handlingsrom til å være lærer - og bruke mindre tid på administrative rapporteringsrutiner.
Lærerne trenger faglig påfyll: Det må innføres permisjonsordninger for lærerne der de enten kan praktisere i annet arbeid for å øke kunnskapen om samfunnet omkring, eller for å ta videre utdannelse.
Rektor må også få bedre mulighet til å utøve sin rolle som pedagogisk leder. Skolen må derfor styrkes med egne administrative funksjoner som frigjør rektor og lærere fra flest mulig av administrative oppgaver som utfylling av rapporter og skjemaer.
 Satsing må lønne seg
For Venstre er det viktig at de kommunene som satser på skolen også vinner kampen om de beste lærerressursene. Kommuner og fylkeskommuner må bruke muligheten de har til å trekke til seg gode lærekrefter ved å tilby bedre lønnsbetingelser.
Venstre ønsker også å belønne lærere som yter noe ekstra. Differensiering av lønn etter ekstra kompetanse, ansvar og særskilte oppgaver og funksjoner kan bidra til å øke rekrutteringen til læreryrket.
 Selvstyrte skoler
Venstre ønsker selvstyrte skoler. Vi ønsker et system der lærere, foreldre, elever og folkevalgte styrer skolen sammen. Den enkelte skoles ledelse og lærer må få reelle muligheter til utvikle sin egen skole. Venstre ønsker på denne måten å videreutvikle skolen som den viktigste samfunnsinstitusjonen i lokalmiljøet.
 Serviceerklæring i skolen
Venstre oppfordrer skoler og universiteter til å lage egne service-erklæringer som gjør det klart hvilke rettigheter og plikter elever og foreldre har, hva de normalt skal kunne forvente av skolen, og hva skolen forventer av dem.
 IKT-løft i skolen
Venstre vil ha et nasjonalt løft for mer IKT-utstyr og -forståelse i skolen. Denne satsingen må i første omgang heve lærernes kompetanse. En IKT-satsing i skolen skal sette mennesker, ikke maskiner, i sentrum.
En slik innsats krever langt mer ressurser enn det skolen har i dag, og kan forvente å få i framtiden. Derfor må det legges til rette for at næringslivet kan bidra med IKT-utstyr i skolen. Spesielt må et system for brukt-PC-overføring til skolene settes i verk snarest.
Venstre vil ha en liberal enhetsskole, supplert av private undervisningstilbud. Venstres grunnleggende målsetting er at den offentlige skolen skal være en felles møteplass for barn med ulik sosial og kulturell bakgrunn, men Venstre mener at mangfold er positivt og skal verdsettes.
Venstres handlingsplan for skole og utdanning inneholder 20 punkter for en bedre skole. Handlingsplanen inneholder tiltak for hele utdanningsløpet fra de enkleste pedagogiske opplegg i barnehagen til avansert forskerutdanning.
