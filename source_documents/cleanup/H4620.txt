
20. oktober 1999
Vidar Bjørnstad
- Vil justisministeren endre varetektspraksisen?
Stortingsrepresentant Vidar Bjørnstad fra Arbeiderpartiet tok i spørretimen onsdag 20. oktober 1999 opp Norges omfattende bruk av langvarig varetekt og isolasjon. Bakgrunnen for spørsmålet er at det har framkommet sterk kritikk av Norges praksis på dette området, blant annet fra Europarådets torturkomité.
- Vil justisministeren bidra til at varetektspraksisen endres - og i tilfelle hvordan? spurte Bjørnstad.
Justisminister Odd Einar Dørum påpekte på sin side at varetekt kan være nødvendig under etterforskningen for å hindre bevisforspillelse, unndragelse av straffeforfølging eller for å hindre gjentakelse av straffbare handlinger. Når det gjelder bruken av restriksjoner som brev- og besøksforbud, viste han til Justisdepartementets retningslinjer for behandling av varetektsinnsatte fra desember 1997. Disse retningslinjene fokuserer spesielt på mulige tiltak for å avhjelpe skadelige følger av isolasjon og mangel på menneskelig kontakt.
For å redusere saksbehandlingstiden i straffesaker, har Justisdepartementet oppnevnt to arbeidsgrupper som skal foreslå tiltak som også vil få innvirkning på varetektstiden. Videre er ny informasjon om varetektstid og bruk av restriksjoner under utarbeidelse i Justisdepartementet, sa Dørum.
