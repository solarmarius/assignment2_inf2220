
Torsdag 27. januar 1994
FYLKESSEKRETÆR HARALD THORESEN 60 ÅR
Mandag 31. januar fyller fylkessekretær i Østfold KrF Harald Thoresen 60 år. Harald Thoresen er blant nestorene i KrFs fylkessekretærkorps, han har vært i stillingen siden høsten 1968. Da han ble ansatt, var han den første fylkessekretæren som ble ansatt i hel stilling i partiet.
Harald Thoresen er født og oppvokst på Kråkerøy, utenfor Fredrikstad. Han arbeidet i mange år i Den norske sjømannsmisjon, og var stasjonert på "kjerka" flere steder i verden.
Ved siden av jobben som fylkessekretær, har han også vært klokker i Kråkerøy kirke siden 1971. Klokkerjobben sier han fra seg i disse dager, og ble behørig takket av under kirkekaffen etter høymessen søndag 23. januar. Ifølge hans egen opptelling, har han som klokker vært til stede ved 1700 begravelser og 550 brylluper i løpet av disse 23 årene. Hvor mange KrF-møter han har vært til stede ved, er det kanskje vanskeligere å anslå. I tillegg til rådsmøter, nominasjonsmøter, årsmøter, styremøter, gruppemøter og lokallagsmøter, har han også selv vært aktiv kommunepolitiker i Kråkerøy kommune, og vært medlem av såvel kommunestyre som formannskap.
Harald Thoresen er godt kjent i KrF-miljøene, ikke bare i Østfold, men over hele landet, og mange vil ønske ham hjertelig tillykke med 60-årsdagen mandag 31. januar.
