
Lørdag 6. februar
KrF styrker sitt europeiske kontaktnett
Kristelig Folkeparti fikk i dag observatørstatus i European Peoples Party (EPP), samarbeidsorganisasjonen for kristendemokratiske og konservative partier i Europa.
-Det er viktig for KrF å ha et bredt kontaktnett i Europa. Det at vi nå har fått observatørstatus i EPP er med på å gjøre dette kontaktnettet enda bredere, sier parlamentarisk leder Einar Steensnæs, som er KrF sin delegasjonsleder under EPP-konferansen i Brüssel.
-Dette er en anerkjennelse av KrF sitt lange engasjement i den kristendemokratiske bevegelse. Vi var med på å starte den kristendemokratiske bevegelsen i Europa i 1946 og har i hele etterkrigstiden hatt et aktivt engasjement gjennom Den Europeiske Unionen av Kristendemokrater (EUCD), sier Steensnæs.
Grunnen til at KrF nå søkte om observatørstatus i EPP, var at EUCD nå er blitt slått sammen med EPP.
KrF er også en aktiv deltaker i Christian Democrat International (CDI), den internasjonale unionen av kristendemokrater, hvor Valgerd Svarstad Haugland er visepresident.
