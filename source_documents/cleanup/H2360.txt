
Onsdag 31. mars 1993
Lovforslag fra Kristelig Folkeparti:
SIKRE RETTIGHETENE TIL ELDRE MED SÆRLIGE BEHOV
Kristelig Folkeparti har fremmet et privat lovforslag i Stortinget som skal sikre at eldre med på grunn av sin tro skal overholde visse kostholdsregler, får komme på institusjoner som ivaretar dette. Det er særlig jøder og adventister som har behov for at det blir tatt slike hensyn.
Lovforslaget er levert av representantene Odd Holten (Østfold), Lars Gunnar Lie (Sogn og Fjordane) og Borghild Røyseland (Rogaland), men det er en samlet stortingsgruppe som står bak forslaget og støtter det.
I forslaget vises det til at alle beboere i eldreinstitusjoner etter regelverket har rett til å leve i samsvar med sitt livssyn og opprettholde sitt levesett. Samtidig erkjenner man at det er urealistisk å forvente at alle kommuner skal kunne legge til rette for den spesielle livsførsel disse beborne har, og som de har rett til å få oppfylt. Såvel Det Mosaiske Trossamfunn som Adventistsamfunnet har opprettet egne eldreinstitusjoner der forholdene er lagt til rette for å imøtekomme de behov trossamfunnenes medlemmer har. Mange av medlemmene ønsker å komme til disse institusjonene når de blir eldre og pleie-trengende, men flere kommuner har nektet å betale for slikt opphold utenfor hjemsteds-kommunen.
Dette mener KrF det bør bli en forandring på, og foreslår derfor en lovendring som sikrer minoritetsgruppers rettigheter til institusjonsopphold utenfor kommunen. I forslaget er det vist til at Danmark nylig har vedtatt en lovbestemmelse som gir en slik rett.
Fra KrFs side foreslås det at en bestemmelse om dette i første omgang tas inn i Lov om sosiale tjenester m.v., men at den senere kan tas med i en eventuell ny lov om pasientrettigheter.
