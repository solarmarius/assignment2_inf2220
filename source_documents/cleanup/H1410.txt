
FREMSKRITTSPARTIETS
STORTINGSGRUPPE
Fra stortingsrepresentant Thore Nistad , 22.04.99
Løftebrudd fra Kristelig Folkeparti!
- Samferdselsminister Fjærvolls utspill om enda en avgift på bilbruk er helt uakseptabelt, sier FrPs samferdselspolitiske talsmann, stortingsrepresentant Thore Nistad i en kommentar.
- Hvis KrF og de andre regjeringspartiene går inn for å innføre nye bilavgifter, vil dette være løftebrudd. FrP vil gå klart imot dette, og Høyres gruppe er enig med oss. Dermed er det bare Arbeiderpartiet som kan sikre flertall for avgiftene. Avtalen fra budsjettbehandlingen i fjor er at ingen nye avgifter skal innføres uten videre. Nye avgifter må derfor tas opp med oss, og vår tilslutning til dette kan Fjærvoll bare glemme, sier Nistad.
- Fjærvoll vil ha en rushtidsavgift for å kjøre inn og ut av de store byene. Slik avgift er allerede innført i Oslo, Bergen og Trondheim, det er bare at avgiftene gjelder hele døgnet. Hva er det Fjærvoll egentlig tenker på? Vil han lage en ny bompengering i tillegg til de vi allerede har? Fjærvoll vil ha veiprising. Det har vi allerede. Vi betaler bensinavgifter, bompenger og årsavgift for å kjøre. Ønsker samferdselsministeren en annen form på avgiftene, må han si fra hvilke avgifter han vil redusere eller fjerne når den nye veiprisingen innføres, sier Nistad.
 Biler og bilbruk er allerede avgiftsbelagt med ca. 32 milliarder kroner i Norge, i tillegg kommer merverdiavgift på flere av disse avgiftene. Dette vil si at staten tar inn nesten 100 millioner kroner i bilavgifter hver eneste dag, sier Nistad.  Eller for å si det på en annen måte: Staten tar inn 7.000 kroner i bilavgifter pr. innbygger i Norge hvert år.
- Videre vil samferdselsministeren ha flere over på kollektive transportmidler i rushtiden. Men da er det jo allerede fullt på busser og T-baner, sier Nistad. Dermed blir resultatet bare at enda flere mennesker må betale enda mer for å stå i enda lengre køer, sier han.
- De aller fleste mennesker har bruk for bil, bilen er faktisk helt nødvendig. Bilen er en nødvendighetsartikkel. Bil kan bare i en viss grad erstattes med kollektive transportmidler, sier Nistad. Derfor må det ikke bli slik at politikerne bare øker bilavgiftene hver gang de trenger penger, sier han.
- Det er grunn til å bekymre seg over at den nye samferdselsministerens første store utspill er tøvete bilavgifter. Norsk samferdselspolitikk har altfor lenge vært dominert av politikere som bare foreslår nye avgifter og forbud. Fjærvoll må snarest mulig gå i gang med den jobben hans forgjenger Odd Einar Dørum ikke gadd å begynne på, nemlig å lage en utbyggingsplan for å gjøre det norske veinettet bedre og sikrere. Norges veinett er Vest-Europa klart dårligste. Samferdselsminister Fjærvoll må nå komme opp av skyttergraven, erkjenne at det norske folk kommer til å kjøre bil i all overskuelig fremtid, og så ta konsekvensene av det, sier Nistad.
