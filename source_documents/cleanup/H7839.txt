
2. oktober 2003
Rød Valgallianse
Statoil ut av Iran
Konsernsjef Olav Fjell i Statoil er fjernet fra sin stilling med umiddelbar vrikning. Årsaken er de avtalene Statoil har inngått med kontakter i Iran for å gjøre det lettere å utvide norsk deltakelse i oljeutvinningen. "Men hovedproblemet her er ikke at korrupsjon er avdekket. Hovedproblemet er at Statoils engasjement i Iran i seg selv er et ran av det iranske folkets naturressurser," uttaler RVs leder Torstein Dahle."Oljeressursene i Iran tilhører det iranske folket og skal ikke være med på å betale våre framtidige pensjoner", fortsetter lederen, som også mener at korrupsjon kommer til å være et vedvarende problem så lenge Statoil og norske oljeselskapers engasjement fortsetter: "Så lenge Norge skal delta i tilraningen av naturressurser i andre land, vil korrupsjon forekomme. De etiske reglene som Statoil må bygge på må være at selskapet er til for å utvinne naturressursene som ligger under norsk sjølråderet."RV-lederen minner også om hva slags regime som sitter i Tehran: "Uansett vil RV gå imot å utvikle samarbeidet med det nåværende iranske regimet. RV tror ikke at dialog med dette regimet eller deler av regimet gjør det mer humant. Presteregimet i Tehran er et undertrykkelsesregime der menneskerettighetene blir tråkket på daglig og der ikke bare opposisjonen i Iran blir henrettet, men også opposisjonelle på besøk i landet."
Se også RVs hjemmesider:
http://www.rv.no/nyheter/pressemeldinger/nyhet?titel=Rettferdighet+gjennom+det+iranske+folket+-+ikke+det+iranske+regimet%21
RVs uttalelse om Kosmos besøk i Iran 21.08:
http://www.rv.no/nyheter/pressemeldinger/nyhet?titel=Ingen+norsk+delegasjon+til+Iran
