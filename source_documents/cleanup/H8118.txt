
16. januar 2004
Arbeiderpartiet
Miljø og arbeid på SAMAK-årsmøtet
Jens Stoltenberg og Gerd-Liv Valla møter nordiske kolleger og representanter fra Østersjø-landene når Arbeiderbevegelsens nordiske samarbeidskomité (SAMAK) holder årsmøte i Sverige 19. - 20. januar. Miljøet og arbeidsmarkedet rundt Østersjøen skal stå sentralt.
Hele ledelsen både i Arbeiderpartiet og LO deltar på møtet som holdes på kurs- og konferansesenteret i Bommersvik utenfor Södertälje.
Foruten de nordiske sosialdemokratiske partiene og fagbevegelsen, deltar også representanter for landene som grenser fra Polen, Estland, Tyskland og Russland.
Møtet åpnes av Sveriges statsminister Göran Persson, mens generalsekretær Peter Palshøj presenterer rapporten fra SAMAKs Østersjøgruppe. Rapporten tar opp vekst og arbeidsmarked, miljø og folkehelse, likestilling og kulturelt/folkelig samarbeid.
Det nordiske samarbeidet står på dagsorden tirsdag hvor det er innledning av svenske Berit Andnor som er minister for nordisk samarbeid.
Møtet er åpent for pressen.
Vennlig hilsen
Arbeiderpartiet
Ingrid Sagranden
