
4.10.2000
Morten Lund,
Pressemelding fra
REGJERINGEN VIL TJENE PENGER PÅ Å UTESTENGE UNGE FRA OPPDRETTS­NÆRINGEN
Senterpartiets stortingsrepresentant fra Sør Trøndelag, Morten Lund, er lite begeistret for at Regjeringen i statsbudsjettet foreslår å styrke statens inntekter gjennom å auksjonere oppdrettskonsesjoner for laks og ørret. Lund frykter at et slikt system undergraver mulighetene for at ny etablerere skal kunne komme inn i næringen fordi kapitalbehovet bare for å kunne erverve selve konsesjonen vil bli for stor. Dermed dekker staten bordet for de store som allerede er tungt inne i næringen fra før. Lund frykter også for det lokale eierskapet hvis konsesjonene nå skal selges på auksjon.
-Det kan synes som om Regjeringen nærmest spiller hasard med strukturen i oppdrettsnæringen gjennom dette forslaget, både fordi det vil bli nærmest håpløst for nye å komme inn i næringen, fordi små enheter etter hvert vil bli borte, og fordi eierstrukturen vil bli endret stadig raskere. På sikt kan resultatet bli en næring uten det lokalt forankrede eierskap som sikrer vekst og sysselsetting for mange småsamfunn, men en pengebinge for næringslivstopper med kontorer på Aker Brygge eller i London.
Statsbudsjettet har meget vage formuleringer om vilkår som skal ligge i bunnen for auksjonene. Det vil bli stilt krav om lokalisering på kommunenivå. Lund, som ønsker at oppdrettsnæringen skal komme kyst og distrikts Norge til gode, lar seg ikke berolige av slike løfter. Nei, dette synes jeg blir for vagt og uforpliktende. Hele opplegget minner om Fremskrittspartiets opplegg for hele fiskerinæringen.
-Senterpartiet ønsker at det skal stilles som vilkår at alle nytildelinger går til selskaper med over 50% lokalt eierskap. Vi vil at de med en og to konsesjoner skal ha de første tildelingene - deretter nyetablerere. Etter vårt opplegg skal nytildelinger være gratis, men det må betales dersom konsesjonen selges videre. Også ved evt. videresalg må krav om lokalt eierskap gjelde. -Denne skisse vil bli lagt til grunn ved våre videre budsjettforhandlinger.
