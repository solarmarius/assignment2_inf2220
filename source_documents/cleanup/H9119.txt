
Dato: 31. mars 2004
FrP
- Ballo bløffer om folkeavstemning
SVs stortingsrepresentant Olav Gunnar Ballo har ingen troverdighet når han går ut og påstår at han ønsker en folkeavstemning om den nye finnmarksloven. - SV har selv stemt mot folkeavstemning!
Det opplyser Fremskrittspartiets justispolitiske talsmann Jan Arild Ellingsen i en kommentar til Ballos utspill på NRK i dag.
- Det er tydelig at SVs finnmarksrepresentant Olav Gunnar Ballo er desperat etter å sikre seg fire nye år på Stortinget når han nå plutselig ønsker å la Finnmarks befolkning si sin mening om den nye finnmarksloven. Fremskrittspartiet ønsker en slik folkeavstemning. Derfor fremmet vi forslag om dette i Finnmark fylkesting. Dessverre stemte Ballos eget parti mot!
Under behandlingen av den nye finnmarksloven i Stortingets justiskomité, har ikke SVs egen representant tatt til orde for å ta i bruk folkeavstemning, slår Ellingsen fast.
- I denne saken er det ingen tvil om at Olav Gunnar Ballo forsøker å føre velgerne bak lyset i jakten på velgere, avslutter Jan Arild Ellingsen.
