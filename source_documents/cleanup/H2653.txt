
Mandag 31. januar 1994
KrF-leder Kjell Magne Bondevik:
BEHOV FOR EN "OSLO-AVTALE" I SKOLEN
- UTFORDRER HERNES
Det er behov for en fredsavtale - kall det gjerne en "Oslo-avtale" mellom skolen og departementet, for å sikre arbeidsroen i norsk skole. Kristelig Folkeparti utfordrer derfor kirke-, utdannings- og forskningsminister Gudmund Hernes til å ta initiativet til en slik avtale. Det sier lederen i Kristelig Folkeparti, Kjell Magne Bondevik. Han stiller seg bak den oppfordringen KrF-nestleder og leder for Stortingets kirke- og undervisningskomité, Jon Lilletun, ga under KrFs skolepolitiske konferanse i Bergen i helgen.
Kjell Magne Bondevik mener uroen rundt lærernes arbeidstidsavtale er i ferd med å få et slikt omfang at det truer mange elevers mulighet til å få avlagt eksamen i vår.
-En "Oslo-avtale" i skolen vil bidra til å sikre arbeidsglede og arbeidsro i skolen, sier Kjell Magne Bondevik, som minner om at KrF hele tiden har vært skeptisk til at den nye arbeidstidsavtalen skulle gjøres gjeldende midt i et skoleår. Han mener reaksjonene rundt om i landet hadde vist at denne skepsisen var berettiget. I tillegg har fortolkningen av avtalen skapt mye frustrasjon blant lærerne, legger han til.
Kjell Magne Bondevik minner også om det uavhengige beregningsutvalget som Stortinget før jul vedtok skulle opprettes for å beregne kostnadene ved gjennomføringen av nye reformer.
-Kristelig Folkeparti vil fremme forslag om at dette utvalget så snart som mulig må gå gjennom Reform-94 for å få fram de reelle kostnadene. I forbindelse med Revidert Nasjonalbudsjett må det så arbeides for at staten skal bevilge de nødvendige midlene, i den størrelsesorden som dette utvalget kommer fram til, sier Kjell Magne Bondevik.
-De store avvikene i kostnadsberegningene fra henholdsvis departement og Kommunenes Sentralforbund viser behovet for at et slik utvalg kommer i arbeid, konkluderer KrF-leder Kjell Magne Bondevik.
