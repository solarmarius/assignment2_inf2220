
Stortinget, 6. desember 2001
Petter Løvik
Bedre samferdsel over hele landet
Regjeringspartiene er tilfreds med at Frp støtter omleggingen i samferdselssektoren, i samsvar med intensjonene i Sem-erklæringen.
Dette er et ledd i et langsiktig arbeid som skal sikre at samfunnet får mer igjen for de midlene som brukes innen samferdselssektoren. Dette er også nødvendig for å sikre distriktene et best mulig samferdselstilbud.
Konsesjoner og kjøp av ulønnsomme tjenester vil være de viktigste virkemidlene for å sikre hele landet et godt tjenestetilbud. Når det gjelder Posten står konsesjonskravet om at hele landet skal ha formidling av leveringspliktige posttjenester til rimelig pris og god kvalitet fast.
De endringene som nå skal gjennomføres vil ikke skje over natten. En del av endringene kan gå raskt, slik som f.eks omdannelsen av Luftfartsverket til AS, mens det å innføre konkurranse innen fergesektor og jernbane er prosesser som vil ta lengre tid. Alle disse endringene vil Regjeringen komme tilbake til Stortinget med som egne saker. De ansatte vil da også bli tatt med i prosessen.
Strukturtiltakene innebærer bl.a.:
- Det skal bli enklere å få konsesjon på ekspressbusser. Det vil føre til et bedre busstilbud i store deler av landet.
- Regjeringen åpner for at andre aktører enn NSB skal kunne drive persontransport på sporet.
- Det åpnes for konkurranse inne fergesektoren. Det legges ikke opp til noe reduksjon i eksisterende fergesamband. Gjennom anbud kan en få frigjort midler og bedre tilbudet gjennom økt frekvens og større kapasitet.
- Regjeringen skal starte arbeidet med å omdanne Posten, NSB og Luftfartsverket til aksjeselskap.
