
14.08.2001
RV oppfordrer alle voldsutsatte kvinner om å flytte til Stovner i Oslo
"Siv Jensen, har du ingenting lært?"
Rød Valgallianses andrekandidat i Oslo, Sigrid Angen, stiller dette spørsmålet etter Siv Jensens uttalelser i dagens VG om at norske kvinner må være forsiktige i sitt valg av ektefelle. Angen sier videre at dette er et typisk eksempel på kunnskapsløshet i spørsmålet om kvinners rettssikkerhet, og at Jensen heller burde benytte anledningen til å komme med forslag som kan bedre kvinners situasjon. "Frp framstår ellers som lov- og ordenparti nummer ett, men dette gjelder tydeligvis ikke alle saker. Frp burde støtte kravet om at politifolk som ikke gjør jobben sin må sparkes", sier Angen videre.
"Et naturlig krav når det gjelder kvinners rettssikkerhet er for det første at brudd på voldelige menns besøksforbud må håndheves. Slik situasjonen er i dag, kan menn bryte besøksforbudet 50 ganger før politiet griper inn", sier Angen. I tillegg bør brudd på alarm, dvs utløsning av alarm for kvinner som har fått tildelt en slik, kombineres med besøksforbud. I dag er det slik at brudd på alarm kun får den konsekvens at mannen fjernes midlertidig, sier andrekandidaten videre. Politiet trenger tydeligvis mer kunnskap på området, og slik det er i dag, bør kvinner som utsettes for vold helst være bosatt på Stovner i Oslo uttaler Angen. Dette fordi Stovner politikammer er det eneste med politi som har spesialkompetanse på vold mot kvinner og vold i hjemmet.
