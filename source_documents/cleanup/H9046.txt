
18.2.2005
Stortingsrepresentant Steinar Bastesen, Kystpartiet
Kystpartiet støtter miljøvennlig utbygging
Det var trist at "Flerbruksprosjektet for Nausta" ble ødelagt av Regjeringen i samarbeid med Arbeiderpartiet og SV. Planen var spesiell fordi det var en omvendt planprosess, der miljøverdiene skulle komme først. Denne saken viser at det nå er på tide med en vernepause. Vi går også inn for småkraftverk i Vefsnavassdraget.
De siste ti årene har vært et eventyr for miljøvernerne. Vi er nå kommet dithen at 1/3 av landarealet er nedbørsfelt til vernede vassdrag. Nå blir det presset enda hardere for å verne mer av dette arealet. Dette kan ikke fortsette. Man lever ikke av luft og vakre fjell alene. Folk må ha arbeid, ellers flytter de. På den ene siden vil Regjeringen at kommunene og fylkeskommunene skal miste kraften som er utbygd, både til store multinasjonale selskaper og til Staten, på den andre siden går Regjeringen og flertallet på Stortinget stadig lenger for å få vernet store vassdrag, og større deler av landarealet i nedbørsfeltet.
Vi på Stortinget har presset og fortsetter å presse kommunene i denne skvisen. Resultatet har vi merket i flere år. Hydro flykter til utlandet med aluminiumsproduksjonen sin. Industristeder som Årdal og Høyanger er i fare. Mo i Rana står i fare for å miste kraften lokalsamfunnet disponerer. Det er trist at Arbeiderpartiet ofret bygdefolket i Sunnfjord og ga signal omn at de ikke lenger står for en miljøvennlig industriutviklingt i landet.
Satser på småkraftverk
Kystpartiet vil satse mye sterkere på småkraftverk og miljøvennlig kraftutbygging. Det blir en utfordring for oss i partiet å arbeide for å legge til rette for at elveeierne kan sikre sitt eierskap og styre utbyggingen av småkraftverk. Vi mener derfor det er viktig at det blir lagt til rette for, og laget ordninger som gjør at elve-eierne på en fornuftig måte får stilt kapital til disposisjon uten at de mister eiendomsretten til kraften. Kystpartiet går videre inn for at Vefsna-vassdraget i Nordland blir utbygd med småkraftverk. Gjort på rette måten vil det bare tilføre vassdraget sjarm, på samme måten som "kvennkallene" gjorde i gamle dager. Ingen vil kalle "kvennkallene" for miljøødeleggelser i dag, snarere tvert om, "kvennkallene" blir i dag restaurert og fredet som kulturminner.
