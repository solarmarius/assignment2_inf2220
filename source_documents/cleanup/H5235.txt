
Resolusjon vedtatt av Senterkvinnenes høstkonferanse i Oslo 21.10.01.
Fattigdom i Norge er skammelig!
1-2% av befolkningen i Norge (50.000 - 100.000 personer) er fattige i den forstand at de har relativt lav inntekt over lang tid.
Det er mennesker som ikke har råd til mat, det er foreldre som ikke har råd til å la barna delta i fødselsdager eller fritidsaktiviteter, det er syke som ikke har råd til å kjøpe medisin som de trenger.
Kamp mot fattigdom krever solidaritet. På lang sikt kan en mykere arbeidslinje, en sosial boligpolitikk og lavere skatter for lavinntektsfamilier avskaffe fattigdommen. På kort sikt er det en rekke tiltak som kan settes ut i livet raskt, for å redusere antall fattige i Norge og for å sikre et verdig liv for flere.
Senterkvinnene vil derfor gå inn for:
- at bunnfradraget på inntekt for skatt økes fra år 2002
- at de veiledende satsene for sosialhjelp heves på nivå med Statens instiutt for forbruksforsknings (SIFO) satser for et standardbudsjett
- at barnetrygd og engangsstønad ved fødsel ikke regnes med i inntekten ved beregningen av sosialhjelp
- at alle barn får mulighet til plass i barnehage og skolefritidsordning (SFO) uavhengig av foreldrenes inntekt
- at grunnskolen skal være gratis, med forbud mot å kreve betaling for aktiviteter i skolens regi
- at hospits som boligløsning for barnefamilier opphører straks og erstattes med f. eks. flere kommunale utleieboliger
Kommuneøkonomien må sikres slik at den gir rom for å hjelpe de vanskeligst stilt.
