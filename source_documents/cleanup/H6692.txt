
21.01.03
Ola T. Lånke
Fortsatt begrenset handel på søndag!
Det blir fortsatt markert at søndagen skal være en annerledes dag med begrenset handelsvirksomhet. Dette blir resultatet selv om åpningstidsloven oppheves. Dette sier Ola T. Lånke (KrF) i familie-, kultur- og administrasjonskomiteen på stortinget.
Komiteen har i dag blitt enige om å oppheve åpningstidsloven slik at forretningene selv kan bestemme åpningstidene på hverdager. Samtidig blir det foreslått å ta inn regler om åpningstider for utsalgssteder på søndager og andre helligdager i loven om helligdager og helligdagsfred. Med støtte fra Ap og SV legges dette nå inn i helligdagsloven.
- Opphevelsen av åpningstidsloven er i tråd med Semerklæringen, det samme gjelder at søn- og helligdager er unntatt fra dette. Jeg er glad for at Frp ikke fikk flertall for sitt forslag om døgnåpent ølsalg i butikkene, samt døgnåpne butikker også i helgene. Dette handler om vern av mennesker. Dette sier Ola T. Lånke.
- KrF mener at er det viktig å verne om den alminnelige fred på søndager og andre helligdager ved å sette grenser for den kommersielle aktiviteten på disse dagene, sier Ola T. Lånke. På helgedager og høgtidsdager skal utsalgssteder som hovedregel være stengt, men unntakene i gjeldende åpningstidslov blir ført videre. Det vil fremdeles være unntak for salg av dagligvarer og kioskvarer fra mindre utsalgssteder, og salg fra bensinstasjoner.
- Forbrukeren skal ved dette bestemme når det er åpent, uttaler Lånke. Vi tilpasser åpningstidene til de behov brukarene har. Tilbud og etterspørsel egner seg bedre enn lovverket til å regulere åpningstidene på hverdager. Ved å føre videre de unntakene vi i dag har for salg på helligdager, vil en sikre forbrukerne tilgjengelighet. Å oppheve restriksjonene på hverdager vil i seg selv kunne redusere behovet for å handle på helligdager, avslutter Lånke.
