
11.juni 2004
Unge Venstre:
Skjønner ikke utsettelsen av Vefsna
- Vi er kjempefornøyd med at Bjerkreimvassdraget blir supplert inn i verneplanen for vassdrag, men vi skjønner ikke poenget med å utsette vernet av Vefsna når regjeringen likevel har bestemt at Vefsna skal vernes i løpet av denne perioden, sier leder i Unge Venstre, Lars-Henrik Michelsen.
Selv om han ikke skjønner utsettelsen av Vefsna, mener han at vernet av Bjerkreim og løftene om vern av Vefsna er historisk.
- Det viktigste for Unge Venstre er at Bjerkreim og Vefsna faktisk blir vernet. Det hadde ikke skjedd med en Ap-regjeringen som kunne samlet flertall mot vern hos Høyre og Framskrittspartiet, sier Michelsen. Han understreker at det for Bjerkreim og Vefsna ikke er tatt stilling til utbygging, og at fremtidige prosjekter må holde seg innenfor vernerammene.- Viktige vassdrag blir nå vernet. Endelig kan tiden for de store vannkraftutbyggingene i Norge sies å være over. Det er litt morsomt at det er først når Venstre kommer i regjering at Jens Stoltenberg sitt nyttårsløfte fra 2001 blir realisert, sier Michelsen.
Stortinget vedtok våren 2001 at Verneplan for vassdrag skulle suppleres. Utbyggingspotensialet i vassdragene som ble foreslått vernet av NVE, utgjør ca. 6 TWh. En styringsgruppe har fremmet forslag om vern av vassdrag med kraftpotensiale på 9,4 TWh. Regjeringens forslag, når Vefsna blir supplert inn i verneplanen, utgjør ca 9,1 TWh. Totalt 52 vassdrag blir supplert inn i verneplanen.
