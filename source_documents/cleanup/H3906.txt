
13.6.2000
Morten Lund,
Pressemelding fra
JAGLAND GIR BLAFFEN I FN !
- Hvorfor har Arbeiderpartiets leder Torbjørn Jagland fått slik hast med å gjøre EU sitt patentdirektiv til norsk rett, spør leder i Næringskomiteen Morten Lund etter dagens oppslag i Nationen.
Lund reagerer på at Jagland med åpne øyne er villig til å bryte med våre internasjonale forpliktelser for å tilpasse Norge til det meget omstridte patentdirektivet.
- Det kan ikke oppfattes på noen annen måte enn at patentdirektivet styrkes dersom Norge gir sin tilslutning til direktivet. Og det vil være mildt sagt oppsiktsvekkende ettersom Norge fortsatt mener at direktivet er i strid med flere FN-konvensjoner, sier en sjokkert Lund.
En lang rekke høringsinstanser har advart mot at Norge skal tiltre patentdirektivet, herunder så å si alle miljøorganisasjonene. Også bistands og solidaritetsorganisasjoner er kritiske til direktivet. I tillegg har helsetilsynet gått mot at Norge skal slutte seg til patentdirektivet.
Lund minner i denne sammenhengen om hva som skjedde under FN møtet om biologisk mangfold i Nairobi nylig. Der stilte Norge forslag om opplysningsplikt for opphavet til genressurser. Dette prinsippet er stikk i strid med EUs patentdirektiv. Norge ble bedt av en rekke EU-land om å stille forlaget på deres vegne.
- Det mangler enhver troverdighet når Jagland mener vi må inn for å endre patentdirektivet gjennom deltakelse, samtidig som EU-land kommer til Norge under internasjonale toppmøter og ber om at vi må fremme forslag om å styrke kampen mot genrøveri fordi de selv er avskåret fra å gjøre det , sier Lund.
- Med tanke på de enorme kapitalkreftene som har interesse i at patentdirektivet forblir som det er, blir det naivt å tro at Norge kan endre direktivet bare vi tiltrer det, avslutter Næringspolitisk talsmann i Senterpartiet Morten Lund.
