
12.06.02
Ingvild Vaggen Malvik, Sosialistisk Venstreparti:
Flertall for en bedre miljøpolitikk.
- Et viktig første skritt mot Kyotomål - men ikke langt nok!
SV sørget i dag for flertall for Regjeringens klimamelding.
SV har sammen med regjeringspartiene sikret flertall for at det innføres et nasjonalt kvotesystem fra 2005. Kvotesystemet vil føre til reduksjoner av CO2-utslippene, og bidra til en miljøvennlig omstilling i industrien. SV fikk SV fikk blant annet gjennomslag for at gebyr for overtredelse av kvoteplikten skal gå tilbake til industrien for omstilling og teknologiutvikling. Videre gikk både Regjeringen og AP med på flere av SVs forslag til tiltak som vil redusere utslippene av drivhusgasser, samt skape mange nye arbeidsplasser. Det dreier seg om elektrifisering av sokkelen, krav til luft- eller vannbåren varme i alle nye bygg over 1000 m2, satsing på biodrivstoff og tiltak for energigjenvinning i industrien.
*Vi har tatt et viktig skritt frem mot bedre kontroll av utslipp av drivhusgasser. Norge vil høste tidlige erfaringer med kvotesystemet og vil fremstå som et foregangsland i Kyoto sammenheng, sier SVs saksordfører Ingvild Vaggen Malvik. - Men det er et langt skritt igjen til et flertall er villig til å ta de nødvendige politiske grep for å møte klimatrusselen.
*Vi har søkt flertall for en bedre miljøpolitikk de steder det har vært mulig å oppnå. Regjeringen hadde det beste kvotesystemet, og derfor dannet vi flertall på det med de endringer vi mente var nødvendige.
SV møtte flere representanter fra industrien i arbeidet med kvotesystemet, og lyttet nøye til innvendinger og problemer industrien møter med det nye systemet.
*Vi tok disse møtene og innspillene meget alvorlig. SV går ikke inn for et system som ødelegger grunnlaget for mange tusen arbeidsplasser i distriktene. Derfor var det viktig for oss å presisere at nedleggelser ikke skal premieres, samt å bygge inn fleksibilitet i utviklingen av systemet. Dette lyktes vi med, sier Vaggen Malvik.
*Nå var det viktig å få etablert prinsippet om det tidlige kvotesystemet. Det vil danne et viktig erfaringsgrunnlag før kvotesystemet som skal iverksettes når Kyoto perioden tar til, i 2008. Samtidig var det viktig for SV å videreføre prinsippet om at forurenser skal betale.
*SV fikk også flertall for et forslag om at detaljene i det tidlige kvotesystemet skal utarbeides i nær dialog med industrien for å sikre fleksibilitet og smidighet i kvotesystemet. Dette er viktig for oss og for industrien, sier saksordfører Vaggen Malvik.
Det har vært stor fokus på prosessindustrien under behandlingen av klimameldingen. Men det er flere andre store aktører som slipper ut drivhusgasser, og som det er viktig å gjennomføre reduksjonstiltak i. Her var ikke Regjeringen var offensiv nok, og SV fremmet derfor flere forslag som fikk flertall. Noen av disse er:
Elektrifisering av sokkelen:
SV fikk flertall for et forslag om at Regjeringen skal komme tilbake med tiltak som vil føre til elektrifisering av store deler av sokkelen.
Alternativ oppvarming av nybygg:
SV fikk flertall for et forslag om at det skal vurderes å installere energifleksibelt system (vann- eller luftbåren varme) i alle nybygg over 1000 m2 der dette er hensiktsmessig.
Biodrivstoff:
SV fikk flertall for et forslag om at det bør iverksettes et introduksjonsprogram for bruk av biodrivstoff i Norge. Introduksjonsprogrammet vil være en oppfølging av et EU direktiv som krever at minst 2 % av all bensin og diesel som selges er biodrivstoff.
Energigjenvinning i industrien:
SV fikk flertall for at regjeringen skal sette i gang arbeid med en samlet plan for energigjenvinning i industrien, gjennom et forpliktende samarbeid.
