
Mandag 26. mars
Valgerd Svarstad Haugland:
-Ingen motsetning mellom kontantstøtte og billigere barnehager
-Flere og billigere barnehager er et viktig mål for Kristelig Folkeparti. Det er ikke slik at barnehagene automatisk blir billigere hvis man fjerner kontantstøtten. Kristelig Folkeparti utfordrer derfor Arbeiderpartiet til allerede i revidert nasjonalbudsjett å foreslå tiltak som får barnehageprisene i den retning de skal, nedover, sier KrFs partileder Valgerd Svarstad Haugland.
-Kontantstøtteordningen har de siste månedene vært utsatt for at massiv kritikk fra dens motstandere på venstresiden i norsk politikk. Samtidig har det, med rette, vært satt fokus på de dyre barnehageplassene. SV har bestilt en meningsmåling som viser at 65 prosent er positive til å fjerne eller redusere kontantstøtten hvis dette vil gi billigere barnehageplasser. Det er ikke direkte overraskende at de som selv ikke har mulighet til å benytte seg av kontantstøtte foretrekker billigere barnehager, uttaler Valgerd Svarstad Haugland.
-Kontantstøtten er populær blant de som kan benytte seg av den. Hele 74 prosent av alle ett- og toåringer mottok kontantstøtte i fjor At mange foreldre bruker kontantstøtte frigjør plass i barnehage til de som står i kø. Med kontantstøtten når vi derfor raskere målet om barnehageplass til de som ønsker det. Å fjerne kontantstøtten vil øke behovet dramatisk for at det offentlige må stille opp med andre omsorgsløsninger. Derfor er det god familiepolitikk å satse både på kontantstøtte og flere og billigere barnehager, sier KrFs leder.
-Barnehageplass til alle som ønsker det er en forutsetning for at foreldre skal ha en reell valgfrihet. Av samme hensyn må prisene ned. Bondevik regjeringen la fram en offensiv barnehagemelding om full behovsdekning som fikk bred tilslutning. Den må følges opp, sier Valgerd Svarstad Haugland.
-Arbeiderpartiets seksårsreform var en større trussel mot barnehagene enn kontantstøtten. Etter innføringen av kontantstøtte har de kommunale barnehagene styrket sin stilling. Det viser den omfattende evalueringen av kontantstøtten som forskerne Lars Gulbrandsen, Bergljot Baklien og Anne Lise Ellingsæter har gjort.
