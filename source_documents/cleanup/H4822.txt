
16. mai 2000
Jens Stoltenberg
St@tsministerbrevet
I dette St@tsminister-brevet fra 16. mai 2000 forklarer Jens Stoltenberg hva som ligger til grunn for Regjeringens økonomiske politikk, og hvordan vi best sikrer velferden på lang sikt.
Fredag forrige uke la Regjeringen fram det reviderte nasjonalbudsjettet. Med dette budsjettet sikrer vi finansieringen av økt innsats på viktige områder som helse, norske fredsbevarende styrker i Kosovo, sykelønn og etter- og videreutdanning.
For å sikre arbeid til alle og trygge velferden, mener vi at statsbudsjettet for år 2000 skal ha den samme effekten på landets økonomi som vi var enige med de daværende regjeringspartiene om i fjor høst. Derfor har Regjeringen foreslått å dekke inn økte utgifter gjennom å omdisponere innenfor budsjettet. Det betyr at vi måtte dekke inn hele 3,4 mrd. kroner i Revidert nasjonalbudsjett.
Samtidig ser statens inntekter fra oljevirksomheten ut til å bli langt større enn opprinnelig antatt. Mange spør derfor hvorfor vi ikke kan bruke mer penger, når det er så mange områder vi ønsker å styrke.
Vårt svar er at velferdsordningene skal kunne bæres både når oljeprisene stiger og synker. Vi kuttet ikke i Folketrygden da oljeprisene var lave. Våre trygderettigheter skal gjelde uavhengig av statens inntekter i ett enkelt år. Det er heller ikke oljeinntektene i det enkelte år som skal bestemme hvor store de offentlige budsjettene skal være. Statsbudsjettet skal tvert om brukes til å trygge velferden og til å styre den samlede økonomiske aktiviteten i samfunnet. De offentlige budsjettene skal brukes på en måte som gir grunnlag for stabile og lave priser og renter, og som bidrar til høy sysselsetting og lav arbeidsløshet.
Over tid har vi brukt store deler av inntektene fra oljevirksomheten, og vi bruker mye oljepenger også i årets budsjett. Men vi kan ikke bruke alle. Uansett hvor vi setter grensen for nye utgifter, vil det være noen som mener vi kan bruke mer. Og uansett hvor mye vi bruker, vil det være formål som vi kunne brukt mer penger på.
Å styre betyr å gjøre valg. For oss er hensynet til velferden og sysselsettingen viktigst. Derfor må vi sette grensen ved hva norsk økonomi kan tåle, slik at vi unngår tilbakeslag, en sterk pris- og kostnadsvekst og økt arbeidsledighet. Innenfor denne rammen må vi så gjøre valg mellom hvilke oppgaver som er de viktigste.
Vi har høy sysselsetting og mangel på folk i mange bransjer. Vi kan ikke løse flere oppgaver enn vi har hender til. Prøver vi å bruke for mye penger, stiger renter, kostnader og priser. Da overlever ikke den delen av næringslivet som konkurrerer med utlandet, og mye av den konkurranseutsatte industrien ligger i distriktene. En slik utvikling ønsker vi ikke. Derfor kan vi ikke bruke mer penger enn det som var planlagt i høst.
