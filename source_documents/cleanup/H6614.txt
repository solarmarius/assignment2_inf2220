
22.09.02
Vegard Martinsen, (DLF)
IKKE LA DE NARKOMANE HA ET FRISTED MIDT I OSLO SENTRUM!
I alle vestlige land er salg og bruk av narkotika forbudt. Selvsagt vil ikke et slik forbud føre til at bruken av narkotika blir mindre, snarere tvert imot, men forbudet fører også til at grupper av narkomane samler seg på bestemte steder. I Oslo samler de seg på Plata ved Oslo S. Dette er meget plagsom for de som driver næringsvirksomhet i området, det er plagsomt for alle de menneskene som ferdes der, og det gir ikke togturister noe godt førsteinntrykk av Oslo.
Det er dog en fordel at de narkomane er samlet, det gir politiet mulighet til å overvåke problemet og til å ta seg av barn som kommer i kontakt med dette miljøet.
Løsningen i første omgang må være å samle de narkomane på et mindre synlig sted. Derfor bør politiet forstyrre alle narkomiljøer som danner seg på steder hvor de er lette å få øye på, og når de samler seg på et sted hvor de er noenlunde bortgjemt, bør de få være i fred. Miljøet bør overvåkes slik at barn blir hindret i å slutte seg til miljøet. Narkomane som begår innbrudd og andre kriminelle handlinger bør selvsagt settes i fengsel.
(Dette ble vedtatt som en resolusjon på DLF Oslos møte 20/9.)
