
10. oktober 2000
Aud Gaundal
- Ansatte støttespillere i fornyelsen av offentlig sektor
- Arbeiderpartiet har som ambisjon å få gjennomført det som kan bli det største omstillingsprosjekt som noensinne er satt i gang i offentlig sektor. Derfor trenger vi oppslutning og drahjelp i fornyelsesarbeidet, og vi trenger fagbevegelsen som en god og konstruktiv støttespiller. Det sa stortingsrepresentant Aud Gaundal i trontaledebatten tirsdag 10. oktober 2000. Her følger presseutdrag av innlegget til Gaundal.
- Arbeiderpartiet har som ambisjon å få gjennomført det som kan bli det største omstillingsprosjekt som noensinne er satt i gang i offentlig sektor. Derfor trenger vi oppslutning og drahjelp i fornyelsesarbeidet, og vi trenger fagbevegelsen som en god og konstruktiv støttespiller. Det sa stortingsrepresentant Aud Gaundal i trontaledebatten tirsdag.
Gaundal understreket at en sterk offentlig sektor må være i stand til å omstille og fornye seg fortløpende dersom den skal kunne holde tritt med endringene i samfunnet nasjonalt og internasjonalt. Og for å sikre at alle skal få et best mulig tilbud på offentlige tjenester, mente Gaundal at brukerne må komme i første rekke.
- Hvis vi unnlater å fornye i takt med endrede behov, vil offentlig sektor lett komme i miskreditt blant folk flest, og da kan det bli uunngåelig med brå og smertefulle omstillinger, både for ansatte og brukerne av offentlige tjenester. Vi må blant annet fortsette arbeidet for å få etablert offentlige servicekontorer lokalt, slik at disse kan være serviceinnstilt og samordnet førstelinje både for statlige og kommunale tjenester, sa hun.
- Hver enkelt leder og ansatt i den enkelte offentlige virksomhet skal kunne ta del i fornyelsen og kjenne ansvaret for å forbedre ytelsene til brukerne. Unødvendige ordninger må vi ha mot til å fjerne. Vi må få mer fleksible og hensiktsmessige ordninger, sa Gaundal.
Gaundal pekte på at fornyelsen ikke bare kan rettes mot systemet som sådant, men må også omfatte en bedre utnytting og utvikling av de menneskelige ressursene. Vi må stimulere til mer bruk av nettverk og prosjektorganisering, også på tvers av sektorgrenser, mente hun.
- Og i motsetning til Høyres og Frp, er det for oss i Arbeiderpartiet viktig at de ansatte og deres organisasjoner må være sentrale i dette utviklingsarbeidet, avsluttet hun.
