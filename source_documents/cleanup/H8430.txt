
Oslo, 4. juni 2004
May Britt Vihovde, Venstre
- Budsjettet revidert med fokus på nyskaping og arbeidsplasser
Venstres May Britt Vihovde er godt fornøyd med at Arbeiderpartiet og regjeringspartiene i kveld har blitt enige om revideringen av budsjettet. Budsjettet er fortsatt innenfor ansvarlige rammer, og viktige områder for Venstre som miljø og nyskaping er fortsatt prioritert i budsjettet, sier May Britt Vihovde, som er finanspolitisk talskvinne for Venstre.Arbeiderpartiet og regjeringspartiene har blitt enige om endringer i det vedtatte budsjettet på om lag 1300 millioner kroner. De viktigste endringene er 200 millioner til nye arbeidsmarkedstiltak, 80 millioner til nye veginvesteringer og72 millioner til Innovasjon Norge. I tillegg er partene enige om å styrke helseforetakenes økonomi med 500 millioner, samt å reversere endringene i egenandeler på 124 millioner kroner. Vihovde er også fornøyd med at kriminalomsorgen er blitt styrket med 10 millioner kroner.
- Midler til Innovasjon Norge, Tiltakspakke for Årdal og Høyanger, forsknings- og utviklingskontrakter, samt kompensasjon for el-avgift for godstransport på jernbane er budsjettendringer som vil styrke nyskapningen i næringslivet og bedre forhold for mer miljøvennlig transport, avslutter Vihovde.
