
9. februar 1999
Kvinnepolitisk styre
Ja til særdomstol for barnefordelingssaker
Vedtak fra Kvinnepolitisk styre i Arbeiderpartiet 9. februar 1999. Uttalelse til innstillingen fra et offentlig utvalg om behandlingen av barnefordelingssaker.
Kvinnepolitisk styre i Arbeiderpartiet viser til at utvalget i NOU 1998:17 fremmer forslag vedrørende en rekke spørsmål knyttet til behandlingen av barnefordelingssaker, det vil si saker om:
· foreldreansvar for barn
· hvor barnet skal bo fast, og
· samværsordningen for barnet
Kvinnepolitisk styre vil la seg høre med følgende:
Generelt:
Kvinnepolitisk styre mener at den framtidige familiepolitikken må utformes med
utgangspunkt i hva som er best for barnet sett i lys av de faktiske samfunnsmessige forhold og utviklingstrekk. Vi legger her til grunn det faktum at dagens familiebegrep er mangfoldig, og ikke lenger lar seg definere ved hjelp av den tradisjonelle kjernefamilien, mor, far og to barn.
I dag er nær 50 prosent av alle barn født utenfor ekteskap. I underkant av 10 prosent av alle barn fødes av enslige. Det antas at omkring 20.000 barn og unge lever sammen med homofile/ lesbiske par. Samboerskap er for mange blitt et varig eller midlertidig alternativ til ekteskap, og for stadig flere varer ikke parforhold livet ut. Om lag fire av 10 barn vil ikke bo sammen med begge foreldre i år 2008. Om lag 15.000 barn under 18 år opplever hvert år at deres foreldre går fra hverandre. Med det store antall skilsmisser og samlivsbrudd er det viktig at samfunnet har regler og tilbud som bidrar til at samlivsbrudd kan gjennomføres mest mulig skånsomt for barna.
Til utvalgets forslag:
1. Saksbehandlingsreglene:
Kvinnepolitisk styre er enig i at barnets beste skal være det overordnede hensyn og det avgjørende kriterium ved løsning av barnefordelingsspørsmål, og at dette uttrykkelig lovfestes.
Kvinnepolitisk styre tror som utvalget at det som hovedregel er best for barnet at
foreldrene kommer til enighet om barnefordelingsspørsmålene. Dette må det legges til rette for gjennom saksbehandlingsreglene, og uavhengig av om sakene skal behandles av de alminnelige domstoler eller av et annet avgjørelsesorgan. Vi vil særlig framheve behovet for endringer i og forbedringer av meklingsordningen, nettopp for at mulighetene for en avtaleløsning foreldrene imellom for framtiden styrkes.
Utvalget foreslår en rekke nye saksbehandlingsregler. Forslagene har som målsetting å få en enklere, smidigere og mer fleksibel behandling av barnefordelingssakene, og å styrke muligheten for at foreldrene skal komme til enighet om tvistespørsmålene vedrørende barnet. Kvinnepolitisk styre er enig med utvalget i at dagens obligatoriske mekling avløses av obligatorisk veiledning kombinert med etterfølgende frivillig mekling, og tror dette i mange tilfeller vil bidra til at samlivsopphøret gjennomføres på en måte der hensynet til barnet ivaretas, i tillegg til å styrke muligheten for at foreldrene kommer fram til avtale seg imellom. Vi er videre enig i at samboere med barn under 16 år som går fra hverandre, skal ha krav på veiledning når den ene av samboerne krever det - også dette for å sikre at hensynet til barnet ivaretas. I prinsippet mener vi at obligatorisk veiledning også bør gjelde samboere.
Som utvalget forutsetter vi at det kommer forskrifter som sikrer rett til veiledning kort tid etter at partene har bedt om det. Vi mener lovfestingen av barnets beste som overordnet hensyn, også i selve avgjørelsesprosessen, bidrar til at partene har krav på veiledning og mekling uten å måtte vente på dette i flere uker.
Kvinnepolitisk styre vil understreke viktigheten av at barnet - også når dette er under 12 år - har mulighet for å bli hørt. Her vil veileder/mekler ha et særlig ansvar for å påse at så skjer.
Også der barnefordelingssaker kommer inn for domstolene, må det slik Kvinnepolitisk styre ser det, mer aktivt søkes å få foreldrene til å komme fram til en avtale. Vi tror bl.a. at en fleksibel bruk av sakkyndig bistand kan være et viktig hjelpemiddel i så måte. Kostnadene bør her dekkes av det offentlige. Samtidig må saksbehandlingstiden i domstolene reduseres betydelig, særlig med hensyn til de berørte barna. Kvinnepolitisk styre støtter utvalgets forslag til nye saksbehandlingsregler for domstolene.
Når det gjelder spørsmålet om hvorvidt skriftlige avtaler om foreldreansvar, barnets bosted og samværsrett bør kunne tvangsfullbyrdes, støtter Kvinnepolitisk styre utvalgets flertall: Avtaler som er inngått under veiledning/mekling, bør kunne være tvangsgrunnlag, forutsatt at foreldrene ønsker det og at mekler ikke motsetter seg at avtalen gis tvangskraft. Vi mener at en avtale av denne typen må være forpliktende, partene imellom.
2. Særdomstol eller annet særskilt avgjørelsesorgan for barnefordelingssakene:
Kvinnepolitisk styre støtter mindretallets forslag om at fylkesnemndene omgjøres til særdomstoler med samme status som by- og herredsrett for barnefordelingssaker. For kvinnepolitisk styre er det sentralt at de som behandler barnefordelingssaker har kunnskap om, og kompetanse på saksfeltet. Videre er det vår vurdering at barnevernsaker og saker om
foreldreansvar, barnes faste bosted og samvær behandles av samme organ. Dette fordi begge lovene, de som gjelder barnefordelingssaker og barneloven, begge innebærer at man skal foreta en framtidsvurdering i den enkelte sak. Det er også mulig at opprettelsen av en særdomstol vil føre til mindre variasjon i oppnevning av sakkyndige i barnefordelingssaker.
Fylkesnemdsledere, med sin erfaring med bruk av sakkyndige, vil sannsynligvis se nytten ved oppnevning av sakkyndige i barnefordelingssaker, noe som kvinnepolitisk styre ser på som positivt.
3. Delt bosted:
Kvinnepolitisk styre mener det er av stor betydning for barn at man finner en løsning på barnefordelingsspørsmål som gir barna kontakt med begge foreldre
etter samlivsbrudd. Etter gjeldende rett er delt bosted bare mulig hvor foreldrene er enig i dette. Kvinnepolitisk styre viser til at utvalget legger til grunn at dersom man endrer dagens rettstilstand slik at domstolene står fritt til å ilegge delt fast bosted mot foreldrenes ønske, så vil det trolig føre til at flere barn for ordninger hvor de bor om lag halvparten av tiden hos hver av foreldrene og hvor mor og far må være enig for å kunne treffe avgjørelser om bl.a. barnehage, skole og bosted. Som utvalget finner Kvinnepolitisk styre det avgjørende for spørsmålet om domstolene bør gis adgang til å pålegge delt fast bosted uten at foreldrene er enig om det, at dette vil føre til løsninger som er de beste for barnet. Kvinnepolitisk styre mener det bør åpnes for at domstolene skal kunne pålegge delt bosted, og støtter således utvalgets mindretall. Vi viser her til mindretallets begrunnelse, og vil videre legge til at dersom prinsippet om at barnets beste alltid skal være det avgjørende kriterium ved avgjørelser knyttet til barnefordeling, så kan man ikke utelukke muligheten for å pålegge 'en type ordning, selv om foreldrene ikke er enig. Det bør imidlertid fremgå av loven at dette anses for å være en snever unntaksregel, som kun brukes der man er sikker på at delt bosted er det beste for barnet.
Tilleggsmerknad:
Stortinget har vedtatt at en enslig mor eller far som lever sammen med en samboer uten felles barn, skal miste retten til stønad som enslig forsørger. Selv om dette temaet ikke direkte er behandlet i NOU 1998:17 vil vi knytte noen kommentarer til denne endringen. I følge de nye reglene for stønad, vil samboere som lever i ekteskapslignende forhold i en felles husholdning, og som har levd slik minst 12 av de siste 18 månedene, miste retten til stønad som enslig forsørger.
Dette temaet har en kvinnepolitisk dimensjon. Hvis man ser på hvor barna bor og hvem av foreldrene som har foreldreansvaret, viser analyser fra NIBR gjennomført i 1996 at mor hadde foreldreansvaret alene i 2/3-deler av tilfellene. Nesten 90% av barna bodde hos mor. Endringer i stønadsordningen for enslig mor eller far er i reelt sett en endring som får virkning for mødre.
Kvinnepolitisk styre ser en rekke dilemmaer i forhold til endringen i stønadsordning. På den ene siden ser vi betydningen av å ha ett stønadssystem som treffer de gruppene som virkelig har behov for slike ordninger. På den andre siden ser vi problemet ved å ha ordninger som sier at mor eller far som lever med en samboer uten felles barn, skal utdefinere mor eller far som enslige forsørgere.
Rent prinsipielt mener vi at samboerskap skal sidestilles med ekteskapet, både i forhold til lovverket og i forhold til stønadsordninger. Et annet viktig prinsipp, er at stønadsordninger og lovverk skal ta utgangspunkt i barnets beste. Å fjerne stønadsordningene er utfra det første prinsippet riktig, og vi i Kvinnepolitisk styre kan ikke se at det er uheldig for barnets side at samboerskap uten felles barn, behandles likt i stønadsordningene som ekteskap uten felles barn. Dette forutsetter at regelverk for enslig mor eller far som lever i samboerskap uten felles barn i alle regler og lovverk er sidestilt med ekteskap uten felles barn.
