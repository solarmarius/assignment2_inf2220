
fredag 12. juni 1998 10:41:31
- Flertallet forsinker klimatiltak
- Konsekvensen av Aps, Frps og Høyres kvotestandpunkter er at Norge kommer senere i gang med klimatiltak, sier Venstres parlamentariske leder, Gunnar Kvassheim. Han mener at disse partiene skyver problemene foran seg. - Venstre tar avstand fra denne tilnærmingen til å følge opp Kyoto-avtalen.
Kvassheim viser til at regjeringen har gått inn for å utrede et kvotesystem, men understreker at en slik utredning ikke kan erstatte at Norge allerede fra årsskiftet iverksetter økonomiske tiltak for å redusere klimautslippene. Både energi- og miljøkomitéen og finanskomitéen avgir i dag innstillinger om hvordan Norge skal redusere sine klimagassutslipp.
- Norge må holde på sin pådriverrolle. Det blir galt om vi skal sette oss på sidelinjen og utrede, mens det som er viktig er at de enkelte avtaleland begynner å gjøre noe, sier Kvassheim. - Prisen for omstillingsprosessen blir høyere om vi ikke går i gang så raskt som mulig, sier han.
- I debatten etter at Kyoto-avtalen var i havn viste både Ap og Høyre klar vilje til å gjennomføre tiltak nasjonalt. Ved å skyve en utredning foran seg sprer de tvil om denne viljen fortsatt er tilstede, sier Kvassheim.
