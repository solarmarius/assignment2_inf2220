
6.9.2004
Åslaug Haga, SP
Sommarbrev
Kjære Ronald Rindestu; Ønsker du virkelig full EU-kontroll med Norges fiskeriressurser?
Veien din til Brüssel er sikkert brolagt med gode intensjoner, men jeg er redd den har ledet deg ut i villfarelsen. Vi som driver med politikk, har de beste ønsker for våre nærmiljøer og medmennesker. Men veien til Brüssel er ikke redningen for Nord-Norge, Ronald. Å bytte ut Oslo med Brüssel blir å gå fra asken til ilden!
Leste du Jaglands bok "Vår sårbare verden" da den kom ut i 2002? Jagland hadde sett et glimt av lyset. Han skrev: "Det er nettopp når det gjelder landbruket og fiskeriene jeg mener nei-siden hadde mye rett. Vi på ja-siden tok altfor lettvint på problemene Norge ville møte her ved et medlemskap. Jeg bygger denne innrømmelsen på de erfaringene jeg selv har gjort med EU-systemet." Og så fortsetter han:"En ny EU-søknad kan etter min mening ikke komme før det viser seg at EU har funnet en ny tilnærming til ressursspørsmål"!
Det overrasker meg ikke at Jagland har kort hukommelse. Men det overrasker meg at du av alle har glemt kampene med Brüssel. Senest i vinter, da vi forhandlet om EØS-utvidelsen, var jo EU beintøff på kravet om å få kjøpe seg inn i fiskeflåten vår. De ville bytte bedre markedsadgang mot eierskap i båtene våre. Samme kravet som i 1994; og som vi kjempet mot begge to. I neste forhandlingsrunde vil det være på´n igjen; krav om eierrettigheter. Som vi nekter å gi dem; ikke sant?
Intensjonene til Brüssel om en bedre ressursforvaltning er muligens også gode. Men Ronald, stoler du virkelig på alle de fancy ordene i dokumentene deres når resultatene mangler? Vi er velsignet her i nord, med fisk i havet. Men fiskerne våre kan takke seg sjøl for at de har greid å forvalte den rimelig bra. I EU er torsken kanskje tapt for alltid, bestandene er på randen av sammenbrudd. Der brer kannibalismen om seg blant fiskerne, enda verre enn vi ser her hjemme. I den situasjonen er det umulig for EU-Kommisjonen å leve opp til festtalene sine. Derfor har de i år igjen overprøvd det internasjonale havforskningsrådets (ICES) krav om totalstans i torskefiske. Sveriges ønske om fangsforbud av torsk i Østersjøen ble overkjørt av EU, og nå vil de seksdoble torskekvotene der! Heller ikke svenskene får bestemme forvaltninga på egen sokkel.
Siden EU har fisket opp sin egen fisk, kaster de selvfølgelig sine øyne på andre farvann. Overkapasiteten i EUs fiskeflåte er så stor at presset for å få fiske i fjerne farvann er voldsomt. I 2003 betalte EU 144 millioner euro for avtaler med 16 utviklingsland om fiskerettigheter. Utenfor Afrika er den europeiske fiskeflåten seks ganger så stor som på 60-tallet. Nå har FNs miljøorganisasjon UNEP slått fast at utenlandske fiskefartøy har mye av ansvaret for at også afrikanske fiskebestander er truet. EU eksporterer rovfisket sitt!
Hva er så EUs plan med Norge? Jo, å la desperate arbeidsledige fiskere få forsyne seg i norsk sone, såklart. Joda - Norge har ålreite forhandlingskort, for vi har noe EU virkelig ønsker seg. Men det er fiskerne i nord som blir sittende med regninga etter forhandlingene!
Du og jeg deler en bærebjelke i Sps ideologigrunnlag, nemlig at naturressurser skal forvaltes av dem som har dem rundt seg. Lokalbefolkningen tenker bærekraftig forvaltning, fordi de vil at generasjonene etter dem skal ha noe å leve av. Derfor må kystfiskeren langs norskekysten få flere rettigheter på fiske. Og derfor må den afrikanske fiskeren få beholde levebrødet sitt, i stedet for å utnyttes av profitttrålerne fra EU.
