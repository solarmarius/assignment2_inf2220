
4. desember 2000
Eirin Faldet
Om vold mot kvinner 04.12.00
- Det kan ikke være sånn i vårt rettsvesen at den som slår og mishandler, slipper unna med noen måneders straff, mens den som blir slått og voldtatt og ydmyket skal føle straff hver dag livet ut. Derfor er det nødvendig slik Justisministeren nå foreslår at straffeloven endres, for å sikre en bedre rettsbeskyttelse mot truende og trakasserende gjerningsmenn, sa Eirin Faldet i Stortinget 4. desember 2000.
- Et blått merke vil vanligvis leges etter noen dager, mens redselen for å bli slått og ydmykelsen vil forfølge en livet ut. Det kan ikke være sånn i vårt rettsvesen at den som slår og mishandler, slipper unna med noen måneders straff, mens den som blir slått og voldtatt og ydmyket skal føle straff hver dag livet ut. Derfor er det nødvendig slik Justisministeren nå foreslår at straffeloven endres, for å sikre en bedre rettsbeskyttelse mot truende og trakasserende gjerningsmenn.
Det mener stortingsrepresentant Eirin Faldet, som brukte sitt innlegg i debatten om justisbudsjettet til å rette oppmerksomheten mot vold mot kvinner.
Faldet ga justiskomiteen ros for å ha satt bekjempelse av vold mot kvinner på dagsorden ved å slå fast at vold mot kvinner ikke bare er et problem for den enkelte kvinne, men et samfunnsproblem. Dette gjelder også vold i hjemmet. Samfunnet har et ansvar for å reagere når kvinner utsettes for slik vold. Politiet kan forfølge saker selv om kvinner ikke anmelder gjerningsmannen, ved å benytte seg av muligheten til å ta ut offentlig tiltale. Denne muligheten bør brukes mer aktivt, sier komiteen i innstillingen.
Faldet understreket nødvendigheten av at vold i hjemmene blir løftet ut av den private sfære og behandles som det er - nemlig et dessverre økende samfunnsproblem.
- Vold i hjemmet er ikke en sak mellom mor og far - de voksne i familien. Barna rammes hardest. Og det er et problem at voksne som mønsterfigurer for barna skaper nye voksne som slår. Det er ikke damene som er problemet, det er de anslagsvis 100.000 mennene som tyr til vold overfor sine koner og samboere som er problemet. Det er ikke ofrene som bør flyttes på - ved at de må rømme til krisesentrene eller bytte identitet. Vi som samfunn må sørge for at problemet nemlig - mishandleren - blir kastet ut og straffet, sa hun.
Eirin Faldet var glad for at justisministeren har tatt tak i voldsproblemene - ikke minst i forbindelse med voldtekt.
- Til nå har en fått inntrykk av at voksne, fulle og kranglete menn, som blir slått ned i taxikø klokka 03 om natta, har et sterkere rettsvern enn damer som blir voldtatt på vei hjem fra fest. Vi må ikke bli likegyldige og bagatellisere vold med utsagn som: Ja, ja, når hun er så dum. Det er da vel ikke sånn at såkalte dumme folk skal ha svakere rettsvern enn de som kalles kloke, spurte Faldet.
