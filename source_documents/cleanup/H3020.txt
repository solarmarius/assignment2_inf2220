
Fredag 6. mars 1998
Uttalelse fra Landsstyret i Kristelig Folkeparti:
Norge må satse på enøk og fornybare energikilder
Landsstyret i Kristelig Folkeparti ber Regjeringen utarbeide en strategi for at Norge også i framtida skal være selvforsynt med fornybar kraft. Vårt nei til gasskraftverk og utbygging av verneverdige vassdrag som Øvre Otta, må følges opp med konkrete tiltak for å styrke satsingen på enøk og nye fornybare energikilder.
Norge har verdens høyeste forbruk av elektrisk kraft pr. innbygger, og vi ligger i verdenstoppen i totalt energiforbruk. Derfor er potensialet for å spare strøm og energi stort. I tillegg har vi gode muligheter for en betydelig utnyttelse av nye fornybare energikilder.
Landsstyret i Kristelig Folkeparti ber Regjeringen om følgende:
Det må satses på utbygging av vindkraft. Fritak fra investeringsavgift og el-avgift, samt direkte støtte og rentefrie lån må innføres som virkemidler for å gjøre det lønnsomt å satse på vindkraft. Det bør også legges til rette for at kunder som ønsker å kjøpe kraft fra vindmøller får mulighet til dette.
Det må satses kraftig på innføring av vannbårne oppvarmingssystemer. Vannbåren oppvarming øker fleksibiliteten og legger til rette for utnytting av varmepumper, bioenergi og soloppvarming. Alle nye offentlige bygg må utstyres med vannbårne oppvarmings­systemer basert på bruk av varmepumper og bioenergi. Slik kan også det offentlige bidra til et stabilt marked for leverandører av bioenergi. Det må være et mål at bioenergi og varmepumper bidrar med minst 5 TWh ny energi i løpet av de første 4-5 årene.
Byggforskriftene må endres med sikte på å stimulere til at det bygges lavenergihus.
Det må arbeides for en langt bedre utnyttelse av spillvarmeressurser. Kommunene bør i langt større grad ta hensyn til utnyttelse av spillvarmeressurser i sin planlegging.
Satsingen på energiøkonomisering må revitaliseres. Det må utvikles ordninger for direkte støtte til enøk-investeringer og det bør vurderes ordninger med rentefrie lån til private som ønsker å satse på enøk-tiltak. Målet for enøk-arbeidet bør være å stoppe veksten og å oppnå en reel reduksjon av energiforbruket.
Det må legges bedre til rette for utbygging av minikraftverk. Slike vannkraftverk har til sammen potensiale for å produsere opp mot 20-30 TWh.
Med de store muligheter vi har på disse områdene må Norge i framtida produsere nok kraft med fornybare energikilder til å dekke eget kraftbehov. Kraftproduksjon basert på utslipp av CO2 må være uaktuelt.
