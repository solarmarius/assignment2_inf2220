
Onsdag 13. januar 1993
Arbeidsutvalget i Kristelig Folkeparti:
FØRDE BØR BEKLAGE STØTENDE
"UNDERHOLDNINGS"-PROGRAM
Arbeidsutvalget i Kristelig Folkeparti vil be kringkastingssjef Einar Førde beklage utsendelsen av fjernsynsprogrammet "The Show" mandag 28. desember 1992. Dette programmet har skapt sterke protester, og folk med ulike livssyn har reagert, blant annet på harselleringen med en bibelsk tekst. Vi er derfor glad for den kritikken Kringkastingsrådets programutvalg for fjernsyn har rettet mot programmet.
Vi vil beklage at NRK formidler en opplesning av et såkalt "modernisert" jule-evangelium, holdt i en plump og støtende språkdrakt. Arbeidsutvalget synes også det er uforsvarlig med innslag som latterliggjør alvorlige sosiale problemer som rusmisbruk og vold i hjemmet. Nettopp disse tingene er en smertelig del av mange barns virkelighet hele året, og oppleves spesielt sterkt av mange i julehøytiden. Bruken av salmen "Deilig er jorden" som utgangsmusikk, kombinert med bildene mot slutten av programmet, kan i beste fall karakteriseres som smakløs.
Reaksjonene mot de to programmene gjør det påkrevet med en debatt om grensene for humoren. Arbeidsutvalget utfordrer NRK til å lage sunne og gode underholdningsprogrammer som alle kan se uten å føle at deres relgiøse tro eller deres anstendighetsfølelse blir tråkket på. Ironi kan ikke brukes som dekknavn for en respektløshet som fremmer et intolerant samfunn der det er greitt å le av og le ut enhver som tenker annerledes enn oss selv.
Vi er ikke fremmede for at satiren og ironien i enkelte tilfeller kan fungere som "vaktbikkje" i et samfunn. I dette tilfellet har signalene vært klare på at "vaktbikkja" ikke gjorde det den skulle. De signalene har krav på å bli tatt på alvor. Grensen må gå ved det som oppfattes som alminnelig sømmelighet. Radbrekking av tekster som mange har et sterkt følelsesmessig forhold til, må ikke forekomme, det være seg salmetekster, nasjonalsanger eller noen religions hellige skrifter.
