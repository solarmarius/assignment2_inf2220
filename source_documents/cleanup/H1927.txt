
Onsdag 15. januar 1992
Kr.F.-nestleiar Valgerd Svarstad Haugland:
USANT FRÅ TORE NÆRLAND
-Eg vil ta skarpt avstand frå det bilete Tore Nærland prøver å gje i Dagen denne veka ved å hevda at leiinga i Kristeleg Folkeparti har lagt lokk på grasrotdebatten om EØS i partiet. Dette er kort og godt ikkje sant, seier nestleiar Valgerd Svarstad Haugland.
-Eg er mildt sagt forundra over ein slik argumentasjon, seier ho, og viser til Nærland sin påstand om at "trusselbreva" til sentrale Kr.F.-arar heng saman med dette påståtte lokket. Svarstad Haugland vil heller ikkje fylgje Nærland i den blanke frigjevinga hans av avisa Dagen si rolle i dette.
-At EØS ikkje har vore diskutert i Time Kr.F. beviser ikkje anna enn at EØS ikkje har vore diskutert i Time Kr.F., legg ho til.
-Eg må minna om at Kr.F. sitt studieforbund har laga eit eige studieopplegg om EØS, gruppesekretær Odd Jostein Sæter har laga diverse info-materiale om dette, ein heil dag under Grimstad-stemnet sist sommar var satt av til EØS, det vart halde eit helge-seminar om EF hausen 1990, vi har sagt at vi vil sende heila avtaleteksten til samtlege fylkesleiarer når den ligg føre og saka har vært oppe på to landsmøter og fleire landsstyremøter. Om dette er å legge lokk på eit debatt, då veit ikkje eg hva som ikkje er å legge lokk på ein debatt, seier Kr.F.-nestleiaren, som legg til at ho godt kan forstå avisa Dagen sitt behov for å sleppe unna ansvaret sitt som premisslevrandør for mange av dei bisarre breva som har vore sendt til partileiing og stortingsrepresentanter den siste tida.
