
Vedtatt på RVs landsmøte i 1993, revidert i 1999 og 2001.
Rød Valgallianse
Vedtekter for Rød Valgallianse
§ 1. Grunnlag
Rød Valgallianse driver politisk arbeid på grunnlag av RVs program og vedtekter.
§ 2. Medlemskap
Alle som godtar RVs program og vedtekter og betaler kontingent kan bli medlem.
Kontingenten betales første gang ved tegning av medlemskap, seinere for hvert kalenderår.
Medlemsrettigheter går tapt ved et års kontingentrestanse. Landsmøtet fastsetter RVs kontingent.
§ 3. Grunnorganisasjon
RVs grunnorganisasjoner er kommuneorganisasjoner som omfatter en eller flere kommuner. De skal arbeide etter vedtektene, RVs program og vedtak fra landsmøtet eller landsstyret. Blant medlemmene velges et styre med minst leder og kasserer. En kommuneorganisasjon må ha minst 3 medlemmer.
Kommuneorganisasjonene kan vedta å opprette lag under seg. Reglene for kommuneorganisasjoner gjelder også for lag.
Et medlem kan bare være registrert med medlemsrettigheter i ett lag. Kommuneorganisasjonene fører kontroll med at ingen avgir stemme i flere lag.
§ 4. Fylkesorganisasjon
Det skal om mulig opprettes eget fylkes- eller distriktsstyre. Styret skal minst bestå av leder og kasserer. Det kan etableres fylkesorganisasjon selv om det ikke er grunnorganisasjon i fylket.
§ 5. Godkjenning
Nærmeste overordnede ledd godkjenner opprettelse av nye organisasjonsledd. Det kan også trekke tilbake godkjenning. Tvist om slik avgjørelse kan ankes inn for landsstyret og/eller landsmøtet.
§ 6. Årsmøter
Årsmøter i lag, kommune-, distrikts- og fylkesorganisasjoner holdes innen 15. februar.
Til årsmøtet i kommuneorganisasjoner innkalles alle medlemmer.
Årsmøtet i kommuneorganisasjoner kan vedta at framtidige års- og eventuelt representantskapsmøter innkalles med delegater fra lagene etter medlemstall.
Årsmøte i distrikts- og fylkesorganisasjoner holdes med delegater fra kommunene etter medlemstall eller som felles medlemsmøte.
Sakspapirer skal være alle delegater i hende senest 14 dager før møtet. For å ha stemmerett må en ha blitt medlem (betalt kontingent) minst 14 dager før møtet. Årsmøtet skal minst behandle regnskap og velge styre. Ekstraordinært årsmøte innkalles dersom 1/3 av medlemmene, 1/3 av styret eller landsstyret krever det.
§ 7. Landsmøtet
Landsmøtet er det høyeste organet i RV. Det skal avholdes landsmøte minst annet hvert år. Landsmøtet innkalles av landsstyret med minst 12 ukers varsel.
Alle kommuneorganisasjoner som er opprettet og godkjent minst 8 uker før landsmøtet har rett til å sende delegater til landsmøtet. Landsstyret fastsetter delegatnøkkel. Antall delegater avgjøres ut fra medlemstall 8 uker før landsmøtet. I kommuner der det er organisert lag, kan årsmøtet vedta å fordele kommune-organisasjonenes delegater på laga ut fra medlemstall. Delegatene velges på egne medlemsmøter som behandler landsmøtesaker. Minst halvparten av landsmøtedelegatene skal være kvinner. For å ha stemmerett og være valgbar må en ha blitt medlem (betalt kontingent) minst 14 dager før møtet. Frist for valg av delegater og innsending av forslag til vedtak settes av landsstyret.
Sakspapirer iberegnet alle innsendte forslag skal være delegatene i hende seinest 2 uker før landsmøtet. Landsmøtet skal minst vedta og revidere RVs program, behandle revidert regnskap og retningslinjer for budsjett og velge landsstyret med leder og nestleder.
Ekstraordinært landsmøte innkalles av landsstyret eller når minst 1/3 av kommuneorganisasjonene krever det.
§ 8. Landsstyret
Landsstyret leder arbeidet mellom landsmøtene innenfor de rammer som vedtektene, programmet og landsmøtet trekker opp. Landsstyret velger arbeidsutvalg som leder arbeidet mellom landsstyremøtene. Landsstyret avholder minst tre møter i året. Vedtak i landsstyret kan ankes inn for landsmøtet. Landsstyret i RV skal alltid ha minst 1 samisk representant.
§ 9. Nominasjoner
Ved valg skal det innkalles til nominasjonsmøte med minst 14 dagers varsel. For å ha stemmerett må en ha blitt medlem (betalt kontingent) minst 14 dager før møtet. Nominasjonsmøte for kommunevalg kan være medlemsmøte eller med valgte delegater fra lagene etter medlemstall. Nominasjonsmøter for fylkes- og stortingsvalg kan være sammensatt av delegater fra kommune regnet på grunnlag av stemmetall ved siste tilsvarende valg (jfr. valglovens §20), av delegater fra kommuneorganisasjonene etter medlemstall eller som felles medlemsmøte. Alle valglister som bruker navnet Rød Valgallianse/Raud Valallianse/Rukses Valglihtta skal godkjennes av landsstyret i RV.
§ 10. Kvotering
Ved valg til RVs organer og nominasjon til RVs valglister skal kjønnskvotering gjennomføres slik at kvinner blir representert med minst 50 prosent. For å sikre kvinner høyt opp på lister ved valg bør minimum hver annen være kvinne. Unntak fra denne paragraf vedtas av landsstyret eller de organer landsstyret bestemmer. Sentralt skriftlig materiale skal totalt ha minst 50% nynorsk språkdrakt.
§ 11. Disiplinærforføyninger
Ethvert medlem eller tillitsvalgt kan ekskluderes av RV dersom vedkommende skader, motarbeider RV eller bryter vedtektene. Vedtak om eksklusjon skal grunngis skriftlig. Eksklusjon kan vedtas av grunnorganisasjon eller landsstyre og krever 2/3 flertall. Eksklusjon kan ankes til landsstyret og/eller landsmøtet.
§ 12. Rusmidler
Møter i regi av RV skal være rusgiftfrie.
§ 13. Økonomiske spørsmål
All offentlig partistøtte til RV (gruppe-, representant- og stemmestøtte, "beinpenger" m.m.) er RVs kollektive eiendom og disponeres av landsstyret til fordeling til kommuner, fylker og drift av RV sentralt.
Ansatte tillitsvalgte i RV eller i parlamentariske stillinger skal ikke tjene mer enn gjennomsnittlig industriarbeiderlønn. Landsstyret kan vedta unntak.
§ 14. Oppløsning
Dersom et organisasjonsledd blir oppløst, tilfaller eiendelene deres uavkortet nærmeste overordnet organisasjonsledd.
§ 15. Vedtektsendringer
Vedtak i RVs organer gjøres med alminnelig flertall der vedtektene ikke sier noe annet.
Tvister om tolking av vedtektene avgjøres av landsstyret med simpelt flertall. Avgjørelsen kan ankes inn for landsmøtet.
Endring av vedtektene kan bare foretas av landsmøtet og krever 2/3 flertall.
