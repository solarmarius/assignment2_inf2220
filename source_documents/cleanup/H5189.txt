
2/9-01
FREDELIG LANDSMØTE I DET LIBERALE FOLKEPARTIET
Det Liberale Folkepartiet avholdt ekstraordinært landsmøte fredag 31. august. Møtet ble avholdt uten komplikasjoner av noe slag, og de tilstedeværende var lettet over dette siden man hadde en viss frykt for at den såkalte «partistriden» mellom DLF og F.F. Gundersen og hans allierte ville kunne føre til komplikasjoner på møtet.
DLFs leder, Trond Johansen, orienterte delegatene om hvordan F.F.Gundersen og hans allierte hadde forsøkt å «kjøpe» DLF for en kopp kaffe, og at både Kommunaldepartementet og jurister som hadde utredet spørsmålet for Oslo Kommune, hadde gitt DLF medhold på alle punkter.
Det meste av tiden på landsmøtet ble brukt til å legge planer for hvordan slike kuppforsøk skal forhindres i fremtiden, og til å planlegge valgkampens siste fase. Der var stor enighet blant delegatene om at de saker DLF bør legge vekt på i valgkampens siste dager var å få oppmerksomhet om arbeidet for å avvikle monarkiet og innføre republikk, avskaffelsen av verneplikten, og reduksjon av restriksjoner på innvandring. I tillegg står DLF for en sterk reduksjon av alle former for skatter, avgifter og offentlig innblanding i menneskers fredelige aktiviteter. Landsmøtet vedtok også program for neste stortingsperiode.
Det ble også foretatt valg: Trond Johansen ble gjenvalgt som leder, Arne Lidwin ble gjenvalgt som nestleder, og Terje Lidwin ble gjenvalgt som generalsekretær. Som nye medlemmer av sentralstyret ble valgt Bernt Rostad og Vegard Martinsen.
