
10.03.1999
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik
TRYGDEVESENET MÅ BETALE RENTER!
- Det er for galt at Trygden skal slippe å betale renter i årevis når de har gjort en feil. Hadde en bedrift eller en privatperson gjort en slik feil hadde det ikke vært snakk om å slippe renter. Trygdevesenet kan skylde penger i mange år, ha dem stående i banken og opparbeide renter, for så omsider å utbetale pengene til dem som skal ha dem og beholde rentene! Det er jo det som skjer i praksis, sier Nesvik, som nå fremmer forslag i Stortinget om å endre lov om Folketrygd slik at trygdeverket må betale renter når de har foretatt gale beregninger eller ikke har utbetalt skyldige ytelser.
Den 24. februar skrev Fædrelandsvennens nettavis om en enke som etter 11 år endelig fikk utbetalt sin enkepensjon. Damen hadde krav på 143.000 kroner som hadde samlet seg opp gjennom de elleve årene siden mannen hennes døde. Renter ble ikke utbetalt. Iflg. Lov om Folketrygd betales ikke renter når det er gjort feil fra Trygdens side, men hvis det er utbetalt for mye fra Trygden må den som har mottatt for høye ytelser betale renter av dette beløpet når dette kreves tilbakebetalt.
- Når Trygdeverket har gjort feilen og ikke utbetalt rett beløp til rett tid, må de ta det ansvaret som følger med det og betale renter. Jeg synes det er det minste man bør kunne forvente når feil er gjort, avslutter Nesvik.
