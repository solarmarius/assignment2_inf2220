
Åslaug Haga, leder i Senterpartiet
Leserinnlegg
Hvorfor sylte verdier ned i aksjer og fond mens kirkene råtner på rot?
Senterpartiets kirkepolitikk blir utsatt for sterke karakteristikker og påstander av representanter fra KrF for tida. Dette fordrer et tilsvar. Det hevdes at Senterpartiets forslag om å avvikle Opplysningsvesenets fond verken er gjennomførbart eller tilstrekkelig. Senterpartiet har aldri hevdet at en avvikling av Opplysningsvesenets fond (OVF) er tilstrekkelig for å kunne avvike kirkeforfallet. Men en realisering av verdier tilsvarende 4,5 milliarder kroner vil unektelig gi samtlige kommuner en anledning til å gjennomføre et krafttak og løse prekære vedlikeholdsoppgaver. Det er i dag et stort sprik mellom et årlig vedlikeholdsbehov på 1,2 milliarder kroner og de ca. 80 millioner kroner som faktisk brukes i dag. Derfor er det nødvendig å gi kommunene tilstrekkelige rammer til å kunne foreta løpende vedlikehold av sine kirkebygg. Senterpartiet har aldri påstått at fondet kan avvikles nærmest over natta. En grunnlovsendring tar tid, men fondet er allerede aktive med å realisere verdiene i eiendomsmassen gjennom salg av prestegårder, jordveier osv. I dag tilfaller disse pengene fondskapitalen i henhold til loven.
Det blir i debatten hevdet at en avvikling av OVF vil frata kirken store verdier. Vel, slik Senterpartiet ser det, fratas kirken allerede i dag enorme verdier som følge av pågående forfall. Det faktum at mange kirker står i fare for å måtte kondemneres i løpet av få år, innebærer at mange kommuner risikerer å miste store verdier, mange uerstattelige kultturverdier, dersom ikke staten snarest stiller penger til rådighet for å redde situasjonen. Det overrasker at de som kritiserer Senterpartiets forslag synes å være mer bekymret over de 100-120 millionene som i 2004 gikk til kirkelige formål enn de 16 milliardene som mangler og som er nødvendig for å redde landets kirkebygg fra å råtne på rot. Hva hjelper det Kirken å spare penger på bok i OVF dersom en samtidig risikerer at de viktigste eiendommene - selve kirkebyggene - går tapt? Senterpartiet mener de kirkelige formål som i dag tilgodeses fra OVFs avkastning skal sikres gjennom ordinære bevilgninger over statsbudsjettet. Dette er også en mer pålitelig finansiering enn det å være prisgitt fondets avkastning som varierer med svingningene i finansmarkedet. Senterpartiet har i løpet av denne stortingsperioden en rekke ganger fremmet egne forslag om å styrke både arbeide med å redde kirkebygg fra ytterligere forfall og å tilkjenne kirkens arbeid tilstrekkelige midler til å tjene befolkningen. KRF har i fire år nå sittet med ansvaret for ressurskrisen som rammer krikens arbeid og forfallet av kirkebygg. Imidlertid har ikke den sittende regjering evnet å komme kirken i møte for å løse de prekære behovene. Senterpartiet er et folkekirkeparti som vil foreta politiske prioriteringer og praktiske grep for å imøtekomme kirkens behov.
