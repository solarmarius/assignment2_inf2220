
Onsdag 27. januar 1993
Stortingsrepresentant Solveig Sollie (KrF):
TIDEN FOR LANDBRUKSPOLITISK SAMLING OVER
- REGJERINGEN HAR VALGT SIN KURS
-Når innstillingen til Regjeringens jordbruksmelding "Landbruk i utvikling" avgis i kveld, må man bare konstatere at tiden for en bred samling om landbrukspolitikken er forbi. Arbeiderpartiet har valgt sin kurs for landbrukspolitikken, og bekrefter det vi har sett de to siste årene: Regjeringen henter støtte for jordbrukspolitikken på høyresiden i norsk politikk. Jeg beklager denne utviklingen. Det sier Solveig Sollie, som er Kristelig Folkepartis medlem i landbrukskomiteen.
Komitéinnstillingen viser at det er en storkoalisjon mellom Arbeiderpartiet, Høyre og Fremskrittspartiet, og en liten koalisjon mellom Sosialitisk Venstreparti, Kristelig Folkeparti og Senterpartiet i jordbrukspolitikken i Stortinget.
-Jeg har i en særmerknad minnet om at Stortinget i 1975 klarte å arbeide seg fram til en bred politisk enighet om viktige mål for den fremtidige landbrukspolitikken. Denne enigheten la grunnlag for den positive utvikling og optimisme som preget næringen i de neste 15 årene. De siste årene har det imidlertid vært ført en politikk fra stortingsfler-tallets side som har skapt stor usikkerhet om fremtidige rammevilkår. Denne trenden ser nå ut til å ha blitt permanent, sier Solveig Sollie.
KrFs lanbrukspolitiske talskvinne legger ikke skjul på at hun er skuffet over at ingen av de mange forslagene til kompromissløsninger hun har fremmet under komité-arbeidet når det gjelder forhandlingsretten, inntektsmålsettingen, produksjonsmål, virkemiddelbruk og korn- og kraftfórpolitikken har fått flertall.
-Jeg tror disse kompromissløsningene ville vært tjenlige for næringen, og at de ville styrket det politiske miljøet, men må bare konstatere at "storkoalisjonen" ikke har vist vilje til å finne tjenlige kompromisser i innstillingen til et dokument som vil være svært viktig med tanke på bosetting og sysselsetting i distriktene i årene som kommer, langt utover de som er direkte engasjert i jordbruksnæringen, sier hun.
