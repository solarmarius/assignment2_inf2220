
Dato: 30. august 2005
Stortingsrepresentant Carl I Hagen (FrP)
FrP ler av Jens
- Det er ingen grunn til å ta Jens Stoltenbergs siste stunt i eldreomsorgen på alvor, når han selv ennå ikke har svart på FrPs utfordring om at staten bør overta det finansielle ansvaret for eldreomsorgen, sier FrPs formann Carl I. Hagen.
Til Avisenes Nyhetsbyråd (ANB) sier Jens Stoltenberg i dag at regjeringen må svare for hvilke grep den vil ta for å bedre eldreomsorgen i landet.
FrPs formann Carl I. Hagen ler og rister oppgitt på hodet:
- Et merkelig utspill fra Stoltenberg, all den tid han selv nekter å svare på den utfordringen vi gav ham for tre uker siden: Skal vi fortsatt la kommunepolitikerne skalte og valte med pengene til eldreomsorgen slik Ap vil, eller skal staten overta det finansielle ansvaret, slik FrP vil? Det er jo dette prinsipielle spørsmålet denne debatten i realiteten dreier seg om, sier Hagen.
- Det finnes dessverre en rekke eksempler fra kommuner i Norge, der eldreomsorgen blir nedprioritert og kommunepolitikerne heller bruker pengene på kulturhus, badeland og nytt rådhus. Dette ser vi blant annet i de Ap-styrte kommunene Trondheim og Tromsø.
- Derfor blir det bare latterlig når Jens nå prøver å utfordre regjeringspartiene på hvilke løsninger de vil benytte innen eldreomsorgen, når han selv verken har kommentert eller besvart utfordringen fra FrP, sier Hagen.
- Jeg tolker Stoltenbergs unnfallenhet slik at Arbeiderpartiet ønsker å beholde dagens finansieringsløsning. Et rødgrønt flertall betyr at landets eldre og pleietrengende fortsatt vil være prisgitt lokalpolitikernes prioteringer. Dette vil ikke FrP godta, for oss er eldreomsorgen altfor viktig til å ofre på lokalpolitikernes alter, sier Hagen.
- Det er heller ikke mange ukene siden vi utfordret tidligere statsminister Gro Harlem Brundtland til en debatt om eldreomsorgen, men heller ikke dette tok Ap sjansen på å stille opp på. Dette, sammen med dagens Stoltenberg-utspill, viser at Ap ikke har troverdighet i eldreomsorgen, sier Hagen.
Brev vedlagt:
- - -
Til
Lederne for de politiske partiene representert på Stortinget
Landet trenger en eldrereform
Denne sommeren har vært preget av en rekke "avsløringer" om tilstandene i deler av eldreomsorgen. Best illustrert har det blitt i VGs mange ulike reportasjer hvor blant andre Ap-kjempen Haakon Lie sto frem med sin historie.
Jeg er overbevist om at samtlige partier mener det er uakseptabelt at de som bygget landet skal lide under slike uverdige forhold. Allikevel har manglene innen helse- og omsorgssektoren og eldreomsorgen spesielt, vært tema i nesten hver eneste valgkamp siden tidlig på 80-tallet.
Tiden er derfor overmoden for å gjennomføre en eldrereform. Vi må med andre ord få slutt på den situasjonen at kommunene skylder på staten, og staten skylder på kommunene.
Det eneste som kan løse dagens problemer er et system med statlig overtakelse av det finansielle ansvaret for omsorgs- og helseoppgavene gjennom folketrygden. Slik vil de eldre være sikret et godt omsorgstilbud uavhengig av bosted og den økonomiske situasjonen i den enkelte kommune. Det optimale må være at den enkelte innbygger selv kan velge et omsorgstilbud, og slippe å være prisgitt at kommunen har penger til å dekke kostnadene.
I følge tall TNS Gallup har laget for FrP så mener faktisk hele 78 % av befolkningen at det ville være ganske bra eller svært bra å innføre stykkprisfinansiert lovfestet rett til sykehusbehandling, mens 60 % mener de selv bør ha rett til å velge leverandør av enkelte eller alle offentlige betalte velferdstjenester.
Fremskrittspartiet stortingsgruppe anmoder derfor med dette brevet de politiske partiene representert på Stortinget om å bli med på en slik reform, for blant annet å gi landets eldre verdigheten tilbake.
Med vennlig hilsen
Fremskrittspartiets stortingsgruppe
Carl I. Hagen
Parlamentarisk leder
