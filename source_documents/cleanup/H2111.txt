
Torsdag 4. mars 1993:
De kristendemokratiske kvinnene i Norden:
Sterkere fordømming av voldtekt i krigføring!
Representanter for kvinneorganisasjonene i de kristendemokratiske partier i Norden har på et møte i Oslo drøftet kvinnenes situasjon i det tidligere Jugoslavia og vil uttale:
Verden blir i dag sjokkert over råskapen og brutaliteten i krigføringen på Balkan. Verdenssamfunnet må protestere enda sterkere mot de systematiske titusentalls voldtekter som kvinner og barn utsettes for i det tidligere Jugoslavia. Mødre og døtre voldtas sammen og soldatbordeller opprettes. Mødrene blir vitner til at deres små barn utsettes for tortur og dødbringende voldtekter.
Det er viktig at de kvinner og barn som er blitt utsatt for disse fornedrende massevoldtekter får all den hjelp de trenger for å kunne rehabiliteres til et menneskeverdig liv. Voldtekter som et ledd i undertrykkelsen av et folk må sees som krigsforbrytelse og straffes etter slike regler.
De kristendemokratiske kvinneorganisasjonene i Norden samlet i Oslo mener at de nordiske landenes regjeringer må arbeide for at Genevekonvensjonene om krigsforbrytelser må endres slik at voldtekt som ledd i krigføring må fordømmes spesielt.
