
Tirsdag 3. november
Stortingsrepresentant Helga Haugen (KrF) i finansdebatten:
Arbeidsgivernes byrder er tunge nok
Kristelig Folkeparti aksepterer ikke at det veltes nye byrder over på næringslivet i form av større arbeidsgiveransvar i forbindelse med sykelønnsordningen. Situasjonen er vanskelig nok allerede, både for store bedrifter og små og mellomstore bedrifter. Dette slo Kristelig Folkepartis industripolitiske talskvinne Helga Haugen fast i finansdebatten tirsdag.
Helga Haugen minnet om at dersom man ønsker å opprettholde et velferdssamfunn, er det en forutsetning at det blir produsert varer, og at man tjener penger. Hun la til at hun trodde de færreste ville ta skade av det om man gikk noe ned i levestandard, til fellesskapets beste.
- Kristelig Folkeparti mener vi må være villige til å gi avkall på noen av de godene vi har unnet oss i oppgangstider, slik at nedgangstidene ikke skal ramme de svakeste urimelig hardt. Nedskjæringer må begynne fra toppen, mente Helga Haugen, og nevnte Gro-dagen og innføring av en karensdag som tiltak alle med arbeid må kunne tåle.
KrF's industripolitiske talskvinne medga at hun ikke trodde politikerne var de som kunne skape nye, varige arbeidsplasser. - Det klarer bare idéskaperne og næringslivet selv. Vi politikere får nøye oss med å lage rammer som gjør dette mulig. Derfor har KrF foreslått en rekke tiltak som kan bidra til å bedre rammevilkårene, sa Helga Haugen, og viste til KrF's forslag om å øke bevilgningene til Statens Nærings- og Distriktsutviklingsfond med 200 millioner til distriktsutviklingsdivisjonen, og med like mye til egenkapitaldivisjonen. Dessuten en økning av de kommunale næringsfondene med 50 millioner, og fjerning av el-avgiften.
- Når det gjelder el-avgiften, går det riktig vei, men jeg forstår ikke hvorfor regjeringen nå har begynt å rasle med en ny avgiftssabel, en såkalt produksjonsavgift. Dette er etter min mening ikke annet enn den gamle el-avgiften med et nytt navn, sa Helga Haugen i sitt innlegg i finansdebatten tirsdag.
