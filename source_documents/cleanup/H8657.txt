
6/10-04:
Rød Valgallianse
I Regjeringens forslag til Statsbudsjett for 2005 foreslås det en rekke kutt og reduksjoner i bevilgninger til ordninger som har kommet studentene til gode tidligere.
"For studentene er Regjeringens forslag til statsbudsjettet virkelig dårlig nytt!" sier Marte Mjøs Persen, nestleder i Rød Valgallianse.
Kutt i bevilgningene til studentboliger:
Blant annet er det foreslått en reduksjon på 46 millioner kroner i tilskuddet til bygging av nye studentboliger. Bevilgningen til dette formålet i 2005 er foreslått til 124 millioner kroner.
"Med de boligprisene vi har i Norge i dag er dette ille. Bygging av et betydelig antall studentboliger ville vært et godt tiltak for å presse leieprisene ned. I dag bruker de fleste studenter mesteparten av inntektene sine på boutgifter. I tillegg er det en lav prosentandel av studentene som bor i studentboliger. Dette er en lite progressiv både bolig- og studentpolitikk fra Regjeringen sin side," fortsetter Marte Mjøs Persen, RV.
Ingen økning i studiefinansieringen:
Budsjettforslaget foreslår ingen økning i studiefinansieringen. Ikke engang en nominell kostnadsøkning. "Hvis forslaget til statsbudsjett går igjenom i Stortinget vil det ramme studentene hardt. Det er åpenbart at med en heving av momsen på 1%, vil prisene stige såpass på varer og tjenester at en skulle forventet at Regjeringen i det minste hadde anstendighet til å heve studielånet såpass at en ikke ble enda fattigere enn nå. Norge er et så rikt land at det ikke henger på greip at ikke studentene får mer å rutte med i 2005!" sier Mjøs Persen.
Studieplasser:
Budsjettforslaget innebærer en budsjettreduksjon på 78 millioner kroner knyttet til nedgang i antall studieplasser. Denne reduksjonen er fordelt med 36,4 millioner kroner til universitetene, 5,5 millioner kroner til de vitenskapelige høyskolene, 30,6 millioner kroner til de statlige høyskolene og 5,5 millioner kroner til de private høyskolene. Dette tilsvarer en reduksjon i 2005 på 4000 studieplasser, dersom reduksjonen tas i de minst kostnadskrevende studiene.
"Dette vil føre til at det blir vanskeligere for alle studenter å få lov til å studere det en ønsker. Samtidig vet en også at barenkullene for de neste 5-10 årene vil øke. Å legge ned studieplasser nå er rett og slett lite lur politikk. Det er vanskeligere å opprette nye studieplasser etter en har lagt dem ned enn å beholde dem. Det er jo ikke slik at behovet ikke er der", sier Marte Mjøs Persen
Kutt i studentrabatten:
Samferdselsdepartementet foreslår å avvikle ordningen med spesielle statlige tilskudd til NSB, Nord-Norge Bussen og Hurtigruten for at disse operatørene skal gi studentrabatt på reiser over 150 kilometer. I forbindelse med forslaget om å bevilge 1,5 milliarder kroner til statlig kjøp av persontransport med tog, blir det spesielt vist til at Samferdselsdepartementet forventer at NSB fortsetter å tilby rabatter som er attraktive for studenter, også etter at det spesielle tilskuddet til studentrabatt faller bort.
"RV mener dette er helt horribelt. Dette er rett og slett diskriminering av studenter fra de nordlige landsdelene spesielt og fra distriktene generelt. Utfasing av reisestipendordningen i løpet av 2006 vil forsterke dette inntrykket." avslutter Marte Mjøs Persen, nestleder i RV
