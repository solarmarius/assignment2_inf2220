
Pressemelding 1. mai 1992
Kjell Magne Bondevik:
KrF vil solidaritet med syke og eldre.
- Denne 1. mai er det naturlig å slå til lyd for solidaritet med syke og pleietrengende eldre. Vi har en krise i deler av helsesektoren og eldreomsorgen som er et velferdssamfunn uverdig. Regjeringen må, i revidert nasjonalbudsjett som skal legges fram om et par uker, fremme forslag til tiltak som kan rette opp de verste skjevhetene.
Det var Kristelig Folkepartis leder, Kjell Magne Bondevik, som sa dette i sitt 1. mai-foredrag. Bondevik talte både i Skiptvet og i Skjeberg i Østfold.
Bondevik sa det var naturlig for Kristelig Folkeparti å markere 1. mai. Partiet har alltid lagt vekt på en politikk med sosial og økonomisk utjamning til støtte for svakstilte. Kristelig Folkeparti har mange fagorganiserte blant sine medlemmer, og har de senere år hatt stadig flere arrangementer på 1. mai.
- En rapport fra FN for en tid tilbake førte Norge opp på 3. plass blant de land i verden det er best å bo i. Men det velferdsbegrepet som her var lagt til grunn hadde et altfor ensidig økonomisk og materialistisk innhold. I de senere år har vi i Norge hatt en sterk stigning i antall selvmord, når det gjelder kriminalitet, vold, familieoppløsning, arbeidsledighet m.m. Det tyder ikke på at Norge er blitt et bedre samfunn å bo i for alle.
I en slik situasjon trengs det både konkrete økonomiske og politiske tiltak, men også en aktiv formidling av verdier og normer til den oppvoksende generasjon. Flere trenger et fast holdepunkt i livet!
EF og EØS
- Dessverre ser det ut til at vi får en ny svart-hvitt-debatt om EF som kan splitte det norske folk. EF har nå vedtatt unionsplaner som betyr at eventuelt norsk medlemskap vil innebære stor suverenitetsavståelse. Jeg vil gå imot dette.
Men Norge trenger en bedre avtale med EF når EF's indre marked trer i kraft fra kommende årsskifte. Dette kan vi få gjennom EØS-avtalen. Dette er viktig for sysselsetting, distrikter og nærmiljø. En EØS-avtale vil gi oss handlefrihet til å si nei til EF-medlemskap.
Internasjonal solidaritet
- Det er en fare for at vi i all oppmerksomhet om innenrikspolitiske problemer og Europa-debatten glemmer den fattige verden. Men når 40 000 barn dør hver dag av mangel på mat og medisiner, har vi ikke lov til å slå oss til ro.
Solidaritetsbegrepet må innebære de nødlidende i den fattige verden. Kristelig Folkeparti vil stå i bresjen for økt norsk innsats for dem som i dag er virkelige tapere i verdenssamfunnet, sa Bondevik.
