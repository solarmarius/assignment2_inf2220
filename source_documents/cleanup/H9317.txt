
14.6.2005
Eli Sollied Øveraas, stortingsrepr, Sp
Jordbruksoppgjeret 2005
Det er positivt at næringsorganisasjonane og staten dei siste åra har blitt samde om ein jordbruksavtale, men det er feil når statssekretæren i landbruksdepartementet, L.H.Kongshaug, hevder at årets avtale gir bøndene ei inntektsutvikling som ligg over andre grupper det er naturleg å samanlikne seg med.
I årets jordbruksoppgjer, med føresetnader om bruksavgang og effektivisering, vert det lagt til grunn ein gjennomsnittleg auke i inntekt pr. årsverk på om lag 7000 kroner. Andre inntektsgrupper vil få auka gjennomsnittsinntektene sine med 12 000 til 13 000 kroner.
Då blir det ein drøy påstand å hevde at bøndene får ei inntekteutvikling som ligg over andre grupper!
L.H.Kongshaug hevder vidare at jordbruket er inne i ei positiv utvikling, og at det er god grunn til optimisme.
Eg vil berre minne om at tall frå budsjettnemnda for jordbruket viste at inntektsgapet mellom bønder og øvrige inntektsgrupper har auka med om lag 30 000 kroner pr. årsverk under Samarbeidsregjeringa. Det bidreg neppe til å skape optimisme i ei næring som frå før har eit inntektsnivå som ligg under halvparten av gjennomsnittsinntekta i Norge.
Senterpartiet meiner at landbruket og landbrukets økonomiske vilkår er avgjerande for busetnad og trivsel i distrikts-Norge. Landbruket bidreg sterkt med å ta vare på kulturlandskapet, noko som igjen er viktig med tanke på reiseliv og turisme i eit fylke som Møre og Romsdal.
Det blir lettvint og usakeleg når Kongshaug hevder at Senterpartiet si støtte til bondeorganisasjonane er eit uttrykk for populisme, og at bondelagsleiinga ville fått "hakeslepp" dersom bøndene sine krav hadde blitt innfridd.
Kongshaug hevder også at Sv vil innføre 6-timersdagen - for alle.
Det er definitivt feil!
Så vidt eg har registrert, ønsker Sv å innføre forsøk med 6-timers dagen.
Senterpartiet vil, både i opposisjon og i posisjon, halde fram med å tale bøndene og distrikta si sak, uavhengig av kva karakteristikkar som kjem frå landbruksdepartementet!
