
17.11.2003
Venstre
Venstres sentralstyre tilfreds med budsjettforliket
Venstres sentralstyre er tilfreds med budsjettforliket mellom regjeringspartiene og Arbeiderpartiet. Begge sider viste vilje til å finne en balansert budsjettløsning, og til å unngå nok en høst med politisk taktikk og spill.
Regjeringens budsjettforslag hadde en klar sentrumsprofil i utgangspunktet, med prioritert satsing på kollektivtransport, en aktiv distriktspolitikk, bedret kommuneøkonomi, forskning og barnehager m.m.. Venstres sentralstyre konstaterer med glede at Regjeringens hovedprofil er beholdt gjennom forliket med Arbeiderpartiet. I tillegg har avtalepartene funnet en inndekning av mange gode påplusninger som ikke rammer norsk næringsliv og arbeidsplasser slik sentrale elementer i Arbeiderpartiets alternative budsjett la opp til.
Regjeringens ansvarlige økonomiske opplegg gjennom flere budsjettrunder viser nå resultater. Prognosene tyder på bedre tider for norsk næringsliv og dermed arbeidsplassene. Venstres sentralstyre er svært glad for at ansvarlighet nå gir resultater og at det innenfor stramme rammer har vært prioritert framtidsrettede og gode løsninger innenfor så vel miljøpolitikk som velferdspolitikk.
I en periode med ny vekst, slik budsjettforliket legger grunnlag for, vil Venstre prioritere småbedrifter, miljø og sosialt ansvar. Venstre vil at Norge skal bli et foregangsland i moderne miljøteknologi og bruk av fornybare energikilder. Det vil gi et renere miljø, et mer livskraftig næringsliv, flere arbeidsplasser og økt velferd. Venstre vil gjøre hverdagen lettere for gründerne og de små bedriftene. Et nyskapende næringsliv er forutsetningen for framtidas velferd. I det sosialliberale framtids-Norge må det bli like naturlig å skape sin egen arbeidsplass som å finne sin plass innenfor det etablerte arbeidslivet. Fellesskapet må ta ansvar for de svakeste. Å hjelpe det mindretallet som har minst til et bedre liv, må bli viktigere enn å flytte penger mellom det store flertallet som allerede lever i materiell velstand. For Venstre er det viktig at framtidens velferdspolitikk rettes inn mot de som trenger fellesskapets hjelp aller mest. Politikk handler også om å våge å prioritere.
