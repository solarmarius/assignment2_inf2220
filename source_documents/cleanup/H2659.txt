
Onsdag 1. mars 1995
Nordiske kristendemokrater:
UTEN FAMILIEN DØR SAMFUNNET
Hensynet til familien må være retningsgivende for utformingen av lovgivning, økonomi og offentlig planlegging. En kristendemokratisk familiepolitikk er å legge til rette for større valgfrihet, både for menn og kvinner, slik at familien samlet sett får bedre tid sammen. Hvis vi ikke mobiliserer for familien, går samfunnet i oppløsning. Det sier de kristendemokratiske partiene i Norden i et felles manifest.
Manifestet går til felts mot privatiseringen og individualiseringen av familie- og samlivsspørsmål, og karakteriserer dette som "svært kortsiktig".
"Ekteskapet og familien er en samfunnsinstitusjon, og ikke bare en overenskomst mellom enkeltpersoner. Derfor må familie og ekteskap styrkes," heter det i manifestet, som krever at alle ordninger som diskriminerer ekteskapet i forhold til samboerforhold må fjernes.
Manifestet tar også til orde for tiltak som sikrer reell valgfrihet, og krever at samfunnet legger til rette for slike ordninger. (KrF-Press/NPE)
