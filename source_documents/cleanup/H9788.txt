
Dato:8. desember 2005
Stortingsrepresentant Christian Tybring-Gjedde (FrP)
- Det nye Pensjonsfondet er en bløff
Finanskomiteen innstilte i dag på at Folketrygdfondet og Petroleumsfondet skal døpes om til Statens pensjonsfond. - Fondet får ingen kobling opp mot nåværende eller fremtidige pensjonsutbetalinger eller forpliktelser, derfor er navneendringen en ren bløff, mener FrPs Christian Tybring-Gjedde.
Flertallet i Finanskomiteen innstilte i dag på å omdøpe Folketrygdfondet og Petroleumsfondet til henholdsvis Statens pensjonsfond - utland, og Statens pensjonsfond - Norge. Etableringen av Statens pensjonsfond er imidlertid kun en navneendring, noe regjeringen selv innrømmer i saken de har fremmet for Stortinget.
- Jeg synes det er simpelt å prøve å lure det norske folk til å tro at deres pensjoner er sikret når ikke en krone i fondet vil være øremerket pensjoner, sier medlem av finanskomiteen og saksordfører Christian Tybring-Gjedde.
- Ikke en ny tanke tenkes. Både forvaltning og investeringsfilosofi fortsetter som i dag. Det betyr i klartekst at Ola og Kari nordmann fortsatt skal innbilles til å tro at stortingsflertallet sparer til fremtidige pensjoner. Ingenting er lengre fra sannheten.
- Å skjule landets rikdom i et pensjonsfond som ikke kobles opp mot pensjonsrettigheter eller utbetalinger, viser at regjeringen mangler en forvaltningsplan. At flertallet også ønsker å sette en stopper for mulige investeringer som kan gagne norske arbeidsplasser, norsk industri eller infrastruktur, men heller velger å styrke bedrifter i våre konkurrentland er ikke bare en kortsiktig og uklok politikk, men økonomisk uansvarlighet satt i system, avslutter Christian Tybring-Gjedde.
