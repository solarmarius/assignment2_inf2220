
Mandag 15. mars 1993
KrF-kandidater Valgerd Svarstad Haugland og Jens-Petter Johnsen:
Til redaksjonen!
Møtet foregår på Ensliges Landsforbunds kontor i Dynekilgt. 15 mandag kl. 13.
Vennlig hilsen
KrF-Press
ENSLIGE OMFATTES AV KrFs FAMILIEBEGREP
De enslige har en naturlig plass i Kristelig Folkepartis familiebegrep, og partiet er opptatt av at det ikke blir skapt ordninger som rammer enslige på en utilsiktet måte. Det sier KrFs toppkandidater i Akershus og Oslo, Valgerd Svarstad Haugland og Jens-Petter Johnsen. Mandag hadde de et møte med Ensliges Landsforbund der de først og fremst var opptatt av å høre hva de enslige selv ønsker å formidle av politiske signaler.
-Den største andelen av enslige bor netteopp i Oslo og det sentrale østlandsområdet, påpeker Jens-Petter Johnsen, som mener denne gruppen har god grunn til å føle seg glemt i det politiske arbeidet.
-Jeg er glad for denne muligheten til å høre hva Enslige Landsforbund har på hjertet, og håper at jeg som politiker vil kunne tale også deres sak på en god måte.
Valgerd Svarstad Haugland minner om at KrF flere ganger i Stortinget har foreslått at det skal innføres et husholdningsfradrag for enslige, men at det ikke har vært mulig å samle flertall for dette ennå. Hun understreker at forslaget om husholdnings-fradrag må ses i sammenheng med arbeidet for å fjerne ulikhetene i pensjonene for gifte og samboende pensjonister.
-I forslaget til handlingsprogram for kommende stortingsperiode har vi lagt vekt på at det ikke må innføres nye skatteregler som fører til utilsiktede skatteskjerpelser for barnefamilier, nyetablerte og enslige, og at familiebeskatningen må utformes slik at den styrker økonomien også for enslige med lav inntekt, sier de to KrF-kandidatene.
I boligpolitikken legger programforslaget vekt på at det etableres diffrensierte boligtilbud som også ivaretar ensliges behov, og at alle hjelpeordninger utformes slik at de sikrer likestilling og likeverd for enslige.
