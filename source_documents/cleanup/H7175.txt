
10.06.03
Stortingsrepresentant Eva M Nielsen (A)
- Funksjonshemmede og privatskolene
Nylig deltok jeg på et av Undervisningsforbundets fylkesårsmøte hvor vel 130 pedagogisk utdannet personell var tilstede. Jeg lyger hvis jeg sier at de jublet over Regjeringens kvalitetssatsing i skolen. Blant annet ble Regjeringens forslag til privatskolelov møtt med kraftig hoderisting. Spesielt la årsmøtet vekt på uttalelsene fra Funksjonshemmedes Fellesorganisasjon. FFO har påpekt at den nye privatskoleloven vil føre til ytterligere utarming og redusert satsing på den offentlige skolen. Organisasjonen har også påpekt at privatskoleloven ikke i tilstrekkelig grad ivaretar en "ikke-diskriminerende" praksis. Arbeiderpartiet er oppmerksom på at det kan bli en utvelgelse til de private skolene som holder enkelte grupper utenfor inntakene. Vi vil derfor framover følge nøye med utviklingen innenfor privatskolesektoren for å forsikre oss om at de funksjonshemmedes elevers interesser blir ivaretatt på en god og skikkelig måte.
Som medlem av Kirke-, utdanning og forskningskomiteen reagerer jeg sterkt på at statsråd Kristin Clemet stadig argumenterer for en sterk og samlet strategi for kvalitetsutvikling i skolen, samtidig som hennes departement sender ut en sverm av endringsforslag til Stortinget. Dette er forslag som samlet, og på sikt, vil gi en radikal endring av den norske skolen. Det blir, for å si det forsiktig, en oppdelt og lite strukturert skolepolitikk av sånt.
Store skolepolitiske endringer som opplæringsloven, privatskoleloven, ny støtteordning for elever ved videregående opplæring, med flere, er denne våren fremmet av Regjeringen for at Stortinget skal ta beslutningen. Dessverre framstår Høyres sin skolesatsing nå både som oppdelt og en smule forvirrende. Dessuten fører denne oppdelte framgangsmåten fra Utdanningsdepartementet side til at ting tas ut av sin sammenheng. Både foreldre og lærere har problemer med å skaffe seg oversikt over dette nye skoleendringsregime. Debatten blant politikerne og andre involverte blir springende, og det blir unødvendig komplisert å se skolereformene i en sammenheng. Det vi er innforstått med er at Bondevik II-regjeringen nå har åpnet for fritt fram for alle typer private skoleløsninger samtidig som de utarmer kommunesektoren. Regjeringen tar nå to grep som begge svekker den offentlige skolen. Det er for eksempel i inneværende år bevilget 400 millioner kroner til private skoler, penger som sårt trengs i offentlige kommune-Norge.
