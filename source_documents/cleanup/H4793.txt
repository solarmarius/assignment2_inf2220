
21. august 2000
Sentralstyret
- Tydeligere stat og sterkere kommuner
Vedtak fra sentralstyret i Arbeiderpartiet 21. august 2000 om mer demokrati: I tillegg til at eierskapet til sykehusene overføres til staten, mener sentralstyret at vi også må få en reform i den offentlige forvaltningen. - Vi ønsker ikke en større stat, men en bedre organisert og tydelig stat, og at flere oppgaver må desentraliseres til kommunene. Videre mener man at det fortsatt er behov for et politisk styrt regionalt nivå til å løse felles oppgaver, men at det ikke kan være som nå når oppgaver desentraliseres til kommuner og overføres til staten.
Arbeiderpartiet vil fornye demokratiet. Vi vil endre våre demokratiske institusjoner, og forsterke mulighetene for folkelig politisk styring med utviklingen nasjonalt og internasjonalt.
Demokrati forutsetter debatt, kritikk og mulighet for folk, organisasjoner og grupper til å nå fram og ha innflytelse både i små og store saker. Muligheten må være der både i nærmiljøet, i regioner, nasjonalt og i det internasjonale storsamfunnet. Demokratiske folkelige nettverk på tvers av landegrensene er en nødvendig basis for internasjonalt samarbeid.
Demokrati forutsetter videre at de folket velger som sine representanter er i stand til å styre og løse oppgaver lokalt, regionalt, nasjonalt og gjennom overnasjonalitet og internasjonalt samarbeid. Oppgaver må plasseres der man har mulighet til å løse dem og der man gir folk mest innflytelse.
Når globaliseringen svekker muligheten til effektiv styring på nasjonalt nivå, må den gjenopprettes på mellomstatlig- og overnasjonalt nivå. Politikk blir i økende grad et spørsmål om på hvilket nivå beslutninger skal tas. Det er verken mulig eller ønskelig å stoppe globaliseringen av økonomi, politikk og kultur, men behovet for å forme denne utviklingen blir stadig tydeligere.
Det er på den ene siden nødvendig for nasjonalstatene å søke sammen for å håndtere utfordringer som går på tvers av landegrensene. På den andre siden er det nødvendig med en gjennomgripende reform av ansvars- og oppgavefordeling i den offentlige forvaltning. Her må det legges til rette både for en tydeligere og bedre organisert stat, og mer desentralisering av oppgaver til kommunene.
Mer forpliktende internasjonalt samarbeid vil sammen med reformer i de nasjonale styringssystemene, gi større mulighet til styring av samfunnsutviklingen.
Reformer i den offentlige forvaltning
I tråd med denne tankegangen er det nødvendig med en gjennomgripende reform av ansvars- og oppgavefordelingen i den offentlige forvaltningen.
Arbeiderpartiet legger følgende til grunn:
· Staten må omorganiseres. Vi ønsker ikke en større stat, men en bedre organisert og tydeligere stat.
· Det må bli mindre detaljregulering av kommunene. Flere oppgaver må desentraliseres til kommunen.
· Kommunene må settes økonomisk i stand til å bli det mest sentrale leddet i velferdssystemet vårt. Det er også nødvendig å stimulere til frivillige kommunesammenslåinger slik at vi får sterkere kommuner som er i stand til å ta på seg flere oppgaver.
· Eierskapet til sykehusene må overføres til staten for å sikre en mer helhetlig planlegging og klarere ansvarsforhold i sykehusvesenet. Sykehusene må omdannes til statsforetak. I forbindelse med denne reformen må staten sanere gjeld som fylkeskommunene har opparbeidet i forbindelse med sykehusdriften.
Det er fortsatt behov for et politisk styrt regionalt nivå til å løse felles oppgaver. Men det kan ikke være som nå når oppgaver desentraliseres til kommuner og overføres til staten.
Arbeiderpartiet vil ha en opprydding i et uklart system som over tid har utviklet seg til at vi i virkeligheten har fem nivåer med former for offentlig forvaltning: Staten, helseregionene, fylkeskommunene, interkommunalt samarbeid og kommunene. I noen kommuner har man i tillegg bydelsutvalg. Slik kan det ikke fortsette. Det svekker både velferden og demokratiet.
Arbeiderpartiet vil derfor ha en reform som rydder opp i dette. Staten og kommunene må være de sentrale delene av velferdssystemet, men en del oppgaver trenger regionale løsninger. Dette tredje leddet skal løse oppgaver som kommunene ikke kan løse hver for seg, og det må være gjenstand for politisk styring. Hvorvidt dette skal være interkommunalt samarbeid eller en betydelig slanket fylkeskommune er et praktisk spørsmål som man må svare på ved å gå grundig inn i hvordan oppgavene best kan løses.
Dissens fra Britt Hildeng, Grete Fossum, Solbjørg Lervik, Jan Davidsen, Aud Viken og Susanne B. Grannes: De fire avsnittene ovenfor erstattes med:
Oppgavefordeligsutvalget har levert sin innstilling. Utgangspunktet for alle forslagene er at oppgavefordelingen og organiseringen av forvaltningsnivåene bør gjennomgå vesentlige endringer. Innstillingen vil danne grunnlaget for det videre arbeidet med disse problemstillingene.
Arbeiderpartiets utgangspunkt for dette arbeidet er å sikre:
hensiktsmessig oppgavefordeling forvaltningsnivåene i mellom
at viktige oppgaver sikres gjennom folkevalgt styring og kontroll
Arbeiderpartiet legger til grunn at effektiv oppgavefordelig og demokratisk forvaltning av ressursene i Norge best kan ivaretas gjennom tre folkevalgte forvaltningsnivåer; kommuner, fylker/regioner og stat. Arbeiderpartiet mener at fravær av et mellomnivå i forvaltningsstrukturen vil føre til sterkere sentralisering, mer byråkrati og svekking av demokratiet.
Det må derfor innledes en reformprosess som også inkluderer fylkesmannen og andre statlige organer regionalt. Reformprosessen må avsluttes før kommunevalget i 2003. Det avgjørende i denne prosessen er ikke hvem som løser oppgavene, men at de løses nærmest mulig brukeren, at systemet blir effektivt med minst mulig byråkrati og at det preges av klare ansvarforhold.
