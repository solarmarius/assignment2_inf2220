
16. desember 2004
Arbeiderpartiet
- Rettferdig pensjon til å stole på
- Pensjonene skal bli mer rettferdige, og alle skal kunne stole på at de får pensjon. Det skal være en god ordning for tidligpensjon, også for dem med lave inntekter. Vi skal ha et sosial pensjonssystem med god kvinneprofil. Det sa Arbeiderpartiets leder Jens Stoltenberg da han i dag la fram hovedpunktene i en rettferdig pensjonsreform fra partiets programkomite.
- Bondevik-regjeringens forslag til pensjonsreform skaper utrygghet. Forslaget bidrar til usikkerhet for de som er avhengig av en god tidligpensjonsordning, for alle ansatte i offentlig sektor og i arbeidet for tjenestepensjon også for alle ansatte i privat sektor. Arbeiderpartiet foreslår derfor en langt bedre tidligpensjonsordning for sliterne i arbeidslivet, snarlig innføring av tjenestepensjon til alle og sikring av to tredjedeler av sluttlønn i pensjon for de offentlig ansatte, uttalte Stoltenberg.
Stoltenberg understreket at det er svært viktig for Arbeiderpartiet å få gjennomslag for disse forbedringene i forhold til Bondevik-regjeringens opplegg hvis partiet skal bli med på et bredt forlik om pensjonssystemet.
Arbeiderpartiets programkomite understreker at det er to grunner til at pensjonssystemet må reformeres. Den ene viktige grunnen til at vi trenger en reform, er at dagens pensjonssystem er urettferdig. Over en halv million arbeidstakere har ingen ytelser utover folketrygden, og mange som gjennom år har betalt trygdeavgift ender likevel opp som minstepensjonister. Den andre viktige grunnen til at vi trenger en reform, er at dagens system ikke er til å stole på. Mange frykter at de ikke vil få pensjon når de går av.
Arbeiderpartiets programkomite går blant annet inn for følgende hovedpunkter:
Vi må ha et sosialt rettferdig pensjonssystem med god kvinneprofil, blant annet ved at de med lave inntekter i større grad opptjener tilleggspensjon. Det skal gis flere pensjonspoeng for omsorgsarbeid, og ordningen gis tilbakevirkende kraft. Flere pensjonspoeng for omsorgsarbeid vil være et viktig likestillingspolitisk tiltak som erstatning for besteårsregel dersom allårsregel innføres.
Det må være en god tidligpensjonsordning, også for de med lave inntekter. Dette må skje ved at man bygger videre på dagens AFP-ordning. Eventuelle endringer i ordningen kan først skje etter forhandlinger med partene ved hovedtariffoppgjøret i 2006. Dette vil være en oppfølging av regjeringens brev til partene i tariffoppgjøret i 1997 hvor enkelte elementer i AFP-ordningen ble varslet revurdert i 2007.
Fra 1. januar 2006 innføres en lovfestet minimumsløsning for tjenestepensjon. I motsetning til Regjeringen mener Arbeiderpartiet at dette kan vedtas uavhengig av reformen for øvrig. Deretter må det utredes en bredere tjenestepensjonsordning der siktemålet er at også ansatte i privat sektor skal få om lag to tredjeleder av inntekt i pensjon.
Tjenestepensjon tilsvarende to tredjedeler av sluttlønn i offentlig sektor videreføres.
Pensjonene i folketrygden og de offentlige og private tjenestepensjonsordningene bør justeres med et gjennomsnitt av lønns- og prisveksten. Minstepensjonen (grunnsikringen) justeres med lønnsveksten. Det innføres videre en ordning med levealderjustering (delingstall) som innebærer at pensjonsalderen justeres ved endring i forventet levealder.
- Den største trusselen mot pensjonssystemet er imidlertid Bondevik-regjeringens skattepolitikk. For Arbeiderpartiet er det viktigere med trygg alderdom framfor lavere skatt. Antallet eldre vil øke i årene som kommer. Det er uttrykk for noe positivt fordi folk lever lenger og kan ha mange gode år som pensjonister. Samtidig vil aldringen av befolkningen kreve økte bevilgninger til pensjon, eldreomsorg og helsevesen. Fortsatt reduksjon i skattene vil gå utover våre evner til å betale for dette, uttalte Stoltenberg.
