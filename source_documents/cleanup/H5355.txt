
21.11.2001
Stortingsrepresentant Arne Sortevik (FrP) Fraksjonsleder Kirke-, Utdannings- og Forskningskomiteen
- SPART VIKARLØNN GIR TAPT KUNNSKAP!
Dagsavisen meddeler gjennom et oppslag 20 nov. at en rekke videregående skoler bevisst unnlater å leie inn vikarer dersom læreren er syk. Skolen sparer penger, mens elevene betaler prisen siden de ikke får det tilbudet de har krav på. - Helt uakseptabelt, sier Arne Sortevik, skolepolitisk talsmann for Fremskrittspartiet.
- At tilstanden innenfor videregående utdanning er slik den beskrives av representanter fra Lærerforbundet er alarmerende. Det fremkommer opplysninger i reportasjen som beskriver hvordan enkelte klasser har manglet undervisningstilbud innenfor enkelte fag over flere uker. Det synes også å være vanlig å leie inn vikarer som ikke har den kompetansen som er nødvendig for å undervise i den videregående skolen, sier en engasjert Sortevik.
- Den videregående skolen er en forberedelse for de fleste elever før de starter på høyere utdanning. Det er svært viktig at den videregående utdannelsen holder et høyt nivå, for at Norge skal kunne hevde seg i det internasjonale kunnskapssamfunnet, sier Arne Sortevik, og fortsetter:
- Det er utdanningsministeren sin oppgave å følge med på om skolene gjør jobben sin, og om elevenes rettigheter blir ivaretatt. Departementet har etter Opplæringsloven både rett og plikt til å føre tilsyn med all skolevirksomhet. Jeg forventer at utdanningsminister Clemet vil ta et initiativ i denne saken, for å få ordnet på de uverdige forholdene som synes å være i den videregående skolen, sier Sortevik videre. - Dersom en åpnet for flere private skoler og likestilte de med de offentlige, kunne dette være unngått, fordi skolene da måtte konkurrere seg i mellom. Markedet ville ikke funnet seg i at en taper flere ukers undervisning fordi læreren er syk, avslutter Sortevik og legger til: - Saken er jo ytterligere en begrunnelse for å legge ned fylkeskommunen.
