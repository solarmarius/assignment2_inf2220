
01.05.03
Arbeiderpartiet
Tilgi dem ikke, de vet hva de gjør!
- Partiet Høyre har brukt et helt landsmøte til å angripe fagbevegelsen. Det har ikke skjedd på den måten siden det var liv i Libertas. Høyre mener at fagbevegelsen er en brems og ikke en støtte for samfunnsutviklingen. Ansvaret for dette skal de få bære, helt alene. Til dere alle, men spesielt til dere fra fagbevegelsen: Tilgi dem ikke! De vet hva de gjør, sa partisekretær Martin Kolberg i sin tale i Steinkjer og Inderøy.
- Om mulig enda verre: Høyre mener at de ansatte i kommunen er en viktig motstander. Tenke seg til. Kvinner og menn som utfører noen av de viktigste jobbene i samfunnet. De som arbeider på våre syke- og alderhjem. Som er lærer eller barnehageassistenter. Politi og forskere. De som tømmer søppel, bygger veier eller driver jernbanen.
De går til valg på "Mer igjen for pengene". Hjelpepleierne med en lønn på 230 000 får beskjed av Jan Petersen om at nå må du bli mer effektiv. Mens de skyhøye lederlønnene ikke nevnt med et ord.
Kommunalminister Erna Solberg går lenger. Hun er ikke overrasket over at Arbeiderpartiet er imot privatisering. "Fordi det er de betalt av kommuneforbundet for å gjøre".
Da sier jeg at vi ikke er betalt av noen. Men i valget mellom å kjempe for de ansatte i eldreomsorgen og skolen, uansett hvilke forbund de er medlem av, og overskuddet i private firmaer, støtter Arbeiderpartiets kommunearbeideren. Er fagbevegelsen med, skal vi fortsette å føre den kampen helt til den er vunnet en gang for alle.
Privatisering truer den grunnleggende tryggheten i samfunnet ,fordi det skaper forskjeller. I omsorgen, i skolen og innen for våre helsetjenester.
Derfor skal Arbeiderpartiet være garantisten for at de viktige velferdsområdene våre: eldreomsorg, skole og helse ikke blir utsatt for kommersialisering og privatisering, sa Martin Kolberg i sin 1. mai-tale.
