
Dato: 22. mars 01.
Fra Stortingsrepresentant Anne Brit Stråtveit
HELDAGSSKOLE FOR 6-ÅRINGER?
Utdanningsministeren åpner nå for forsøk med heldagsskole for 6-åringene. Dette vil jeg kalle en voksenreform og en snikinnføring av heldagsskolen. At statsråd Giske ønsker dette er typisk AP politikk der staten skal overta mer av oppdragelsen og opplæringen av barna, mens foreldrene får stadig kortere tid sammen med egne barn. Dette uttaler Anne Brit Stråtveit, stortingsrepresentant fra KrF og Vest Agder.
Mange foreldre har behov for et omsorgstilbud ut over den normale skoletid, derfor er det viktig med tilbud som skolefritidsordninger for dem som ønsker dette. Dette er en frivillig ordning. Foreldre og barn har da valgfrihet til hvordan de ordner hverdagen.
Jeg kan ikke se at den reform som Giske kommer med i dag er laget for barna, men for at voksne skal kunne jobbe mer. At Kvinne- og familieforbundet er skeptiske til en ordning med heldagsskole for de minste elevene, viser at foreldrene ønsker å taes med på råd. De ønsker mer tid og fortsatt å ta ansvar for en større del av egne barns hverdag.
Nå er heldagsskolen lansert som et forsøk. Det er derfor lett å se på dette som en snikinnføring av en utvikling i skolen vi ønsker å være med å diskutere. KrF ønsker utvikling i skolen og ser positivt på lokalt initierte forsøk. Dette er derimot et forsøk dirigert fra sentralt hold uten politisk diskusjon og foreldres medvirkning! Dette uttaler Anne Brit Stråtveit (KrF,) Stortingsrepresentant fra Vest Agder.
