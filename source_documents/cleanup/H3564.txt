
10.06.99
Rolf Reikvam, SVs utdanningspolitiske talsmann:
Sosialistisk Venstrepartis Pressetjeneste
Stortinget
Kommuneøkonomi i ferd med å ødelegge enhetsskolen
- Vi er i ferd med å få så store forskjeller at vi ikke lenger kan snakke om et likeverdige opplæringstilbudet, sier Rolf Reikvam, SVs utdanningspolitiske talsmann. Kirke- utdannings- og forskningskomiteen legger i disse dager frem innstillingen om enhetsskolen og det likeverdige opplæringstilbudet.
Utgiftene pr elev varierer mellom 29 500 og 115 000 kr. 60% av kommunene har utgifter pr. elev innenfor intervallet 30000-50000.
Dette betyr at en skole på ungdomstrinnet med 225 elever (3 klasser på hver årstrinn) som ligger i en kommune som bruker 50 000 pr. elev har litt over 11,2 millioner til å drive skolen for. En tilsvarende skole i en kommune som kun bruker 30000 kr pr elev har 6,7 millioner til driften. Forskjellene mellom disse to skolene er 4,5 millioner, altså 66%.
- Alle innser at elvene i disse to skolene ikke får det samme opplærings-tilbudet, uttaler Reikvam.
- SV foreslår at hver klasse skal ha et minste timetall som skal lovfestes. På denne måten slår vi ned på de store forskjellene - kommuner som bruker lite på utdanning vil måtte bruke mer og statens overføringer til kommunene må økes tilsvarende. Det er skuffende at de andre partiene ikke vil støtte en slik modell, spesielt skuffende er det fordi de langt på vei er enig med vår beskrivelse av situasjonen.
