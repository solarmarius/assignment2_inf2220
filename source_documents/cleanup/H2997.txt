
Fredag 29. august 1997
KrF-leder Valgerd Svarstad Haugland i Lillestrøm:
UTDANNELSE I "SØR-LAND"
MÅ GI VEKTTALL OG STUDIELÅN
Det må legges til rette for at unge som ønsker å reise til Afrika, Latin-Amerika eller Asia for å studere eller gjøre frivillige arbeid, kan få lånemuligheter, vekttall og formell kompetanse. Et nasjonalt senter som gir ungdom slike muligheter, vil være en gave til alle som ønsker å gi et bidrag til det internasjonale solidaritetsarbeidet. Jeg er glad for et slikt senter kan bli en realitet innen altfor lenge, og vil oppfordre unge mennesker til å vurdere et slikt tilbud. Det sa Kristelig Folkepartis leder Valgerd Svarstad Haugland på et skolevalg i Lillestrøm fredag.
-Mange unge har lyst til å studere eller arbeide i land i den tredje verden, men de vet ikke hvor de skal henvende seg. Hjelpeorganisasjonene og NORAD får hvert år tusenvis av henvendelser fra slike ungdommer, men for de aller fleste blir resultatet tommelen ned. Det er få tilbud i Norge, og de er kostbare. Derfor er jeg glad for at det nå arbeides konkret med planer om et nasjonalt senter som kan samordne dette. Jeg ser for meg en finansiering av dette der støtte fra NORAD, støtte fra Lånekassen og en viss egenandel utgjør grunnlaget, sier Valgerd Svarstad Haugland.
Tanken om et slikt nasjonalt senter får støtte fra såvel tidligere bistandsminister Reidun Brusletten (KrF), som tidligere partileder, stortingspresident og ambassadør Reiulf Steen (A).
-I innstillingen fra kirke-, utdannings- og forskningskomiteen i Stortinget til regjeringens stortingsmelding om utdannelse i utlandet, sier flertallet at "studier i fattige land på kvalifiserte studiesteder, vil bidra til å styrke sør-perspektivet i norsk opinion. Flertallet mener det må åpnes for studier også ved afrikanske universitet, og at det gis stipend/lån til slike studier." I den samme innstillingen ber flertallet departementet vurdere om ikke kulturutvekslingsavtaler og andre relevante utvekslingsprogram med Sør for studenter og ungdom, kan bidra til økt internasjonalisering og studentutveksling. Det er et mål å få til økt, gjensidig studentutveksling, også med landene i sør, sa Valgerd Svarstad Haugland på skolevalget i Lillestrøm fredag.
