
13.6.01
Morten Lund,
Pressemelding fra
GRÅKALLEN BURDE HA BLITT UTREDET NÆRMERE.
Senterpartiets stortingsrepresentant fra Sør-Trøndelag, Morten Lund, er skuffet over at et flertall på Stortinget ikke ønsker noen videre utredning om fremtidig lokalisering av Luftforsvarets kontroll og varslingssenter i Sør Norge. I dag er funksjonen delt på tre stasjoner, Gråkallen, Mågerø og Kongsvinger. Regjeringen foreslo å samlokalisere virksomheten til Luftforsvarets stasjon i Kongsvinger, mens flertallet i Stortinget nå ser ut til å samlokalisere denne funksjonen til Mågerø i Vestfold. Senterpartiet foreslo sammen med Kristelig Folkeparti og Venstre at det først ble tatt stilling til dette på et senere tidspunkt.
-Jeg er enig i at en slik samlokalisering er nødvendig i og med at dette vil være kostnadsbesparende samtidig som funksjonen kan opprettholdes kvalitativt på et høyt nivå også om den samlokaliseres. Imidlertid finner jeg hele beslutningsprosessen rundt dette spørsmålet som utilstrekkelig. Regjeringen foreslo Kongsvinger, men i ettertid har det vist seg at Regjeringens økonomiske regnestykke har vært full av feil, og Kongsvinger ville ha blitt et kostbart alternativ. I og med at Regjeringens proposisjon på dette punktet er basert på uriktige regnestykker, så er vi i den situasjon at Stortinget ikker sitter med tilstrekkelig informasjon til å kunne fatte denne beslutningen nå. Sentrumspartiene har tatt konsekvensen av dette og foreslår derfor at dette spørsmålet utredes nærmere slik at Stortingets beslutning blir basert på riktig og relevant informasjon, sier Lund i en kommentar fra Stortinget.
Sentrumspartiene foreslo at "Stortinget ber Regjeringen sørge for at spørsmålet om lokalisering av ARS i Sør-Norge utredes nærmere. En representant for hver av de tre aktuelle lokaliseringsstedene Kongsvinger, Mågerø og Gråkallen bør delta i utredningsgruppen".
Det er uvisst hvor stor tilslutning sentrumspartienes forslag vil få, men det vil sannsynligvis gå mot flertall for Mågerø i Vestfold. Stortinget vil etter alt å dømme votere over saken onsdag kveld. Hvis Gråkallen skulle bli nedlagt må omlag 100 personer finne seg andre jobber. Omkring halvparten av dem er ansatt i sivile stillinger.
