
13.08.2001
Venstres leder Lars Sponheim om Sellafield: Brevskriving er ikke nok
Venstres leder Lars Sponheim oppfordrer statsminister Jens Stoltenberg til å holde sitt løfte til det norske folk og snarest be om et møte med sin britiske kollega Tony Blair for å forsøke å få de britiske myndigheter til å stanse utslippene fra Sellafield-anlegget i Nord-England.
Først etter at Venstre startet en landsomfattende underskrifts-kampanje mot utslippene fra Sellafield-anlegget reagerer statsministeren - ikke i juni som lovet, men først i midten av august. ­ Brevskriving er vel og bra, men langt fra nok, hevder Sponheim. En slik bred folkelig protest som en underskriftsaksjon i tillegg til fysiske møter kan kanskje få de britiske myndigheter på bedre tanker, skriver Sponheim i en henvendelse til statsministeren i dag.
Når den britiske Regjeringen til nå har valgt å trosse internasjonale protester mot utslippene, og vurderer å gi tillatelse til ytterligere økte utslipp, er jeg redd det er behov for direkte tale og et sterkere utøvende press enn det brevskriving medfører, heter det i hendvendelsen fra Sponheim, som er redd de britiske myndigheter fatter sin beslutning før statsministeren holder sitt løfte til Venstre i brev av 5. juli om å besøke Storbritannia «senere i høst»· Venstre opprettholder derfor sin underskriftskampanje med uforminsket styrke - og tar selve sikte på å overlevere underskriftene til den britiske regjeringen før beslutning fattes. Kampanjen rundet de første 10.000 underskriftene i løpet av helgen.
Sponheim ber samtidig om å få utlevert en kopi av brevet fra Jens Stoltenberg til Tony Blair vedr. Sellafield-utslippene.
Vedlagt er kopi av henvendelsen fra Sponheim til Stoltenberg.
Statsminister Jens Stoltenberg
Statsministerens kontor
Postboks 8001 Dep.
0030 Oslo
Utslippene fra Sellafield-anlegget i Nord-England
Det framgår av media i dag at Statsministeren har sendt et brev til sin britiske kollega hvor det uttrykkes bekymring fra norske myndigheter over de økte utslippene fra Sellafield-anlegget i nord-England.
Brevskriving er vel og bra, men langt fra nok. Jeg beklager også at det var først etter at Venstre satte i gang en landsomfattende underskriftskampanje mot utslippene fra Sellafield-anlegget at Statsministeren reagerte. Det er mitt håp at en slik bred folkelig protest i tillegg til et fysiske møte mellom de to lands regjeringer kanskje kan få de britiske myndigheter på bedre tanker.
Jeg oppfordrer derfor igjen statsministeren til å holde sitt løfte framsatt i Stortinget om umiddelbart å be om et møte med sin britiske kollega ­ statsminister Tony Blair ­ for å drøfte den store faren kysten vår og dermed Norges nest største eksportarikkel ­ fisk og skalldyr ­ står overfor ­ før avgjørelsen fattes av de britiske myndigheter. Som statsministeren skulle være kjent med har den radioaktive forurensingen langs norskekysten blitt seksdoblet siden 1996. Sellafield-anlegget er den største kilden til radioaktiv forurensing i de nordlige havområder og både Havforskingsinstituttet og Statens Strålevern tilrår at utslippene stanses umiddelbart.
Når den britiske Regjeringa til nå har valgt å trosse internasjonale protester mot utslippene, og vurderer å gi tillatelse til ytterligere økte utslipp, er jeg redd er behov for direkte tale og et sterkere utøvendepress enn det brevskriving medfører.
Jeg kan forsikre statsministeren om at Venstres underskriftskampanje mot utslippene fra Sellafield-anlegget vil fortsette med uforminsket styrke.
Jeg ber til slutt om å få oversendt en kopi av brevet som den norske statsministeren har sendt sin britiske kollega.
