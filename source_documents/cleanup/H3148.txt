
fredag, 11. juni 1999
Fra stortingsrepresentant Arne Lyngstad
Viktig håndslag til Kunsthøgskolen
-Det er svært gledelig at regjeringspartiene har ryddet plass for 5 millioner til Kunsthøgskolen i Oslo, uttaler skolepolitisk talsmann Arne Lyngstad. Regjeringspartiene har bidratt til at Kunsthøgskolen har fått bevilget tre millioner mer en det som i første omgang var foreslått. -Vi har likevel klart å finne inndekning for denne og andre ekstrabevilgninger som vi har vært med på for å sikre et stramt budsjett slik at renta kan gå ytterligere ned, sier Lyngstad.
-Vi har i lengre tid arbeidet for å bedre Kunsthøgskolens situasjon. Samorganiseringen av de statlige kunsthøgskolene hadde som mål at ingen av dem skulle komme dårligere ut. Imidlertid har samlokaliseringen skapt problemer, og heldigvis har et flertall i finanskomiteen innsett at b.l.a. teaterhøgskolen, operahøgskolen og kunsthøgskolen har kommet uheldig ut og burde derfor hjelpes.
Arne Lyngstad sier at det selvfølgelig hadde vært ønskelig med enda høyere bevilgning. -Men innefor et stramt budsjett er jeg glad for at man kunne rydde plass til så mye som 5 millioner.-Dette er et skritt i retning av å bedre arbeidsforholdene for kunsthøgskolen, legger Lyngstad til.
