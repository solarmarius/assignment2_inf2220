
19/8 2004
RØD VALGALLIANSE
RV går mot behovsprøving av barnetrygden!
Aps kvinnebevegelse går nå inn for en behovsprøving av barnetrygden i følge Nettavisen. RV går mot dette forslaget.
"Barnetrygden er og skal være en universiell ordning som skal komme alle barn til gode. Omfordeling må skje gjennom et mer rettferdig skattesystem og med økt overgangsstønad til enslige forsørgere." sier Marte Mjøs Persen, nestleder og kvinnepolitisk ansvarlig i Rød Valgallianse.
Karita B. Orheim sier til Nettavisen at målet med å reise debatten er å at økonomiske støtteordninger bedre skal treffe dem som trenger det. F.eks. enslige forsørgere.
"Jeg er helt enig i at støtteordningene for enslige forsørgere er for dårlig. Det er for lave satser og stønadsperioden er for kort. Det er forsåvidt prisverdig at Aps kvinnevbevegelse nå vil gjøre noe positivt for enslige forsørgere, men AP har de siste årene vært med på en rekke tiltak som har gjort det verre å være enslig forsørger. Et eksempel er at AP var med på endre bidragsreglene som har gjort det svært vanskelig for mange enslige forsørgere som har fått mindre barnebidrag etter endringen. Behovsprøving av barnetrygden er nok en gang et forslag som ikke monner. Løsningen er ikke å gjøre barnetrygd behovsprøvd, men å styrke overgangsstønadsordningen og dessuten regulere barnetrygden til et høyere nivå. Barnetrygden er viktig for mange familier også uavhengig av økonomi" fortsetter Mjøs Persen, RV.
"Omfordeling bør skje ved å endre skattesystemet slik at vanlige arbeidsfolk og barnefamilier med både en og to foreldre får betale mindre skatt, og de med høye inntekter må yte mer til samfunnet. Det å fjerne universielle velferdsgoder og gjøre disse behovsprøvde er en dårlig måte å utjevne forskjeller mellom rike og fattige." avslutter nestleder i RV, Marte Mjøs Persen.
