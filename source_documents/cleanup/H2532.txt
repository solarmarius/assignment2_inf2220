
Torsdag 17. februar 1994
Justispolitisk talskvinne Anita Apelthun Sæle (KrF):
LITEN FORSTÅELSE FOR KIRKEROMMETS EGENART
-Jeg synes justisminister Grete Faremo legger for dagen en skremmende liten for-ståelse for kirkerommets egenart når hun i sin flyktningepolitiske redegjørelse til Stortinget reduserer dette til en politisk kamparena. Jeg er også betenkt over meldingene i media om at politiet er blitt pålagt av departementet å opptre mer pågående og aktivt overfor de kosovo-albanerne som har søkt inn igjen i kirke-asylene. Det sier stortingsrepresentant Anita Apelthun Sæle, som er Kristelig Folkepartis justispolitiske talskvinne.
-Jeg synes logikken brister i flere av justisministerens ressonementer. På den ene siden sier hun at krigssituasjoner krever en kollektiv beskyttelse av de aktuelle folkegruppene, på den andre siden har hun innført visumpliikt for bosniske flyktninger. Den avvisende holdningen overfor kosovo-albanere med at det ikke er en krigssituasjon i Kosovo. Det var ikke en krigssituasjon i Nazi-Tyskland heller før i 1939, men vil noen mene at jødene ikke hadde behov for beskyttelse i årene forut? sier Anita Apelthun Sæle.
Når det gjelder pålegget til politiet om å være mer pågående overfor kirke-asylantene, mener Apelthun Sæle at selv om det heter i instruksen asylantene ikke skal hentes ut av kirkene med fysisk makt, er det uten videre klart at bare det at uniformerte politifolk dukker opp i kirkene, vil oppleves som maktutøvelse overfor den som blir oppsøkt. Det samme gjelder instruksen om at politifolkene bare skal snakke med asylantene, og overtale dem til å gi opp asylet. En må være klar over at mennesker på flukt fra krig, politisk undertrykkelse og vold, får ikke assosiasjoner til politimester Bastian i Kardemomme By når de ser en politiuniform. Det er naivt å tro noe annet enn at politiets tilstedeværelse i kirkene vil bli oppfattet som et like stort press på asylantene som om de fysisk ble slept ut av kirkene, sier hun.
-Når statsråden sier at det kan tenkes situasjoner der hensynet til kirkefreden må vike for andre samfunnsinteresser og hensyn av større vekt tilsier det, vil mange oppfatte dette som nokså truende språkbruk, og som et uttrykk for en fundamental mangel på forståelse for kirkerommets egenart. Dette, sammen med den nye linjen fra politiets side, vil begge deler kunne føre til en nedgradering av respekten for kirken som et hellig rom, og som et fristed både i åndelige og fysiske nødssituasjoner, sier Anita Apelthun Sæle.
