
Lørdag 11.februar 1995
Stortingsrepresentant Solveig Sollie (KrF) fra Telemark:
Arbeiderpartiet har forlatt sin solidaritetslinje
-Det virker som om Arbeiderpartiets alkoholpolitiske demning er i ferd med å briste totalt. De fleste liberaliseringstiltakene for å gjøre alkohol lettere tilgjengelig blir nå legalisert av Ap med Brussel som unnskyldning. Hvordan har Ap tenkt at vi skal nå målet om 25 prosent reduksjon i alkoholpolitikken med det frislippet av alkohol de nå foreslår? Dette spørsmålet stiller Solveig Sollie, KrFs stortingsrepresentant fra Telemark.
Det er særlig forslaget om "alkohol på postordre" og flere vinmonopol som sentrale Ap-folk har kommet med de siste dagene Sollie reagerer på.
-Forslaget fra sosialkomiteens leder om flere polutsalg gir et galt signal i alkoholpolitikken. Hva ønsker Regjeringen å oppnå med å gå over på en ren handels- og næringslivspolitisk linje i alkoholpolitikken sin? Også Ap må ha fattet at økt tilgang på alkohol gir økte skadevirkninger. Når Ap nå likevel går inn for stadig større liberalisering i alkoholpolitikken sin, kan en derfor lure på hvilke sosialpolitiske mål regjeringspartiet egentlig har. Det er ikke mye igjen av Martin Tranmæl og Einar Gerhardsens ånd når det gjelder solidaritet med de som lider under alkoholens forbannelse, sa Sollie.
KrF er kjent med at Regjeringen nå vurderer ulike tiltak for å tilpasse Vinmonopolet til EØS-reglene. Derfor har partiets stortingsgruppe sendt et brev til Statsministeren der en ber Regjeringen om å holde fast på den 70-årige linjen i norsk alkoholpolitikk, og fortsette arbeidet for å vinne aksept for de helse- og sosialpolitiske grunngivelsene som det helhetlige monopolsystemet for vin og brennevin har.
-KrF har bygd på forsikringene fra Regjeringen om at Vinmonopolets import- og engromonopol skulle opprettholdes. Dersom den samme Ap-regjeringen nå går inn på tiltak for å tilpasse Vinmonopolet til EØS-reglene, forlater Ap en viktig helsepolitisk linje som dette partiet til nå har fulgt opp. Dette er absolutt ikke tjenlig for folkehelsen, sier Sollie.
Hun peker ellers på at det er i kommunene den alkoholpolitiske kampen nå foregår.
-Her oppfører de fleste partiene seg uansvarlig. Alle burde vi kunne tåle noen alkoholrestriksjoner i solidaritet med barn og unge som lider på grunn av alkoholbruk i deres nærmiljø, sier Solveig Sollie, KrFs stortingsrepresentant fra Telemark.
