
Mandag 26. februar
Uttalelse fra KrFs sentralstyre:
Livskvalitet og helse for lesbiske og homofile
Kristelig Folkeparti vil i behandlingen av stortingsmeldingen om lesbiske og homofiles levekår prioritere tiltak som bidrar til bedre livskvalitet og helse og økt selvrespekt blant lesbiske og homofile. KrF ser tiltak overfor unge lesbiske og homofile som en særlig prioritert utfordring. Menneskeverdet og respekt for det enkelte mennesket står sentralt i KrFs politikk. KrF mener at alle mennesker har krav på å bli møtt med respekt.
God livskvalitet, helse, selvrespekt og selverkjennelse er fundamentalt for vår livssituasjon. Noen lesbiske og homofile opplever sin livskvalitet og helsesituasjon så vanskelig at selvmord/selvmordsforsøk blir løsningen. Norsk institutt for forskning om oppvekst, velferd og aldring (NOVA) kom i 1999 med rapporten "Levekår og livskvalitet blant lesbiske kvinner og homofile menn". Rapporten viser blant annet at lesbiske og homofile har dårligere helse, oftere angst og depresjoner og hyppigere bruk av alkohol og narkotiske stoffer enn ellers i befolkningen. Det mest alvorlige funnet var at selvmordstanker og selvmordsforsøk er mer utbredt hos lesbiske og homofile enn hos andre. Samtidig viser rapporten at lesbiske og homofile ikke er en ensartet, svak gruppe. I undersøkelsen kommer det blant annet fram at det gjennomsnittlige utdanningsnivå for de som er med i undersøkelsen er høyere enn det generelle i befolkningen og at de har gode vennskapsnettverk. KrF vil understreke at vi ikke tror homofile og lesbiske sine utfordringer kan møtes med standardløsninger for alle.
Sentralstyret i KrF mener det er alarmerende at hver fjerde kvinne og mann under 25 år i utvalget til NOVA oppgir at de har minst ett selvmordsforsøk bak seg. Følelse av isolasjon og ensomhet, ønske om å komme vekk fra en uutholdelig situasjon, avmakt i forhold til framtida, og problemer med å akseptere seg selv som lesbisk/homofil, var de fire vanligste motivene som ble oppgitt for selvmordsforsøket.
I oppfølgingen av NOVA-rapporten og ved behandlingen av den kommende stortingsmeldingen om levekår og livskvalitet blant lesbiske og homofile vil KrF vektlegge følgende områder:
· økt samarbeid mellom det offentlige og frivillige organisasjoner som arbeider blant homofile for å iverksette tiltak i forhold til styrking av helse og forebygging av selvmord, styrke sosiale nettverk samt forebygging av rus. Det offentlige er avhengig av å spille på de ressurser og den kompetansen som frivillige organisasjoner besitter for at tiltakene skal ha størst mulig effekt.
· Styrke frivillige organisasjoner som arbeider for å bedre lesbiske og homofiles levekår og livskvalitet. Særlig satse på det frivillige arbeidet blant unge.
· Informasjonstiltak i skolen som bidrar til selvrespekt blant elevene, og samtidig motvirke diskriminerende holdninger. Informasjon og tiltak overfor lesbiske og homofile må ta hensyn til at dette ikke er en ensartet gruppe.
· Styrking av Rådgivningstjensten for homofile og lesbiske.
NOVA-rapporten omhandler også adopsjonsspørsmålet. KrF går mot adopsjonsrett for lesbiske og homofile fordi vi ikke ser at dette tjener barna.
