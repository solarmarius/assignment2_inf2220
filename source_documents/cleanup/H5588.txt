
19.02.2002
Aksjon mot økt tomtefesteleie
Stortingsrepresentant Knut Storberget starter nå en aksjon mot de voldsomme økningene i tomtefesteavgiftene som regjeringen har åpnet for. Det er eksempler på at leien er økt fra 570 til 17.000 kroner i året.
Stortingsrepresentant Knut Storberget starter nå en aksjon mot de voldsomme økningene i tomtefesteavgiftene som regjeringen har åpnet for. Det er eksempler på at leien er økt fra 570 til 17.000 kroner i året. - Forslaget fra justisminister Dørum om å gjøre det lettere for folk å kjøpe tomten de leier, er nytteløst alene. Det hjelper ikke de som i dag leier tomt og som opplever en eksplosiv avgiftsøkning på tomtefeste, sier stortingsrepresentant Knut Storberget.
Storberget viser til at 300.000 personer blir berørt av den nye loven om tomtefeste som trådte i kraft fra nyttår. De nye reglene kan føre til avgiftsøkninger på flere hundre prosent. TV2 viste nylig et eksempel på en pensjonist som uten varsel får satt opp tomtefesten fra 570 til 17.000 kroner per år. Det var i en kommentar til dette at Dørum kom med forslaget om å gjøre det lettere å kjøpe tomter.
- Å få adgang til å kjøpe tomten til markedspris, hjelper ikke disse menneskene, sier Storberget.
- Ap har hele tiden gått i mot denne lovendringen, og vi vil nå foreslå at den blir reversert. Den er sosialt urettferdig, sier Storberget. Det finnes over 300.000 tomtefestere her i landet.
Storberget råder folk til å påberope seg avtalelovens §36: Avgiftsøkningen er urimelig! I tillegg anbefaler han å skrive protest overfor utleier og å be om forhandlinger om tomteleien. - Be også de partiene som sørget for flertall for den nye loven, nemlig Frp, Venstre, Høyre, KrF og Sp, om å snu, slik at vi kan gjøre om tomtefesteloven, oppfordrer Storberget som er medlem av Justiskomitéen på Stortinget.
Arbeiderpartiet foreslo 14. desember for Stortinget at loven som gir adgang til altfor høy tomtefesteavgift skulle utsettes. Loven som ble vedtatt med Høyre, Frp og KrFs stemmer, trådte i kraft fra 1. januar. - Arbeiderpartiet har hele tiden vært imot denne adgangen til "privat skattelegging", som vil ramme mange familier hardt. Mange vil oppleve at tomtefesteavgiften stiger med flere hundre prosent. Det er oppsiktsvekkende at de partiene som vil sette ned offentlige avgifter, synes det er helt greit med skyhøye avgifter som drives inn av private, sier Storberget.
Under Regjeringen Stoltenberg sendte daværende justisminister Hanne Harlem et nytt regelsett ut på høring som kunne forhindret denne urimelige ekstrabyrden for mange huseiere. Harlem foreslo samtidig at det skulle bli lettere å få innløst sine festetomter, det vil si at det skal bli enklere å bli eier av tomten, påpeker Knut Storberget. Regjeringen Bondevik II valgte imidlertid å ikke avvente resultatet av høringsrunden.
