
Buskerud Arbeiderparti
Fylkestingsprogram for perioden 2003-2007.
Tryggere hverdag for deg og meg
TRYGGHET og trivsel er fundamentet i velferdssamfunnet Norge. Alle trenger trygghet,
alle har krav på trygghet.
Arbeiderpartiets mål har alltid vært å skape trygghet for alle - sammen skape en tryggere hverdag for deg og meg og legge til rette for et varmere og mer medmenneskelig samfunn. En konsekvent politikk på dette området gjennom sosialdemokratiets mer enn hundre år lange historie, har gitt oss et av de tryggeste og mest stabile samfunn i verden. At vi fortsatt kommer til ha det slik, er ingen selvfølge.
Innenfor eksempel helse, omsorg og skole kan de privatiserte, markedsbaserte tjenestene true tryggheten i de offentlige tjenestetilbudene. Når jakten på fortjeneste blir viktigere enn trygghet , kan det gå på bekostning av grunnleggende verdier som solidaritet, dugnadsånd og fellesskapsløsninger. Det skaper fremmedgjøring og engstelse og forsterke behovet for trygghet.
Fortsatt finnes det mange ildsjeler som legger ned et betydelig og uegennyttig arbeid gjennom ulike lag og foreninger. De bidrar til trygghet gjennom felles aktiviteter i et positivt miljø, i samsvar med arbeiderbevegelsens verdier. Disse fortjener samfunnets støtte i høyere grad enn i dag.
Arbeiderpartiet ønsker å bygge videre på det fellesskapet vi har vært med å skape. Utfordringen er å gi den nødvendige tryggheten for at velferden vil vare og å gjøre hverdagen tryggere for dem som ennå ikke har fått sin rettmessige del av velferdsutviklingen. Vi vil hindre en utvikling som gjenskaper gamle klasseforskjeller mellom fattige og rike i vårt land. I stedet må vi benytte de fordelene vi har oppnådd gjennom høy velferd og en høyt utdannet befolkning til å la folk bestemme mer over sin egen hverdag.
Norge er etterhvert blitt et flerkulturelt samfunn. Mennesker er kommet hit fra andre deler av verden, for å finne trygghet for arbeid og inntekt, liv og helse og ikke minst, en trygghet for sine barns framtid. Den beste måten å sikre slik trygghet på, er at det norske samfunnet nyttegjør seg de kunnskapene og ressursene de nye medborgerne bringer med seg til Norge. Det kommer alle innbyggerne til gode. Flyktninger og innvandrere må få rett og plikt til aktiv kvalifisering for deltakelse i det norske samfunnet."
Det handler om at hvert enkelt menneske skal få muligheter til å virkeliggjøre sine drømmer om et godt liv sammen med andre. Dette oppnås gjennom:
Arbeidsplasser og utviklingsmuligheter i et variert og framtidsrettet næringsliv.
Gode og attraktive skole- og utdanningstilbud
Trygge skoleveier
Velutbygd service og gode tjenester innen helse- og sosialsektoren
Kamp mot narkotika og rusmisbruk
Alles rett til deltakelse og opplevelser innen kunst og kultur
Styrking av idrettens rolle som aktivitetsbygger i barne- og ungdomsmiljøene
Videre utbygging av tilbudet innen kollektivtrafikken
Videre utbygging av veinett og sikre trafikkløsninger
Bevare de gode lokalmiljøene i hele fylket ved å sikre et variert bosettingsmønster
Digitale telekommunikasjonsnett i hele fylket
Ta vare på natur og miljø og tilrettelegge et aktivt friluftsliv for alle
Bekjempe vold og kriminalitet
Trygge aktiviteter for ungdom i byene
Trygge "nødhavner" for dem som opplever vold i hjemmet
· Staten har gitt fylkeskommunene nye og viktige oppgaver i videreutviklingen av det lokale demokratiet, samtidig som den regionale friheten i å definere oppgavene er blitt større. Buskerud Arbeiderparti vil utnytte denne muligheten offensivt, slik at alle innbyggerne i fylket skal ha den samme tryggheten for grunnleggende tjenester, uavhengig av bosted.
Buskerud Arbeiderparti vil i nært samarbeid med Arbeiderpartiet i kommunene bidra til videreutviklingen av en helhetlig velferdspolitikk for alle som bor i Buskerud. Vi vil bidra til at stat, fylke og kommune bruker innbyggernes penger på en måte som trekker i samme retning. Med Buskerud Arbeiderparti i førersetet vil Buskerud fylkeskommune bli en felles arena for partnerskapsløsninger på tvers av kommunegrenser, fylkesgrenser, ulike offentlige nivåer og mellom offentlig og privat sektor, frivillige organisasjoner og organisasjoner i arbeids- og næringsliv.
Buskerud fylkeskommune er en sentral politisk arena for at Arbeiderpartiet skal kunne realisere sine mål. Fylkeskommunen eller regionen spiller en viktig rolle i vårt demokrati, blant annet ved å motvirke en sentralisering av makt. Fylkeskommunen koordinerer også kommunenes interesser og er en samlende faktor.
Fylkeskommunen har nå ansvar for:
Videregående skoler
Regionalutvikling (samferdsel / næringsutvikling)
Kultur
Sosiale saker (helse og omsorg).
· Buskerud Arbeiderpartiet vil engasjere seg på flere andre arenaer for å kunne utøve sin politikk til beste for fylkets innbyggere.
Det kan skje gjennom et forpliktende regionsamarbeid mellom fylkene Buskerud, Telemark og Vestfold, samarbeid mellom kommuner i fylket, samarbeid med organisasjoner i arbeids- og næringsliv og det frivillige organisasjonslivet.
I hele Europa styrkes det regionale folkevalgte nivå. I Norge mener mange at vi bør gå motsatt vei; fjerne det regionale folkevalgte nivå. De vil at det skal staten med sine ansatte embetsmenn som skal styre, isteden for at folk skal kunne bestemme gjennom frie valg hvem som skal representere dem.
Arbeiderpartiets program for perioden 2001 - 2005 slår fast at vi i Norge skal opprettholde et direkte folkevalgt, regionalt nivå. Vi trenger sterke regioner på tvers av gamle fylkesgrenser, som gis mandat, virkemidler og muligheter til å utvikle regionene slik at en trygger eksisterende, og bygger nye arbeidsplasser. Politikken skal tjene folket i sin landsdel på en bedre måte enn hittil.
Fra 2004 skal fylkeskommunene i Buskerud, Vestfold og Telemark få flere oppgaver fra staten. Forsøket vil gå over fire år. Formålet med å gi regionene økt selvstyre er å gi brukerene bedre tilbud og utnytte ressursene bedre. De tre fylkene skal blant annet prioritere investeringer til mange riksveier og løyver til rutetransport over fylkesgrensene, samt ta hånd om næringsutvikling.
Buskerud Arbeiderparti garanterer et tett samarbeid mellom våre representanter i kommunestyrer, fylkesting og storting for å gjennomføre vår politikk. Vi vil ta ansvar for å sikre forutsigbar styring i perioden.
Arbeidsplasser i et variert og framtidsrettet næringsliv
Industri og næringsliv danner grunnlag for trygge arbeidsplasser. Det er en forutsetning for vekst og bosetting. Arbeiderpartiet har derfor alltid ført en aktiv næringspolitikk, blant annet for å utvikle arbeidsplasser, sikre sysselsettingen og for å opprettholde vårt bosettingsmønster. "Arbeid til alle" er Arbeiderpartiets grunnleggende mål og jobb nr. 1. Arbeidsmarkedspolitikken må legges til rette slik at mennesker i alle livssituasjoner kandelta.
Vi vil ta hele fylket i bruk.
Buskerud har tradisjonelt vært et industrifylke. Det skyldes ikke minst sikker tilgang på energi. Det er opparbeidet høy kompetanse innen flere områder av industrisektoren. Kongsberg har noen av de ledende miljøene innen høyteknologi. Ringerike og Hurum representerer sterke pilarer i norsk treforedlingsindustri. Drammensområdet har etter hvert fått et allsidig industrimiljø. Norge investerer enorme beløp til vårt forsvar. Disse investeringene må kreve at norske bedrifter tas aktivt med i den teknologi som utvikles i produsentlandet. Arbeiderpartiet vil sikre gjenkjøpsavtaler i land hvor våre innkjøp foretas.
Arbeiderpartiet ser det som viktig å stimulere til en videreutvikling av disse miljøene.
Samtidig skal det bygges opp under vekstområder som turisme og reiseliv. Buskerud har ganske unike muligheter på denne sektoren. Hallingdal markerer seg som noe av en magnet innen vintersport og rekreasjon. En forutsetning for reiselivet i dalførene våre er at det bor mennesker der. Buskerud har landskjente kultursentra som Blaafarveverket, Villa Fridheim, Sølvgruvene på Kongsberg ,Vikersundbakken , Drammen Teater og Fossesholm.
Drammen Havn, et godt utbygd samferdselsnett og nærhet til de store befolkningskonsentrasjonene gjør at Buskerud har en betydelig potensiale for ytterligere vekst innen flere sektorer av næringslivet.
Tilgang på naturressurser og kompetanse er viktig for næringslivets konkurranseevne og verdiskapning. Gass er en naturressurs som fastlands-Norge i dag benytter i svært liten grad. Det er en nasjonal oppgave å ta gassen i bruk for slik å redusere den svært forurensende import av energi basert på europeisk brunkull. Vi vil sammen med særlig Telemark og Vestfold medvirke til at det utbygges en infrastruktur i vår region for ilandføring av både våt- og tørrgass i vår region..
Landbrukspolitikken er en viktig del av Arbeiderpartiets distriktspolitikk og derfor vil Buskerud Arbeiderparti arbeide for støtte, veiledning og tiltak som styrker næringen.
Arbeiderpartiet vil arbeide for å få et regelverk - for skogbruket som øker tilveksten og uttak av virke. Dette krever økt skogplanting, ungskog -pleie og kvalitetsfremmende tiltak. Vi erkjenner skogbrukets betydning som miljø-, rekreasjons- og verdiskaper.
Arbeiderpartiet er garantisten for den tryggheten det gir å ha en offentlig sektor som er til å kjenne igjen. Vi skal effektivisere tjenesteproduksjonen og utnytte ressursene på best mulig måte, men vil på det sterkeste motsette oss en rasering av offentlige arbeidsplasser.
Vi ønsker ikke å rive grunnen ut under velferdssamfunnet gjennom halsløse eksperimenter med konkurranseutsetting av nødvendige velferdstjenester.
Buskerud har satset sterkt på høgskoleutdanning for å kunne utvikle ung arbeidskraft med høy kompetanse.
Buskerud Arbeiderparti vil:
Stimulere til en god utvikling for nåværende og ny industri og annet næringsliv
Sikre gjenkjøpsavtaler for industrioppdrag som plasseres utenfor landet
Tilrettelegge for en videre utbygging av Drammen Havn
Arbeide for å sikre og øke sysselsetningen
Arbeide for ansettelse av personer med innvandrer - og flykningbakgrunn, på lik linje med etniske nordmenn.
Videreutvikle høgkoletilbudene i Buskerud i nært samarbeid med næringslivet
Arbeide for å videreutvikle reiselivsnæringen i alle deler av fylket, men med særlig vekt på dalførene våre
Arbeide for å styrke et livskraftig landbruk , særlig i dalførene for å sikre at kulturlandskapet holdes i hevd og legge til rette for en videreutvikling av økologisk landbruk
Arbeide for stimulerende tiltak til bedrifter som driver aktiv miljøsatsing
· Attraktive skole- og utdanningstilbud
Arbeiderpartiet slår fast at alle har lik rett til utdanning og opplæring. Vi vil ha en god skole med gode tilbud til alle. Vi vil bedre kvaliteten på videregående skole, slik at elevene sikres et reelt og godt utgangspunkt for videre studier og arbeidsliv. Kvaliteten på skolebyggene våre må bedres, og det må tenkes nytt på alle områder som har med inneklima å gjøre. Og hver enkelt må sikres utdanning og opplæring innen den offentlige skolen tilpasset sine evner og behov. Det må være kvalitet, trygghet og valgfrihet i den offentlige skolen. Bare på denne måten hindrer vi en utvikling bestående av et todelt skolesystem.
Buskerud Arbeiderparti vil:
Prioritere ferdigstilling av Åssiden videregående, bygging av ny videregående skole i Hurum og utbygging av de videregående skolene på Ringerike
At videregående opplæring skal være gratis. Vi vil derfor jobbe aktivt mot Stortinget for å innføre gratis skolebøker og utstyr
At ytterligere opprettelse av nye skoleplasser i Drammensområdet skal legges til Nedre Eiker, gjennom et tett samarbeide med næringslivet og Nedre Eiker kommune
At Buskerud blir et forsøksfylke for å gjøre de teoretiske fagene på yrkesfaglige linjer mer yrkesrettet
Videreføre fylkeskommunens arbeid med å gjøre det lettere å ta hele opplæringen i bedrift
I samarbeid med næringsliv og offentlig bedrifter satse videre på lærlingeordningen
Styrke lærlingeordningen og at det tas inn flere lærlinger i fylkeskommunen
At Buskerud fylkeskommune gå foran i arbeidet med en bred skoleevaluering hvor elever, foreldre og andre ansatte skal få si sin mening om sin skole
Ha større fokus på innemiljøet i skolene og sikre at lov om inneklima følges opp i fylkeskommunen
At alle skolene skal ha gode IKT- tilbud og at elevene skal kunne bruke utstyr og programvare også etter skoletid
Følge opp utbyggingen - og opprustingsplanene i skolene
Ha gode skoletilbud i alle deler av fylket, sikre videregående skoler i Hallingdal og Numedal
Bedre rådgivningstjenesten, ved overgang fra grunnskole til videregående skole, gjennom et tettere samarbeid med kommunene
Innføre valgfri sidemålsundervisning for elever som vil ha fordel av å sentrere oppmerksomheten mot kjernefagene
Arbeide videre for å styrke voksenopplæringen
Tilrettelegging av undervisning og oppfølging for elever med innvandrerbakgrunn for å sikre at disse ikke faller fra etter obligatorisk skole
At det gis språkopplæring før skolestart. Målet må være at søkningen til videregående og høyere utdanning ikke skal følge etniske skillelinjer
Bidra til å utvikle et nytt høyskoletilbud i internasjonalt kulturarbeid
Arbeidsinstituttene må sikres
Åpne de videregående skolene for aktivitet etter skoletid, og sørge for uorganisert virksomhet blant ungdom
· Helse og sosial
Fylkeskommunene hadde tidligere ansvaret for drift av sykehusene og psykiatrisk spesialisthelsetjeneste. Dette ansvaret ble overtatt av staten fra første januar 02. Per dags dato har fylkeskommunene ansvaret for å drifte rusinstitusjoner, barnevern, familievern, folkehelse og tannhelse. Fra første januar 2004 er det varslet store omorganiseringer i disse områdene og at ansvaret vil bli delt mellom staten og kommunene. Derfor vil fylkeskommunen fra første januar 04 sitte igjen med ansvaret for den offentlige tannhelsetjenesten i tillegg til en ny satsing på forebyggende arbeid og folkehelse.
Folkehelse, livskvalitet og forebyggende arbeid.
Folkehelsearbeidet skal være tverrfaglig, og sektorovergripende. Frivillige aktører skal være sentrale samarbeidspartnere. Dette arbeidet handler om hvordan vi kan utvikle gode og inkluderende lokalsamfunn, hvordan vi kan legge til rette for fysisk aktivitet til daglig og hvordan kultur og helse henger sammen. Vi vil invitere alle kommunene til sammen med oss å ivareta disse elementene. Innen fylkeskommunens ansvarsområder skape helsefremmende miljøer. Fylkeskommunen har en viktig rolle som regional utvikler og å være politiske ombud for befolkningen i viktige helsepolitiske spørsmål innenfor vår region.
Hjerte- og kar sykdommer, kreft, muskel og skjelettlidelser er, sammen med psykiske lidelser, vår tids folkesykdommer. Mange mener disse kan kalles livsstils sykdommer og at vi selv har store muligheter til å forebygge ved å mosjonere, slutte å røyke og gå ned i vekt. Likevel er det ikke så enkelt. Folkehelse handler også om å hygge seg, ha en meningsfull hverdag, slippe langvarige bekymringer, oppleve at du er til nytte, at du får brukt dine ressurser og kan gjøre egne valg i livet. Mye av dette har vi et politisk ansvar å tilrettelegge for og Buskerud Arbeiderparti mener en samordnet folkehelsesatsing er den viktigste helse og sosialpolitiske saken i neste periode for fylkeskommunen. Kun ved å se mennesker, miljø og samfunn samlet lykkes vi med å øke livskvaliteten, redusere skader og lidelser.
Forebyggende arbeid handler også om å hindre at folk som er blitt syke blir verre. Da trengs det ofte samarbeid fra ulike fagfolk rundt den enkelte. Dersom dette skal fungere må noen ha et tydelig ansvar for å koordinere tjenestene. Tett samarbeid tjenestene i mellom er å ta brukeren på alvor.
Buskerud Arbeiderparti vil:
Hvert år sette av penger til folkehelsesatsingen.
Prioritere sammen med kommunene gode prosjekter for å fremme det forebyggende arbeidet.
Videreføre støtten til frivillige organisasjoner.
At alle kommunene i Buskerud innfører en koordineringstjeneste hvor brukeren møter en åpen dør for nødvendige tjenester.
Ha helsestasjoner for ungdom i alle kommuner.
Arbeide for større åpenhet i Helse Sør slik at allmennhetens og politikernes innsyn i beslutningene innen spesialisthelsetjenesten sikres.
Arbeide for økt behandlingskapasitet innenfor psykiatrien, spesielt barne og ungdomspsykiatrien.
Trekke de frivillige organisasjonene aktivt med i arbeidet
Særlig satse på barn og unge
Samarbeide med kommunens primærhelsetjeneste
Etablere forpliktende partnerskap på regionalt nivå
Utvide prosjektet Alternativ til vold , slik at voldsutøvere i Buskerud kan få et Behandlingstilbud
Sikre drift av krisesentere og støttesentere for incest- ofre
Opprettholde fødeavdelingene
· Rehabilitering / habilitering
Rehabilitering og habilitering handler om blant annet å gi syke og funksjonshemmede mennesker behandling slik at de kan forbedre / bevare sin funksjonsevne. Det er i første rekke helseregionene og kommunene som ha ansvaret gjennom spesialisthelsetjenesten, men alle tre forvaltningsområdene har et ansvar for å legge til rette. For eksempel skole, kommunikasjon, kultur og liknende, slik at det ikke er hindringer i veien for at rehabilitering / habilitering kan gjennomføres. Det er også viktig et bidrag til å forhindre at mennesker blir uføretrygdet.
Buskerud fylkeskommune har sluttet seg til FN standardregler for funksjonshemmede. Det er viktig at dette blir fulgt opp gjennom praktisk handling og politiske vedtak.
Buskerud Arbeiderparti vil:
Følge opp sitt ansvar, slik at omgivelsene ikke hindrer at tilbud om rehabilitering / habilitering kan bli gitt.
Sammen med kommunene utarbeide gode tilbud om rehabilitering / habilitering.
Søke å påvirke de kommunene som ikke har tverrfaglige rehabiliteringsteam om å opprette slike.
· Tannhelse
Den offentlige tannhelsetjenesten er viktig for folk. Spesielt er den viktig for å forebygge hull i tennene hos barn og unge, men også andre grupper bruker den offentlige tannhelsetjenesten. Eldre innenfor hjemmesykepleien har vært en prioritert målgruppe for den offentlige tannhelsetjenesten i Buskerud. Mange eldre har problemer med munnhygiene og stell av tenner. Samtidig har de kanskje brukt mye penger på reparasjoner tidligere som raskt blir ødelagt dersom de blir syke. Derfor er eldre i hjemmesykepleien viktig å nå ut til.
Et hovedproblem for tannhelsetjenesten er manglende rekruttering til tannlegestillinger. Dette er spesielt vanskelig i distrikter med spredt bosetting og såkalte enmannsklinikker. Tannleger ønsker ikke lenger å jobbe alene. De vil ha et fellesskap med andre tannleger.
Buskerud Arbeiderparti vil:
Videreføre tannlegevaktordningen i helger og høytider.
Bygge større og moderne tannklinikker slik at det er lettere å rekruttere.
Øke antall av eldre som har hjemmesykepleie, og som tar i mot tilbud om tannbehandling.
I samarbeid med sykehusene i Buskerud, redusere ventetiden for tannbehandling under narkose.
· Kamp mot narkotika / rus
Narkotika- og rusmisbruk er i ferd med å utvikle seg til et av våre største samfunnsproblemer. Flere hundre mennesker, mange ungdommer, går til grunne og dør hvert år i landet som følge av narkotikamisbruk. I kjølvannet av misbruket følger økende kriminalitet og voldsbruk i samfunnet.
Narkotikamisbruket og den tragedien det representerer, rammer ikke bare den enkelte misbruker, men kan være en voldsom belastning på familier og nærmiljøene. Det utløser sosiale og helsemessige problemer som berører langt flere enn misbrukerne.
Buskerud Arbeiderparti mener det må utvises nulltoleranse overfor narkotika-misbruk og at det må iverksettes radikale tiltak for å bekjempe den negative utviklingen, både av hensyn til misbrukerne, deres familier og samfunnet som helhet.
Rusmisbrukere skal også ha et liv med aksept og verdighet.
Buskerud Arbeiderparti vil:
Arbeide for utvidet bruk av tvangsbehandling.
Satse på forebyggende tiltak
Intensivere holdningsskapende tiltak
I samarbeid med kommunene satse på utekontakter
Utbedre helsetjeneste i skolene
Være med å tilrettelegge for håndtering av konflikter i skolen
Tilrettelegge for ettervern og boliger
Styrke samarbeidet mellom rusmiddelomsorgen og psykiatrisk helsevern.
· Barnevern -og familievern
Stortinget har bestemt at ansvaret for barnevern og familievern 1. januar 2004, blir overtatt av staten. Arbeiderpartiet vil ha fokus på hvordan en helhetlig tjeneste til brukerne i Buskerud ivaretas. Det er barna og familiene i lokalmiljøene og deres behov for et helhetlig faglig godt tilbud, som er viktig.
Fylkesbarnevernet i Buskerud hadde i 2001 582 barn og unge i ulike tiltak. Antall barn, unge og familier som trenger hjelp er økende.
Barnevernet må tilby et større spekter av løsninger og tiltak å velge i når de skal sette i gang tiltak i og rundt en familie.
Det er viktig for at hver enkelt familie skal få det tilbudet de trenger.
Barnevern
Buskerud Arbeiderpartiet vil at:
Kunnskaper om barnevern, familievern, rus og barne- og ungdomspsykiatrien, må brukes i helsefremmende og forebyggende arbeid.
Det tilføres nødvendig ressurser for å utvikle tjenesten
Barnevernets tiltak dreies fra institusjoner mot tiltak nær der folk bor
Multisystemisk terapi og andre miljøtiltak må videreføres og utvikles videre. (MST er en barnevernfaglig metode for å hjelpe ungdom og familier i sitt eget nærmiljø)
Rekrutteringsarbeidet til nye fosterhjem, kursing og oppfølging av fosterfamiliene må videreutvikles. Det er derfor fortsatt behov for fosterhjem og institusjoner.
Barnevernet, barne- og ungdoms- og voksenpsykiatrien styrkes
Barnevernet, barne- og ungdoms- og voksenpsykiatrien pålegges å samarbeide
Handlingsplanen mot fattigdom følges opp. En stor gruppe norske barn lever under fattigdomsgrensen. Mange av disse er barnevernets barn.
Norge vurderer å opprette en integrert behandlingsdomstol for sosiale saker, i likhet med det som finnes i noen andre land
For ungdom opp til 18 år som utøver alvorlig kriminalitet, bør det utvikles spesielle plasseringstiltak i barnevernet som alternativ til fengsling.
· Familieverntjenesten
Familievernkontorene i Drammen, Kongsberg, Ringerike og Hallingdal gjennomfører i 2003 1500 behandlingssaker og 450 meklinger.
Det er stor etterspørsel til familievernkontorenes tjenester. Familiestrukturer , barnas situasjon etter skilsmisser , minoritetsgrupper og voldsproblematikk i familiene utfordrer familieverntjenestens kompetanse. Familieverntjenestens innsats innen forebygging er både viktig og etterspurt.
Buskerud Arbeiderpartiet vil :
Videreføre forebyggende samlivstiltak i samarbeid med helsestasjonene
Gi økonomisk støtte til organisasjonen " Alternativ til vold" slik at voldsutøvende menn i Buskerud kan få et behandlingstilbud. ( Organisasjonen tar kun inn menn til behandling)
Styrke familieverntjenesten i Buskerud
Effektiv utnyttelse av kapasiteten
Etablere familievernkontor i Røyken / Hurum
· Kunst og kultur for alle
Kultur er en kilde til innsikt, utvikling og trivsel for menneskene - og er derfor et prioritert satsingsområde i Arbeiderpartiets politikk. Formålet med offentlig støtte til kultur er å sikre mangfold og uavhengighet. Uavhengig av sosial eller geografisk tilhørighet skal alle ha adgang til kulturopplevelser. Både som utøvere og publikum.
Et livskraftig kunst og kulturliv har stor betydning for regionenes attraktivitet. Både som bosted og arbeidssted, og selvfølgelig som turistmål. Skal det lokale næringslivet klare å tiltrekke seg spisskompetanse og høyt utdannet arbeidskraft er det viktig å kunne tilby attraktive bo og opplevelsesmiljøer.
Hovedmålgruppen for fylkeskommunens kultursatsing skal være tilbud som er åpne for alle og som appellerer til et bredt publikum.
Fylkeskommunen skal gjennom samarbeidsløsninger tilpasset de forskjellige miljøenes egendefinerte ønsker og behov være en aktiv samarbeidspartner for offentlige og frivillige kulturaktører. I tilfeller der den offentlige finansieringen ikke strekker til kan det være aktuelt å samarbeide med private aktører, forutsatt at det aktuelle tiltak er rettet mot "folk flest".
Buskerud Arbeiderparti vil :
Arbeide for å etablere et kultur / aktivitetskort for ungdom under 25 år
Bidra til at Buskerud skal ha en tidsriktig og velutbygd bibliotektjeneste.
Søke samarbeid med Vestfold og Telemark om drift av Bokbussen og andre aktuelle bibliotektjenester.
Ferdigstille Veien kulturminnepark, Hringarriki.
Styrke museene og stimulere til hensiktsmessige samarbeidsstrukturer for museene.
Støtte regionale markedsføringstiltak som "Kunstnerdalen", "Sølvveien", "Middelalderdalen", "Kulturstreif i Hallingdal", "Sagariket Ringeriket"og "Hurumhalvøyas skjulte skatter"
Støtte Buskerud kunstnersenter slik at dette kan fremstå som et moderne og attraktivt senter.
Samarbeide med statlige myndigheter, institusjoner og kommunene om å formidle et profesjonelt og variert kulturtilbud. I dette også å fylle den "kulturelle skolesekken"
Videreføre "Historiebok Buskerud på internett", et prosjekt som involverer arkiv, bibliotek og museer i fylket.
Støtte Brageteateret , Buskerud Teater, samt lokal og regional teateraktivitet.
Støtte de frivillige musikkorganisasjonene i Buskerud. Fylkes- musikkplanen må følgesopp økonomisk og administrativt
Arbeide for opprettelse og drift av et internasjonalt freds -og kultursenter samlokalisert med det nye høgskolesenteret i Drammen . Bruke kultur aktivt som brobygger i integreringsarbeidet
Gi tilbud til innvandrer -og flyktningegruppene til å benytte kultur og idrett sammen med andre. Spesielt ved integrering av barn og ungdom
Opprette et regionalt senter for formidling av kunst og kultur
· Styrking av idrett og fysisk aktivitet
Fysisk aktivitet har en dokumentert forebyggende effekt. Organisert og uorganisert idrettslig aktivitet er med på å skape gode oppvekstvilkår, og fortjener offentlig støtte og tilrettelegging. Ved hjelp av et stort og mangfoldig frivillig organisasjonsapparat sørger idrettsbevegelsen for stor nytte av hver krone som blir bevilget fra det offentlige.
Buskerud Arbeiderparti vil :
Bidra med tilrettelegging for økt fysisk aktivitet blant barn og unge gjennom bred satsing på tiltak for å tilrettelegge og stimulere for økt samarbeid mellom Idrett-Skole-Helse. (Oppfølging av den svenske "Bunkeflo-modellen") I perioden utvide satsingen til også å omfatte samtlige videregående skoler.
Gi driftsstøtte til utvalgte "opplevelsesarenaer" - anlegg for store arrangementer som involverer et stort antall utøvere, arrangører og publikum.
I samarbeid med vertskapskommunene utvikle uteområdene ved de videregående skolene til attraktive aktivitetsarenaer for organisert og uorganisert fysisk aktivitet.
I samarbeid med kommunene og idrettsorganisasjonene støtte og stimulere helseforebyggende tiltak.
I samarbeid med kommunene og friluftsorganisasjonene støtte synliggjøring og tilrettelegging av friluftslivstiltak.
· Utbygging av kollektivtrafikken
Arbeiderpartiet vil videreføre arbeidet med tilrettelegging av kollektivtilbud i byer og tettsteder. I forrige kommune -og fylkestingsperiode ble det iverksatt en rekke tiltak-, som har skapt bedre miljø og tilgjengelighet for publikum.
Dette arbeidet skal fortsette. Det er fortsatt er store utfordringer i kollektivtilbudet og i trafikk - sikkerhetsarbeidet.
Økt kollektivtransport vil redusere CO2 gasser, minske faren for trafikkulykker, gi et mer fleksibelt og tidsmessig tilbud innen persontransport.
Buskerud Arbeiderparti vil:
Fortsette arbeidet med å gi billetter gyldighet på tvers av fylkesgrensene
Støtte hurtigbåt forbindelsen til Oslo
Opprettholde og videreutvikle miljøkortet - arbeide for at skoleelever under 16 år innlemmes i ordningen
Opprette et organ som arbeider med å nå de mål som er satt for utviklingen av kollektivtilbud
Arbeide for å få et smidig og publikumsvennlig stopptilbud for ekspressbussene
Arbeide videre for et enda bedre publikumsvennlig jernbanetilbud
Arbeide for en ny togtunnel fra Lier til Asker for å få direkte forbindelse mellom Gardermoen - Drammen
Jobbe for Bergensbanens forkortelse - "Ringerikesbanen"
Jobbe for videreutvikling av Geilo Lufthavn - Dagali sammen med næringslivet og kommunene i Hallingdal
· Bedre vegnett og sikre trafikkløsninger
Samferdsel har avgjørende betydning for fylkets bosetting og næringsutvikling. God vegstandard er avgjørende for å utvikle det gode bosted, næringsliv og offentlig virksomhet i alle deler av fylket vårt.
Bosettingen i store deler av fylket preges av stagnasjon og befolkningsnedgang. Næringslivet i Buskerud sliter med høye transportkostnader på grunn av dårlige veger. Staten må derfor øke investeringene til samferdselsformål i Buskerud.
Det finnes ingen enkele løsninger som gir Buskerud bedre og mer moderne infrastruktur. Det viktigste vi kan gjøre, er å bygge opp under en felles samferdselspolitisk plattform for fylket.
Vi må stå fast ved de prioriteringer vi har gjort i forhold til nasjonal transportplan 2002 - 2011. Et annet mål for Buskerud er å få mer av godstransport fra veg til bane og sjø.
Buskerud arbeiderparti vil se fordomsfritt og positivt på alle konstruktive forslag som kan gi rask bedring i samferdsel og kommunikasjoner i fylket og til områdene rundt oss. Vi vil samarbeide med nabofylkene om samferdselsløsninger som er til felles fordel.
Det er ambisjon om å videreutvikle ungdomskortet til å omfatte flere transportmidler, og på sikt gi unge opp til 25 år muligheter til å nyte godt av tilsvarende rabattordninger.
Vi vil arbeide for at Drammen havn skal ta en større del av den framtidige godstrafikken i Oslofjordregionen. Men en slik vekst er avhengig av baneløsninger til og fra havneanlegg og bedre og nye vegløsninger.
Buskerud Arbeiderparti vil:
Arbeide for fullføring av planene for ny tilknytningsveg ( Oslofjordforbindelsen) fra Dagslett til Linnes (Lier) og videreføring til E 18.
Utbedring av vei ved Ramsrudhellingen /Kjellsberg på Rv 7 utenfor Hønefoss
Forkortelse av Rv 7 ved bygging av ny veistrekning Sokna - Ørgenvika
Ferdigstille veipakke Drammen i tråd med den inngått avtale. Bidra til at tilfartsveiene til E-134 kommer på plass som forutsatt.
Forskuttere (sammen med kommunene) iverksetting av veistrekninger for ferdigstillelse og igangsetting av utbedringer / vedlikehold, herunder 287 Modum -
· Sigdal
Utbedring /vedlikehold av Rv 40 Kongsberg - Geilo
At E 16 på strekningen Sandvika - Hønefoss fullføres
Sluttføre omkjøringsveien Rv 35 rundt Hønefoss
Utbedre Rv 35 fra Hønefoss til Jevnaker
Forsert bygging av sykkel -og gangveier
Sikre skoleveier
Utbygge rasteplass tilbudet som trafikksikkerhets tiltak,
I samarbeid med de berørte kommuner planlegge videreføringen av E 134 fra
· Kongsberg mot Haugesund
Arbeide for utbedring av jernbaneundergangen ved Jutebrua (Vestfossen) på Rv 35
Arbeide for ny tilføringsveg til Tofte
Arbeide for at Rv 50 og Rv 7 likestilles i vinterhalvåret, slik at næringslivet i øvre Hallingdal er sikret vegforbindelse over til Vestlandet
Arbeide for ny Rv 52 forbi Hemsedal sentrum
Øke satsningen på utbedringen av fylksveinettet
· Gode lokalmiljøer i hele fylket.
Gode lokal- og nærmiljøer er avgjørende for menneskenes valg av bosted og deres trivsel. Utvikling av gode bomiljøer er avhengig av trygge arbeidsplasser, næringsutvikling, kulturtilbud, helsetilbud, skoletilbud og offentlig service. Trygghet er fundamentet i gode lokalmiljøer.
Nærmiljøer -må ha god tilgjengelighet og trygghet i trafikken for alle. Kommunepolitikken skal speile de behov enkeltmennesket- har i fellesskapet.
Fylkeskommunen skal være en aktiv medspiller for kommunene for å skape best mulige lokalsamfunn
Buskerud Arbeiderparti vil:
I samarbeid med kommunene, næringslivet og frivillige organisasjoner delta i utviklingen av gode oppvekst- og bo miljøer .
· Digitale telekommunikasjonsnett
Det digitale telekommunikasjonsnettet er "veisystemet" i det nye informasjons- og kommunikasjonssamfunnet. Denne teknologien legger dermed grunnlaget for nærings- og samfunnsutviklingen. Den påvirker plassering av bedrifter og annen næringsvirksomhet og må regnes med i arbeidet med å styrke lokalsamfunnene. Det er derfor av avgjørende betydning at alle kan få ta del i denne utviklingen. Det digitale nettet må bygges ut til å omfatte største deler av vårt fylke og kunne utnyttes som et tilbud for flest mulig.
Buskerud Arbeiderparti vil:
Bidra til utbyggingen av bredbånd i fylket
· Sikring natur og miljø
Mennesker er avhengig av en rekke verdier og tjenester som naturen gir oss: Mat, ren luft og rent vann er kanskje de viktigste. Dessuten ønsker vi at våre omgivelser skal være rene og fri for støy og støv. Ettersom "alt henger sammen med alt", vil vi bidra til naturens mangfoldighet blir ivaretatt. Vi må derfor forvalte naturen på en slik måte at vi gir de kommende generasjonene de samme muligheter som oss til å tilfredsstille sine behov og vi må opptre slik at vi ikke uforvarende ødelegger viktig natur. Vi må med andre ord arbeider for en bærekraftig utvikling med vekt på " føre var" - prinsippet.
Vi er også forpliktet på å etterleve de traktatene som Norge har ratifisert og som har betydning for hvordan vi i Buskerud forvalter vår del av naturen.
Buskerud Arbeiderparti vil:
Samarbeide med miljøorganisasjoner og næringslivet om arbeidet med vern av barskog i Buskerud
Arbeide for å redusere vegtrafikkstøy og lokal forurensing
Arbeidet med sikring av nasjonalparken på Hardangervidda skal fortsette, samtidig som at villreinens leveområder i det samme området bør forskånes for mer ytterligere menneskelige inngrep.
Bidra aktivt for å få sikret høyfjellsområdene i Buskerud, som for eksempel- opprettelse av Hallingskarvet nasjonalpark.
Fortsette arbeidet med å realisere bedringen av vannkvaliteten i Steinsfjorden, ved å sørge for at veifyllingen for E16 over Kroksund erstattes med bru.
Fortsette opprensing av Drammensfjorden gjennom å forebygge at industriavfall, Avfall fra landbruk og husholdningene forurenser fjorden
· Energi
Norge har gjennom Kyoto-avtalen forpliktet seg til ikke å øke utslippene med mer enn
1 prosent i forhold til 1990. Avtalen må følges både på nasjonalt og lokalt nivå. L 21 er en viktig del av dette arbeidet som blant annet Drammen har fulgt opp. Arbeiderpartiet vil holde fast ved at energiforsyningen i Norge skal være den mest miljøvennlige i verden. Vannkraft er for oss den dominerende fornybare energikilden, men nye energikilder må også tas i bruk. Hvilke løsninger vi velger, vil være avgjørende for å møte klimaendringen.
Hensyn til miljø, velferd og fordeling hører sammen i en økologisk balanse som respekterer naturens tålegrense.
Buskerud Arbeiderparti vil:
Sikre fortsatt offentlig styring og eierskap i kraftsektoren og gjennom dette bidra til en utvikling som er i tråd med Kyoto - avtalen
Trygge Energiselskapenes (Energiselskapet Buskerud og Vardar)
konkurransedyktighet trygges gjennom en målrettet videreutvikling av selskapets struktur og arbeidsområde
Effektivisering av produksjon og overføringssystemer skal være prioriterte miljømål
Utvikling av to veis-kommunikasjon mellom produsent og forbruker for en mer miljøriktig utnyttelse av produksjon og overføring av elektrisitet, - til lavest mulig pris for forbruker
Ny fornybar energi skal utprøves i samarbeid med energiselskaper og miljøorganisasjoner
Ta initiativ til utarbeiding av energiplaner, for fylket og kommunene, til sikring av fleksibel og tilstrekkelig energioppdekning .I denne sammenheng vil vi vektlegge videreutvikling av vannkraft, utbygging av fjernvarme. Stimulere til mer bruk av varmepumper, økt utnyttelse av biobrensel og energi i avfallet.
·
