
2003
RV
RV arbeider i interesseorganisasjoner, fagbevegelse og folkevalgte organ. Erfaringa vår er at folkevalgte kan være nyttige for folks egen kamp. Men da må de alltid være lojale mot velgerne, og ikke la seg binde opp av de "spilleregler" og "budsjettrammer" som Stortinget og regjeringa koker sammen. Det er mange grunner til at RV er viktige i kommunestyret også her i Stokke: Stokke kommune reduserer antallet politikere, og overlater mer makt til rådmann og administrasjon, gjennom såkalte "virksomheter" som ikke er folkevalgte. Disse virksomhetene vil legge ned fritidsklubber, selge trygdeboliger, og så videre, for å spare penger. Stortingspartiene utarmer kommunene ved å vedta stramme budsjetter. Dette er grunnen til at det kommunale, offentlige tjenestetilbudet raseres over hele Norge. Stortingspartienes lokale representanter i kommunestyrene er mer lojale til egne partifeller som sentralt har stemt for denne sulteforinga, enn til folket i kommunene, og sitter klar med sparekniven istedenfor å protestere. Kun RV viser over hele Norge en evne til å stemme imot kutt, foreslå budsjetter som sprenger politikerne i Oslo sine rammer, og bedre tilbudet til folk flest. Dette har styrtrike Norge råd til!
Stokke RVs program for kommunevalget 2003
1. Gjør opprør mot administrasjonspolitikerne!
De tradisjonelle partiene ønsker først og fremst å administrere kommunene. Lojaliteten til stortingets budsjetter setter partiene i direkte konflikt med egne programmer, og gjør det umulig for dem å innfri sine valgløfter. Politikken blir en kompromisspolitikk, innafor rammer som gjør at den ikke tjener andre enn næringsliv og kapital, samt politikernes posisjonshunger.
Stokke RV vil ikke herske, vi vil være folks talerør i kommunestyret!
2. Virksomheter i kommunen, byråkratvelde
Stokke kommune har en administrasjonsmodell der det meste er styrt av rådmann og "virksomheter". Virksomhetene hører til administrasjonen, ikke politikken, og er altså ikke folkevalgte. De er byråkrater. Disse legger i stor grad premissene for hvordan politikken i Stokke blir styrt. Vi trenger folk i kommunestyret som ikke lar seg blinde av byråkratenes "gode råd" og "fagkunnskap".
RV vil kjempe for:
- at brukerne og deres organisasjoner blir representert i utvalgene som forbereder sakene i kommunestyret. Det vil også gjøre det lettere for organisasjonene å mobilisere og skape en opinion mot raseringspolitikken.
- at innbyggerne sin rett til deltakelse og medbestemmelse styrkes.
3. Ungdom er viktig!
Byråkratene i Virksomhet Kultur i Stokke kommune har foreslått å legge ned fritidsklubbene Stokke, Vear og Skåum, med to tilhørende musikkverksteder, for å spare 1,3 millioner i året. I en kommune med der en del ungdom har store problemer, er dette direkte uansvarlig. Ungdomstilbudet bør ikke nedlegges, men utvides.
RV vil kjempe for:
- å bevare ungdomsklubbene Stokke, Vear og Skåum, samt musikkverksteder.
- å øke rammene for drifta av disse klubbene.
- en garanti om at både klubbene og musikkverkstedene er åpne stort sett hele uka.
- bredere ungdomstilbud generelt, både organisert og uorganisert.
- lavere priser på alle ungdomsaktiviteter i kommunen.
- å likestille ungdomskultur og annen kultur!
4. Nei til salg og privatisering av kommunalt tilbud!
Mens Stortinget gjennom mange år har økt kommunenes ansvarsområder, har ikke budsjettrammene økt i takt, men har tvert i mot de siste åra gått kraftig nedover. Her i Stokke er et av mange innsparingsforslag å selge ut trygdeboliger, noe som på sikt gjør det langt vanskeligere for trygda og vanskeligstilte å finne et sted å bo som de har råd til. Når virksomhetene/utvalga i kommunen også foreslår å øke antall barn pr ansatt i barnehagene, er dette et eksempel på rasering av tilbudet i kommunal sektor. At priser på for eksempel skolefritidsordninga øker, og søskenmoderasjon er foreslått kutta fra 35% til 20%, er også et eksempel på hvordan dagens politikere og administrasjon gjør de private aktørene mer interessante for folk flest.
RV vil kjempe for:
- å beholde kommunale tjenester under kommunal styring.
- å øke bevilgningene til offentlige tilbud, som helse, utdanning, trygdeboliger, kultur osv.
- å avskaffe egenandeler og andre ekstraavgifter på viktige ting som helse og utdanning.
- å minimere egenandeler og andre ekstraavgifter på resten av de kommunale tjenester.
- å bevare de små grendeskolene.
- å bruke skattepengene til gode for innbyggerne!
- Priser gradert etter inntekt på barnehager og SFO.
6 . Kommuneøkonomi og ansvarlighet
Den dårlige kommuneøkonomien fører til at kommunen skjærer ned på nødvendige midler innenfor helse, omsorg og skole for å holde kommunebudsjettet innenfor en "ansvarlig" ramme. En slik "ansvarlighet" betyr:
- Et dårligere tilbud for oss i Stokke.
- At oppgaver flyttes fra offentlig ansvar til familiene, der kvinnene får størst ansvar.
RV er ansvarlige overfor innbyggerne. Vi vil stemme for:
- Budsjetter som sikrer offentlige goder vi forventer oss i det oljerike Norge.
- Underskuddsbudsjetter dersom man ikke kan beholde de kommunale godene innafor Stortingets rammer.
5. Solnes: Boliger og trafikk eller kultur?
Planene for NCCs 100-150 leiligheter i Solnesområdet falt sammen, og kommunen har utsatt avgjørelsen, mens de venter på andre aktører. Et så stort antall boliger i dette området vil føre til en stor trafikkøkning på den allerede belasta Solnesveien. RV ønsker å sikre full tilgang for offentligheten, og å sikre den historiske verdien til dette området.
RV vil kjempe for:
- at Solnesprosjektet i sin opprinnelige form forblir stanset.
- at området brukes til kulturelle formål, særlig for ungdom.
- at museer og historikere blir tatt med på avgjørelser om dette historiske området.
- at området blir sikret for almenheten.
6. Trygge arbeidsplasser
Vi lever i ei tid der arbeidsplasser over hele landet flagges ut eller legges ned fordi det ikke er "lønnsomt" å drive i Norge. Dette er reint tull, de fleste bedrifter som flytter utenlands tjener godt med penger hjemme, men ønsker større profitt. Dette er totalt uansvarlig overfor arbeidere og lokalmiljø, som mister inntekt og livsgrunnlag.
RV vil kjempe for:
- at arbeidsplasser ikke forsvinner fra kommunen.
- mulighet for politiske inngrep og bestemmelser overfor selskaper som vil flykte fra Norge.
- at fagforeninger og andre kjempende arbeidsfolk blir hørt i politikken.
7. For idrett, på grasrota
Kommersialisering av idretten tapper den for ressurser som burde vært med på å skape positive sosiale idrettsmiljøer for barn, unge og voksne. Med tanke på det sosiale og helsemessige må breddeidretten få bedre økonomiske vilkår. Dette er et samfunnsansvar, ikke et privat ansvar.
RV vil kjempe for:
- likestilling mellom idrett og annen kultur
- gjenopprusting av hoppbakken ved Melsomvik
8. Veiene, kun for bilister?
Stokke kommune fortjener skryt for utbygging av sykkelstier over store deler av veinettet. Men det er liten sannsynlighet for at de "ansvarlige" politikerne vil fortsette med denne gode trenden når sparekniven nå må taes fram for å sikre budsjetter innafor rammene. Sykkel/gangstier stimulerer til å bruke beina, eller sykkel, og er miljøtiltak, og forhindrer også konflikter mellom myke og harde trafikanter!
RV vil kjempe for:
- sykkel/gangstier langs alle veier i Stokke!
- prioritering av sykkel/gangsti ved Solnesveien.
- kompensasjon for tapt eiendom og arbeidsinntekt til bønder som rammes av sykkelstiutbygging.
9. Stokke -en del av verden
Stokke kan ikke være navlebeskuende og lukke øynene for urettferdigheten i verden. Hadde RV sittet i kommunestyre i inneværende periode, ville vi foreslått at Stokke hadde uttalt seg mot USAs okkupasjon av Irak.
Mange folk i Stokke er født og oppvokst i andre deler av verden. Alle må sikres verdige levevilkår. Alle må sees på som en ressurs i lokalsamfunnet.
RV vil kjempe for:
- at Stokke kommune uttaler seg prinsipielt i utenriks-saker av betydning
- at Stokke kommune protesterer mot de verste imperialistiske overgrepene i verden.
- at Stokke kommune sørger for et verdig liv for flyktinger i kommunen.
10. RV -Et sosialt alternativ!
Vi ønsker en sosialisering av skattesystemet. De rikeste må betale mer, de fattigste mindre. Lokalt kan man gjøre noe med dette ved å innføre eiendomsskatt på luksusboliger og næringsbygg. Ingen ekstraskatt på vanlige boliger.
11. RV - et sosialistisk alternativ!
Kapitalismen er ikke historias siste stadium. Bare folks engasjement kan gjøre en annen verden mulig.
Vi kan begynne med å kreve kontroll over vår egen virkelighet, her i Stokke!
