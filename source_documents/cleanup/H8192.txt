
Dato: 10.mars 2004
Stortingsrepresentant Kenneth Svendsen, FrP
Honnør til samferdselsministeren
Det er ikke ofte at FrPs stortingsgruppe har grunn til å skryte av samferdselsminister Torild Skogsholm, men nå er endelig muligheten kommet.
- Det er positivt at statsråden endelig kommer med de forslag FrP har fremmet gang på gang og som nå statsråden har tatt initiativet til, nemlig å legge deler av jernbanestrekningene ut på anbud og dermed åpnet for fri konkurranse. Dette er en meget bra begynnelse og helt i tråd med FrPs program, men statsråden burde ha gått mye lengre, sier Svendsen som håper både strekningen Oslo - Trondheim og Trondheim - Bodø burde vært lagt ut på anbud.
Fremskrittspartiet har gang på gang foreslått å konkurranseutsette jernbanestrekningene - et tiltak som nå vil komme alle passasjerer til gode med det resultat at vi får et bedre og attraktivt tilbud både med hensyn til pris og kvalitet.
- Samferdselsministerens positive innspill er en samfunnsmessig utvikling hvor NSBs monopolstilling blir svekket og hvor selskapets fremtidige aktiviteter må gi positive signaler som går på både på en mye bedre kvalitet og rutetilbud samt lavere priser.
- Jernbanen står i dag for en svært liten del av persontransporten i Norge. Med den utviklingen vi ser i folks reisemønster, med hyppigere bruk av fly på lange strekninger - til tross for høye særavgifter med mål å få passasjerer fra fly til tog - har jernbanen som personbefordrer svekket sin stilling frem til nå. Til tross for enorme subsidier har NSB ikke maktet å gjøre jernbanen konkurransedyktig som transportmiddel.
- Det er en historisk beslutning som regjeringen nå har tatt og FrP vil med argusøyne følge opp fremdriften og utviklingen slik at målene blir nådd.
