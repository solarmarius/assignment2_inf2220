
Torsdag 18. desember 1997
Parlamentarisk leder Einar Steensnæs (KrF):
VERDIDEBATTEN MÅ BLI EN DEL AV FOLKS HVERDAG
Verdidebatten må bli en del av folks hverdag. Utfordringen vil bestå i å konkretisere og folkeliggjøre problemstillingene slik at vi alle får et eierforhold til det som drøftes, og selv blir motivert til å delta. Det sa Kristelig Folkepartis parlamentariske leder Einar Steensnæs da Stortinget torsdag drøftet statsminister Kjell Magne Bondeviks redegjørelse om opplegget for verdikommisjonens arbeid.
Einar Steensnæs sa at det er bra at verdikommisjonen får et forholdsvis bredt mandat. -Nå står det på en måte kommisjonen fritt til å kaste nettet ut, så får den selv hale ideer, innspill og forslag til oppfølging i land, og sortere disse, sa han, og understreket betydningen av selve prosessen omkring verdidebatten.
-En av de mange utfordringene kommisjonen må gripe fatt i er forholdet mellom det personlige ansvar og samfunnsmessige plikter, rettigheter og ansvar. Jeg er ikke sikker på om nyliberalismens vektlegging av individets maksimale frihet er et særlig godt svar på morgendagens utfordringer, snarere tvert om, sa Einar Steensnæs. Samtidig understreket han at samfunnet i sine ordninger og innretning skal være individorientert, og ikke kollektivistisk.
-Samfunnet skal vise respekt for de som tenker, tror og er annerledes enn det flertallet representerer. Samtidig må vi kunne stille krav og utfordre enkeltmennesket til innsats og ansvar, sa Einar Steensnæs, som skisserte to visjoner for den kommende verdidebatten. Det ene er en bredest mulig mobilisering blant folk for å identifisere og styrke positive fellesskapsverdie som kan snu noen av de negative trekk i samfunnsutviklingen som har fulgt i kjølvannet av en ellers positiv utvikling av velferdssamfunnet. Det andre er at familiefellesskapet må gjenreises og styrkes.
-Det er en viktig forutsetning for å kunne formidle de verdier og holdninger som vi ønsker samfunnet skal tuftes på i framtidige generasjoner, sa Einar Steensnæs til slutt i Stortingets verdidebatt torsdag.
