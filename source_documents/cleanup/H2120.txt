
Fredag 5. februar 1993
Stortingsrepresentant Borghild Røyseland om Regjeringens langtidsplan:
RIKTIG Å PRIORITERE DE ELDSTE ELDRE
- VIKTIG MED FRIVILLIG INNSATS
-Jeg er glad for at regjeringen vil prioritere behovene til de eldste eldre i sin langtidsplan. Dette er en gruppe der kvinnene er i flertall, og disse kvinnene er så og si samtlige minstepensjonister. Det er også positivt at en regjering fra Arbeider-partiet signaliserer en økt forståelse for den innsatsen de frivillige organisasjoene gjør i vårt helsevesen. Det sier Kristelig Folkepartis sosialpolitiske talskvinne Borghild Røyseland i en kommentar til regjeringens langtidsplan.
-Det er helt nødvending med en opprusting av hjemmebasert omsorg og en heldøgns-kontinuerlig omsorgstjeneste, slik sosialminister Grete Knudsen går inn for. Men det er også behov for en sterk opprustning av antallet sykehjemsplasser dersom vi skal sikre våre gamle den trygge alderdommen de har krav på, sier Borghild Røyseland.
Borghild Røyseland er også opptatt av at kommunene rundt om i landet skal få de overføringene de trenger for å kunne fullføre HVPU-reformen etter hensikten.
-Det er både viktig og riktig å ta et tak for de hjemmeboende psykisk utviklingshemmede, slik regjeringen foreslår i langtidsprogrammet. Men fremdeles har mange kommuner problemer med å gjennomføre reformen fordi de mangler midler, og derfor ikke er i mål ennå. Ansvarsreformen står derfor fremdeles i en nødvending opprustningsfase, sier hun.
-Fra KrFs side er vi veldig opptatt av å sikre folketrygdens framtid. Vi anser den som bærebjelken også i framtidens velferdssamfunn. Vi innser at det er behov for omprioriteringer, men disse må vi veie på de fineste vektene som finnes. Regjeringen kan ikke regne med noen blanko-aksept fra KrFs side når det gjelder dette. Hvert enkelt forslag til tiltak må vurderes nøye, og KrF vil aldri kunne godta omprioriteringer som rammer minstepensjonister, slår Borghild Røyseland fast.
KrFs sosialpolitiske talskvinne legger ikke skjul på at hun synes det er gledelig å registrere at Arbeiderpartiet har fått øynene opp for verdien av det omsorgsarbeidet som de frivillige organisasjonene utfører.
-Deres betydning i norsk helsevesen kan verken måles eller beskrives på en fullgod måte, og jeg håper dette signalet vil bety en ny anledning for mye av det viktige, diakonale arbeidet som har vært drevet av disse organisasjonene. Jeg regner også med at dette ikke bare skal være en verbal blomst til disse organisasjonene, men at det blir fulgt opp når bevilgninger skal gis, konkluderer Borghild Røyseland.
