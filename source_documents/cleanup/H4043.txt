
27.2.2001
Morten Lund
Pressemelding fra
Avklaring i næringskomiteen:
OGSÅ GRUNNEIERNES RETTUTGIFTER SKAL DEKKES AV STATEN VED REINBEITEKONFLIKTER.
Det er en enstemmig næringskomite som går inn for at både reineiere og grunneiere skal få sine rettsutgifter dekket av staten i rettsoppgjør av prinsipiell karakter om reinbeite. Tidligere har reineierne fått sine utgifter dekket av midler avsatt ved Reindriftsavtalen mens grunneierne har blitt nektet offentlig støtte. For di saker av denne karakter krever grundig dokumentasjon og omfattende juridiske bistand, har det vært stor økonomisk risiko for grunneiere som har måttet reise sak om beiterettigheter.
Saken i Stortinget er utløst av en konflikt i Selbu i Sør-Trøndelag som vil få sin avsluttende behandling av Høyesterett i plenum. Saksomkostningene vil passere million-grensa før den er ferdig. Landbruksdepartementet har avslått søknad fra grunneierne ved to tidligere anledninger.
Det var representanter fra Senterpartiet, Kristelig Folkeparti, Fremskrittsparti og Høyre og Venstre som fremmet privat forslag om at Staten skal dekke begge parters saksomkostninger i saker av prinsipiell karakter. Disse partier mener det er en trussel mot rettssikkerheten når den ene part kan anke enhver avgjørelse til høyeste rettinstans for de Staten betaler, mens den andre part kanskje ikke har råd.
Etter dagens enighet i komiteen blir grunneiernes utgifter dekket innafor rammen av Jordbruksavtalen, noe som er parallelt med den ordning som reineierne har.
Det synes klart at rettstilstanden med hensyn til reindriftens rettigheter ikke ble godt nok avklart ved behandling av Reinbeiteloven i 1996. Derfor må en del prinsippsaker avgjøres av det ordinære rettsapparatet før de oppnevnte konfliktråd kan ha mulighet til å bidra til å løse uenighet mellom reineiere og grunneiere.
