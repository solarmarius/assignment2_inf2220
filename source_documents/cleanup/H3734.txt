
15.1.97:
Marit Tingelstad,
STORTINGET HAR GITT FOLKEHØGSKOLEN ET LØFT
Stortinget har nå gitt folkehøgskolen den nødvendige oppvurdering som gjør at folkehøg­skolen får den helt berettigede kompetanseheving den fortjener. Dette er Senterpartiet svært tilfreds med da vi mener at folkehøgskolen er et meget verdifullt supplement til det ordinære skoleverk. Skoleslaget har sin egenart og tradisjon som det er vel verd å ta vare på, ikke bare for de elever som velger å ta et år på folkehøgskole, men også for samfunnet generelt.
Jeg har stor forståelse for skuffelsen som kom fra flere hold da stortingsmeldingen ble lagt fram. Karakteristikken tynn og tam var berettiget. Jeg tror mange har merket seg at Arbeiderpartiregjeringen ikke verdsetter skoleslaget mer enn som så. Det er imidlertid prisverdig at Arbeiderpartiet i Stortinget har sett det annerledes.
De erfaringer jeg gjorde de årene jeg var lærer i folkehøgskolen har jeg båret med meg i min lærergjerning og senere i min tid som skoleleder. Det jeg særlig fikk innsikt i og ble oppmerksom på betydningen av, var den sosialpedagogiske siden. Dette å leve sammen hele døgnet gjorde at både elever og lærere måtte ta i bruk hele registeret av evner og anlegg, både på det kunnskapsmessige plan og det psykososiale område. Et folkehøgskoleår gir virkelig almendanning. Det er et modningsår i videste forstand.
Jeg tror at mange i vår tid nettopp trenger en slik modningsarena som en motvekt mot det heseblesende systemet som de fleste andre utdanningsinstitusjoner preges av.
I det rike Norge er konkurransejag og poengsanking så dominerende at det for mange går på helsa løs. Det er betenkelig at et økende antall unge trenger psykiatrisk hjelp. Dessuten er det ikke gitt at det blir bedre leger, psykologer, sykepleiere, ingeniører om de pugger seg til bedre karakterer. Det er langt viktigere å utvikle andre kvaliteter hos ungdommen, kvaliteter som skal videreføre det beste i vårt samfunn som bl. a. samarbeidsevne.
Senterpartiet er glad for at skoleslaget fortsatt skal være fritt og uavhengig og gjennom bl. a. folkelig opplysning fremme demokrati og evne til sosialt fellesskap.
Den realkompetanse som folkehøgskolen gir, har endelig fått sin verdsetting ved at det heretter skal gis konkurransepoeng ut fra skoledokumentasjon uten vanlige karakterer og med en viss frammøteprosent. Jeg er også tilfreds med at elever som tar et år på folkehøgskole i forlengelse av et treårig løp i videregående skole får rett til minstestipend inntil de er 20 år.
Alle disse punktene er et ledd i å sikre at alle som ønsker det skal kunne ha økonomisk mulighet til å få dette utdanningstilbudet. Når dette er sagt vil jeg undestreke at folkehøgskolen ikke må miste sin egenart, en egenart som bl.a. har sin grobunn fra Grundtvigs ideologi. En av læresetningene er at «livslystne og livsglade mennesker sprer glede, og glede er tett sammenbundet med kunnskap og læring, og enda mer med produktiv intelligens, med fantasien.» Dette var noe av Grundtvigs ideer. Jeg mener dette er gyldig rettesnor den dag i dag.
Folkehøgskolen bør være et opplærings- og utviklingsalternativ der læring og personlig vekst skjer utfra livsglede. Dette er en idell måsetting for all opplæring, men dessverre er det en del tegn som tyder på at det ikke føles slik for alle i den obligatoriske skolen.
Folkehøgskolen har for mange representert et kulturverksted. Dette håper jeg fortsatt kan være tilfelle også sett i sammenheng med at skolene kan ta inn elever fra alle deler av landet, fra andre land og i ulike aldre. Slik vil skoleslaget framstå som en god læringsarena for folk i alle aldre og med ulik bakgrunn.
