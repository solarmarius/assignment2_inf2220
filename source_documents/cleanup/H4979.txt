
08.08.2001
Pressemelding Senterpartiet
Fullstendig vanvittig av Helleland.
Forslaget om å tillate reklame rettet mot barn på TV for å finansiere barne-TV er helt vanvittig sier Åslaug Haga, nestleder i Senterpartiet, og går hardt til rette mot Trond Hellelands uttalelser.
Vi kan ikke la våre barn eksponeres for kynisk mediepåvrkning, og at dette skal føre til mer og bedre barne-TV faller på sin egen urimelighet.
Senterpartiet går til valg på å skjerme barn fra unødig kjøpe- og reklamepress. Vi vet at mange av de problemene barn- og unge sliter med relaterer seg nettopp til et slikt press.
Vi har et ansvar overfor barna våre både som voksne og som politikere, og barn trenger å skjermes fra massiv reklamepåvirkning. Dessverre er utspillet fra Helleland nok et eksempel på den ensidige markedstenkningen som råder i Høyre. Men våre barns liv kan vi ikke selge til kommersielle aktører sier Haga.
Barn- og unge må sikres et godt TV tilbud gjennom konsesjonsvilkårene som stilles til TV-kanalene. Senterpartiet utfordrer Høyre til dette, framfor å tillate reklame mot barn.
