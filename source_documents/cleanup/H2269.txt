
Pressemelding fredag 20.august 1993.
KrF-kandidat Ola T.Lånke og nestleder Valgerd Svarstad Haugland, KrF:
KrF MØTER ARBEIDSSØKENDE
Arbeidssøkende Kjell Gravseth fra Steinkjer vil gå 60 mil fra Stiklestad til Stortinget i protest mot ledigheten. Kristelig Folkeparti møter ham for å lytte og føre en dialog om de arbeidssøkendes livssituasjon, i solidaritet med de ledige, og være med å diskutere hvordan skape arbeid, sa KrFs STortingskandidat Ola T. Lånke på en pressekonferanse i forbindelse med valgkampåpningen i Sør-Trøndelag KrF. Han møter de arbeidssøkende sammen med KrFs nestleder Valger Svarstad Haugland.
KrF oppfordrer til nasjonal dugnad mellom næringsliv, arbeidstakere, arbeidssøkere og myndigheter for å skape jobber og gi de ledige mulighet til å komme i arbeid. Initiativet fra Arbeidssøkendes Interesseorganisasjon i Nord-Trøndelag om å sette de arbeidssøkendes situasjon på dagsorden, må bli tatt på alvor. De fortjener ros og solidariske handlinger, mener Lånke og Svarstad Haugland.
Den store ledigheten rammer ungdom hardest. Kristelig Folkeparti har foreslått å redusere arbeidsgiveravgiften for ungdom under 25 år, og gi lærlingeordningen høyere status og øke omfanget vesentlig. Det offentlige må gå foran for å tilrettelegge flere plasser for lærlinger og flere fag må inn under lov om fagopplæring. KrF mener også det bør avsettes 150 millioner kroner av sysselsettingsmidlene til "ungdomsprosjekter" i kommunene, sa Lånke og Svarstad Haugland.
Kristelig Folkepartis Stortingskandidater vil flere steder på turen til Stortinget møte Kjell Gravseth, opplyste KrFs nestleder Valgerd Svarstad Haugland.
