
Onsdag 24. mai 1995
KrF-leder Valgerd Svarstad Haugland:
MER PENGER TIL HELSE
-Det tverrpolitiske signalet fra sosialkomiteen i innstillingen til helsemeldingen om kortere ventetid i sykehuskø og større bevilgninger både til helse generelt og psykisk helsevern, innebærer en klar utfordring til regjeringen. Jeg er spent på hvor mye penger regjeringen vil følge dette opp med i forslaget til statsbudsjett for 1996. Det sier Kristelig Folkepartis leder Valgerd Svarstad Haugland. Hun er medlem av Stortingets sosialkomité som avga innstilling til helsemeldingen onsdag kveld.
-Jeg er glad for at det er enstemmighet i komiteen om å forbedre ordningen med ventetidsgarantier, slik at de pasientgruppene som idag er garantert behandling innen seks måneder, heretter er garantert dette innen tre måneder. Samtidig utvides seksmåneders-garantien til å gjelde nye pasientgrupper også. Mange kronisk syke vil heretter omfattes av denne, sier Svarstad Haugland.
Det er flertall i sosialkomiteen for å få utredet statlig eierskap og driftsansvar for regionssykehusene, og for at staten får hovedansvaret for finansieringen av en del mindre institusjoner med landsfunksjoner, slike som Glitre sykehus i Nittedal, Geilomo barnesykehus og Modum Bads Nervesanatorium. Flertallet i komiteen går også inn for at utgiftene til syketransport fortsatt skal betales av folketrygden.
-I tillegg til at de økonomiske rammeoverføringene til helseformål må økes, har KrF gått inn for at det utredes og gjøres forsøk med ulike stimuleringstiltak for å øke behandlingsaktiviteten i sykehusene, sier Valgerd Svarstad Haugland.
KrF ønsker også å lovfeste ordningen med pasientombud i alle fylker og at relevante medisiner mot beinskjørhet skal gis på blå resept, noe som også fikk flertall. Det ble desverre ikke flertall for at alle sykehjemsbeboere som ønsker det skal få enerom innen år 2005, eller for en definert minstestandard for eldreomsorgen. (KrF-Press/NPE)
