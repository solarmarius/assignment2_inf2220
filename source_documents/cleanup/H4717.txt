
8. mai 2000
Thorbjørn Jagland
J@glandbrev
I dette J@gland-brevet tar partileder Thorbjørn Jagland opp integreringspolitikken, og viser eksempler på at den har hatt positiv virkning. Han går til rette med budskapene som kom fra Fremskrittspartiets landsmøte om dette emnet.
I helga har det vært landsmøte i Fremskrittspartiet. Og som vanlig brukte FrP-formann Carl I. Hagen store deler av foredraget sitt til å snakke om innvandrerne, og som vanlig - like unyansert.
· Vi ser veksten i gjengkriminaliteten. Det er dessverre ikke unormalt med kniver på skolene. Vi fikk dessverre rett om hvordan det skulle bli. Nå må vi ta den feilslåtte integreringspolitikken på alvor, skal Carl I. Hagen ha sagt, i følge Nettavisen.
Og selvsagt skal vi ta gjengkriminaliteten på alvor. Men er integreringspolitikken så feilslått som Carl I. Hagen skal ha det til?
Hvis vi ser på noen utviklingstrekk særlig blant unge innvandrere er det mye positivt:
· En undersøkelse gjennomført av Statistisk sentralbyrå viser at stadig flere innvandrere tar utdannelse. I 1997 tok 84 prosent av annengenerasjons innvandrere i alderen 16 - 19 år videregående utdanning, mens tallet for første generasjon var 68. For befolkningen totalt er andelen 92.
· Men tallene er enda klarere når en ser på høyere utdanning. Det er en dobbelt så stor andel av annengenerasjons innvandrere som tar høyere utdannelse som blant første generasjons.
· En annen undersøkelse gjennomført av SSB viser at Oslo-innbyggere fra Asia og Afrika nå er i ferd med å få det lettere i arbeidslivet. Fra august til november i fjor gikk ledigheten blant innvandrere i Oslo ned med over én prosent, og dette er hele tre ganger så stor nedgang som blant resten av Oslos innbyggere.
· Oslo, Akershus og Bærum har lavere arbeidsledighet for ikke-vestlige innvandrere enn landsgjennomsnittet. Ledigheten blant ikke-vestlige innvandrere er på 5,6 prosent på landsbasis, mens den i Oslo er på 4,9 prosent.
· En undersøkelse nylig gjennomført av Norsk Institutt for forskning om oppvekst, velferd og aldring (NOVA) viser at innvandrerungdommer generelt er mer fornøyde med livet, og har høyere ambisjoner for yrkeslivet, enn norske ungdommer. Bare 23 prosent av norske ungdommer er svært fornøyd med hvordan jeg er, mens 45 prosent av innvandrerungdommen synes det samme. Det laveste selvbildet har norske jenter.
Disse tallene avkrefter mange påstander om innvandrerungdom. De viser tvert i mot at vi er i ferd med å få en ung generasjon innvandrere som føler seg på lik linje med andre norske ungdommer, og som mener at de har samme muligheter som norske ungdommer. Dette er kanskje det beste bevis på at integreringspolitikken ikke har slått feil likevel.
Men samtidig vet vi at det er store variasjoner blant minoritetsgruppene. Blant enkelte grupper er det fortsatt ekstremt høy arbeidsledighet, dårlige boforhold, og disse kommer dårligst ut på statistikken over sosiale forhold.
Dette gir særlig utslag i Oslo, hvor innvandrerbefolkningen er størst, og mest konsentrert. 17,8 prosent av befolkningen i hovedstaden er innvandrere, av disse er 13,5 prosent ikke-vestlige (Oslostatistikken 01.01.1999). Mer enn hvert fjerde barn i Osloskolen har minoritetsbakgrunn, hver femte i den videregående skolen er tospråklig.
Derfor må vi forsterke innsatsen overfor de gruppene som faller utenfor. Det er spesielt viktig å legge til rette for at barn og ungdom fra minoritetsgruppene ikke skal falle utenfor skole og arbeidsliv. Bedre bomiljø, opprustning av Oslo indre øst, styrking av skolefritidsordning og leksehjelp, og barnehagetilbud til alle er bare noen av tiltakene som må gjennomføres.
Gode fritids- og aktivitetstilbud for både norsk ungdom og innvandrerungdom likeså. Men dette har ikke Høyrebyrådet skjønt. I dag er nesten alle Oslos fritidsklubber nedlagt, og det finnes så å si ikke øvingslokaler for band. Hovedstaden har landets laveste dekning på idrettsanlegg, og det er et problem å få treningstid. Dette har ført til at mange av idrettslagene som har hatt de beste tilbudene for innvandrerungdom, har måttet avvise mange unger. Blant annet har Vålerenga og Skeid havnet i denne situasjonen.
Likevel er det altså mange positive utviklingstrekk blant barn og unge med minoritetsbakgrunn. Dette understreker at det er feil å stigmatisere store ungdomsgrupper på den måten Carl I. Hagen gjorde på FrPs landsmøte, og som han har gjort mange ganger før. Min oppfordring til Carl I. Hagen er at han nå må erkjenne at svært mange såkalte innvandrerungdommer er født og oppvokst her i landet - de regner seg som norske - men de har foreldre med en annen kulturbakgrunn. Som bystyrerepresentant for Arbeiderpartiet i Oslo, Saera Khan (21) sier: Vi er norske, men vi har en tilleggskompetanse.
Dette gjør at disse ungdommene i tillegg til å kjenne det norske samfunnet og det norske språket har med seg en annen kulturbakgrunn og -forståelse. Denne forståelsen burde vi heller sørge for å utnytte, i et stadig mer internasjonalisert samfunn, enn å gjøre et problem ut av.
