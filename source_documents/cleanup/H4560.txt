
6. oktober1999
Amund Kristoffersen
- Timetallet i kroppsøving må økes
- Statusrapporten om videregående opplæring etter 4 år med Reform-94 viser at reformen i stor grad har vært vellykket. Blant annet er elevenes omvalg, vandring på tvers og frafall kraftig redusert.
Men jeg vil med bakgrunn i Arbeiderpartietss merknad og min egen overbevisning ta opp ett forhold som bør oppfølges snarest. Timetallet i kroppsøving må økes, aller helst på alle årstrinn. Det sa stortingsrepresentant og medlem av sosialkomiteen, Asmund Kristoffersen da Stortinget i dag behandlet stortingsmeldingen om videregående opplæring.
Han viste til at i den generelle læreplandelen for skolen går det fram at opplevelse, praktiske ferdigheter og opplegg som kan gi positive og varige holdninger, skal vektlegges i undervisninga.
- Læreplanen for kroppsøving er en hyldest til aktivitet og glede der bl.a. kroppsøving skal få det sittende mennesket til å oppleve gleden ved å løsrive seg fra stive roller og faste rutiner. Undervisningen skal formidle den gode opplevelsen ved å drive trening gjennom idretter, dans og friluftsliv , og eleven skal få erfaringer, opplevelser og innsikt som gjør at vedkommende får lyst til å drive mosjon hele livet. Og ikke minst skal undervisningen motvirke helseproblemer som livsstilssykdommer og belastningslidelser.
I en slik målstyrt læreplan trenger en både tid og kunnskaper for å kunne nå læreplanens mål. I denne sammenhengen er forskjellen på 2 og 3 uketimer stor og kanskje avgjørende.
Jeg vet av lang erfaring fra undervisning at det ikke er lett å gi elevene grunnlag for varig interesse for trim og trening. Det kan en bare makte dersom elevene opplever gleden ved ulike former for fysisk aktivitet. Skolens oppgave blir økende ved at det gjennom seriøse forskningsrapporter dokumenteres synkende fysisk aktivitet. Jeg viser bl.a. til Gunnar Breviks rapport fra mai-98 Ungdoms fysiske aktivitet. To rapporter publisert av Landslaget fysisk fostring i skolen viser klart kroppsøvingsfagets negative utvikling etter Reform-94. Resultater fra disse undersøkelsene må vi ta på alvor!
Som representant med særlig ansvar for helsepolitikk må jeg understreke følgende:
Ca. 20 000 mennesker i Norge får kreft hvert år og antallet øker hvert år. Innpå 50 % av de som får kreft dør av kreftsykdom. I Norsk kreftplan konkluderes det med at ca. 40 % av krefttilfellene kan knyttes til uheldig kosthold og mangel på mosjon. Tenk om vi kunne påvirke ungdommenes mosjons- og kostholdsvaner så mye at en kunne unngå ca. 8000 krefttilfeller hvert år. I denne sammenheng vil jeg minne om at vi gjennom videregående skole når over 90 % av all ungdom.
