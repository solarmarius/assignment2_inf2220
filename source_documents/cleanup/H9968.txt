
Dato: 10. mars 2006
Formann i FrP, Carl I. Hagen
FrP sier ja til samarbeid om bedre eldreomsorg
Fremskrittspartiet har takket ja til invitasjonen fra KrF om tverrpolitisk samarbeid for å få til et felles løft for fremtidens eldreomsorg. - De eldre har blitt nedprioritert i altfor mange år, sier FrPs formann Carl I. Hagen.
Hagen sier Fremskrittspartiet ser positivt på et felles politisk løft for de eldre i samfunnet, og ønsker å bidra aktivt for at eldreomsorgen igjen blir satt på dagsorden.
- Vårt utgangspunkt i arbeidet vil være at det finansielle ansvaret overføres til Folketrygdsystemet og at dette administreres av lokale velferdskontorer. Vi vil også lovfeste de eldres rettigheter. Dette er den beste måten å bedre eldreomsorgen på, sier Hagen.
- FrP vil gå i konstruktive samtaler med de andre partiene for at eldre skal få trygg og god omsorg, uansett hvor i landet de eldre bor. Eldreomsorg har alltid vært et tema i valgkampene. Sist valgkamp hadde samtlige partier de eldre høyt på dagsorden. Da er det på tide at alle tar ansvar for en bedre eldreomsorg, sier Hagen.
