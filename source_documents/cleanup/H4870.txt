
30. april 2001
Thorbjørn Jagland
J@glandbrev
- Norges hovedanliggende i vårt Midtøstenarbeid er å hjelpe partene tilbake til forhandlingsbordet. For å få dette til er det nødvendig med en koordinert internasjonal opptreden, skriver Thorbjørn Jagland i Jaglandbrev 30. april 2001.
Lørdag kom jeg tilbake fra New York, der vi har vært samlet i den såkalte Michell-komiteen, som ble oppnevnt av FNs generalsekretær og USAs president for å undersøke årsakene til volden i Midtøsten og komme med anbefalinger til hvordan partene skal komme seg ut av sin situasjon. Vår jobb har denne gangen vært å fullføre dette arbeidet. Både fra palestinerne og fra israelerne har hovedbudskapet vært at manglende overholdelse av Oslo-avtalen er årsaken til utbruddet av den nye intifadaen.
Grunnlaget for Oslo-avtalen var en erkjennelse av at Israels trygghet avhenger av palestinernes frihet. Palestinernes frihet er med andre ord selve grunnlaget for israelernes sikkerhet, en sikkerhet det må garanteres for overfor Israel. Med dette utgangspunktet anerkjente partene hverandre og hverandres ståsted. Gjennom Oslo-avtalen ble partene enige om å avstå fra vold og om å forhandle om en endelig fredsavtale.
Den siste tiden har det framkommet kritikk av våre reaksjoner i forhold til utviklingen i Midtøsten.
Anklagene har gått ut på at norske myndigheter er unnvikende og tildels haleheng til USA. Dette medfører selvfølgelig ikke riktighet. Man skal være klar over at Norge har en tyngre rolle enn noen gang i Midtøsten, en rolle som forhindrer oss fra å delta i kappløpet om raskest mulig reaksjoner med sterkest mulig fordømmelse. Lørdag etter hjemkomst møtte jeg den palestinske minister for internasjonalt samarbeid, Nabil Shaat, til en arbeidslunsj i Oslo. Nabil Shaat bekreftet det nære forholdet mellom Norge og Palestina, han støtter vår holdning til vår diplomatiske linje."Vi vet hvor Norge har sitt hjerte, og landet forsøker å hjelpe oss utenfor offentligheten. Men det er mange andre land som kunne kritisere Israel langt mer enn det de gjør," sa Shaat etter møtet.
Norges hovedanliggende i vårt Midtøstenarbeid er å hjelpe partene tilbake til forhandlingsbordet. For å få dette til er det nødvendig med en koordinert internasjonal opptreden. I dette bildet kommer man selvsagt heller ikke utenom våre internasjonale partnere EU, USA, Russland og FN. Videre leder Norge giverlandskomiteen for de palestinske områdene. Norge er et av fem medlemmer i den foran-nevnte Michell-komiteen. Norge er medlem av FNs sikkerhetsråd og Arbeiderpartiet leder Sosialistinternasjonalens Midtøstenkomitè. Dette er internasjonalt viktige, demokrati-byggende og allianse-skapende arenaer.
Solidaritetsinstinktet i Arbeiderbevegelsen er sterk. Israel er den desidert overlegne part i konflikten, Israel er okkupanten og Palestina er okkupert. Vi står ovenfor en konflikt der den sterke part tyr til midler som i enkelte situasjoner er uforholdsmessige og sterkt overdrevne. Vi aksepterer ikke at Israel påberoper seg å være i en helt spesiell sikkerhetssituasjon som gjør at grunnleggende menneskerettigheter ikke kan aksepteres. Det er ingen generell uenighet i Arbeiderpartiet om denne analysen.
Prinsippene i Norges Midtøsten-politikk kan det heller ikke såes tvil om. For å ta historien kronologisk må vi begynne med FNs delingsresolusjon av 1947. Her gav vi vår prinsippielle tilslutning til at Israel har rett til egen stat og at palestinerne her rett til å danne sin stat på Vestbredden og i Gaza. Etter norsk syn er de områder som ble okkupert av Israel i 1967 og senere, å betrakte som okkuperte områder i forhold til folkeretten. Disse områdene må leveres tilbake og danne grunnlaget for en palestinsk stat. Det vil være opp til partene å eventuelt foreta grensejusteringer eller bytte av land.
Den israelske bosettingen er derfor etter folkeretten ulovlig. Det er hevet over enhver tvil at den israelske bosettingspolitikken representerer en viktig hindring for en varig fredsløsning. Norge anser Øst-Jerusalem som okkupert område, og har gått imot ethvert forsøk på å endre Jerusalems status. Vi har selvfølgelig også støttet palestinernes suverenitet over naturressurser både til vanns og til lands i de okkuperte områder, samtidig med at vi har bedt israelerne til ikke å utnytte eller bidra til å skade naturressursene i disse områdene.
Norge anser de stadige avstegningene av Vestbredden og Gaza for å være ødeleggende for utviklingen av den palestinske økonomien og det palestinske samfunnet. Stegningene anses også å undergrave viljen til å skape fred på palestinsk side og kan derfor ikke sies å være i israelernes egen interesse. Det er av største viktighet at Israel overfører de skatter og avgifter som Israel har innkrevet på vegne av palestinske myndigheter.
Jeg forstår derfor folks frustrasjon. Veldig mange har gode førstehåndskunnskaper om situasjonen for palestinerne og på hvilken måte denne har forverret seg gjennom den siste tiden. Men ikke alle har den samme rollen å spille som vi har. Politikk handler om å vekte møtet mellom prinsipper og idealer og realpolitiske muligheter. Jeg er overbevist om at vi gjør klokt i å ta vare på begge elementene.
