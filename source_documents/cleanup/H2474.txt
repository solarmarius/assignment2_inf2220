
Fredag 11. mars 1994
KrF-leder Kjell Magne Bondevik:
BLASFEMIPARAGRAFEN STÅR IKKE I
MOTSETNING TIL YTRINGSFRIHETEN
-Man kan ikke bruke Rushdie-saken som et argument for å oppheve blasfemi-paragrafen i straffeloven, slik et utvalg nå har foreslått overfor kulturdepartementet. Blasfemiparagrafen er viktig for å verne om respekten for menneskers tro og religionsutøvelse. Det sier lederen for Kristelig Folkeparti, Kjell Magne Bondevik.
-Rushdie-saken viser snarere at blasfemi-paragrafen ikke er til hinder for ytringsfriheten. Boka "Sataniske vers" kom jo ut også på norsk, til tross for protestene fra muslimer i Norge. Selv om blasfemi-paragrafen på mange måter er en "sovende" lov, har den en viktig preventiv virkning, sier Kjell Magne Bondevik. Han sier at dersom paragrafen oppheves, er det fare for at spekulative og kommersielle interesser vil finne seg et marked i enda grovere angrep på menneskers religiøse tro. Det vil bety en forflating av vår kultur, og at respekten for det hellige svekkes.
Bondevik minner om at det også finnes andre lover som legger begrensninger på ytringsfriheten.
-Folk er blitt dømt for uttalelser om såvel raser som seksuell legning, men ingen er blitt dømt for blasfemi ennå. Dersom blasfemi-paragrafen er en "trussel" mot ytrings-friheten, er disse paragrafene enda større "trusler" mot den, sier Bondevik, som mener forslaget viser hvor uheldig det er å foreslå lovendringer i kjølvannet av en opphisset debatt.
-Mitt standpunkt er at slike lover ikke er i strid med ytringsfriheten, men at de er et vern mot misbruk av denne friheten, sier Kjell Magne Bondevik, som ikke tror at departementet vil fremme et slikt forslag.
-Skjer det, regner jeg med at det vil bli kontant avvist i Stortinget, sier han.
