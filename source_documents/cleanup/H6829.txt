
1.3.2003
Venstres landsstyre
-WTO-forhandlingene må sikre et fortsatt norsk landbruk
De pågående forhandlingene i WTO kan stille norsk landbruk overfor store utfordringer. For Venstres landsstyre er det avgjørende at det blir en endelig forhandlingsløsning som gjør at vi kan opprettholde et desentralisert norsk landbruk i hele landet.
Skissen til forhandlingsløsning som ble framlagt fra WTO-administrasjonen 12. februar innebærer i realiteten en avvikling av norsk landbruk i løpet av en femårsperiode, og kan ikke aksepteres. En slik løsning innebærer også at det er de store matvareproduserende land som USA, Australia og New Zealand ­ land med et sterkt industrialisert landbruk ­ som vil være totalt dominerende på verdensmarkedet for handel med matvarer.
Venstres landsstyre støtter det initiativ som Norge og en rekke andre land la fram i Geneve fredag kveld som skisserer en såkalt Uruguay-formel som et utgangspunkt for de videre forhandlingene. Dette forslaget innebærer en moderat reduksjon av tollsatser for landbruksvarer om lag på det nivå Norge og EU har forpliktet seg til i sine posisjonspapirer. Også dette vil stille norsk landbruk overfor utfordringer, men det innebærer at vi fortsatt har nasjonal frihet til å drive en aktiv landbrukspolitikk. Det vil være avgjørende for at vi også i framtiden skal ha levedyktige lokalsamfunn i hele landet.
Venstres landsstyre uttrykker full støtte til den linje den norske regjeringen har lagt seg på, og som har bred støtte både i Stortinget og i bøndenes organisasjoner. Venstres landsstyre forventer at regjeringen søker allianser med andre land for å få til en løsning som både gagner norsk landbruk og en mer rettferdig verdenshandel.
