
21. mai 2001
Pressemelding fra Valgerd Svarstad Haugland og Jon Lilletun
KrF med tiltakspakke for nyskaping - IKT som motor:
Gründersparing med skattefradrag
- Kristelig Folkeparti ønsker å innføre en "gründersparing med skattefradrag" etter modell fra BSU-ordningen. Det vil gi unge gründere mulighet til å spare til etablering av egen virksomhet. Oppspart kapital skal også kunne investeres i andre nyetablerte bedrifter, uten at en mister skattefordelen. Det uttaler KrF-leder Valgerd Svarstad Haugland og KrFs næringspolitiske talsperson, Jon Lilletun.
Samfunnet være tydeligere på verdien av å etablere egen virksomhet. Gjennom "gründersparing med skattefradrag" vil KrF stimulere til dette. Ikke minst utdanningssystemet, fra grunnskole til høyskole, har en viktig rolle til å motivere og tilføre nødvendig kompetanse til personer som ønsker å starte egen virksomhet. Skolen må fokusere mer på å utdanne arbeidsskapere enn arbeidstakere.
Undersøkelser viser at blant de elevene som opplever entreprenørprosjekt i skolen blir det langt flere gründere og bedriftsetablerere. KrF vil sikre at alle elver i ungdomsskolen gis tilbud om å få være med på et bedriftsetablerer/gründer-prosjekt, og at SND utvikler et eget program med fokus på gründervirksomhet og entreprenørskap.
- Det er et stort behov for omstilling og nyskaping i norsk næringsliv. Forskning er en nøkkel for å få det til. KrF vil lovfeste en ordning der bedrifter skal være garantert en gitt finansieringsandel av kostnadene for nærmere definerte FoU-prosjekter. Det er viktig for å øke næringslivets forskningsinnsats og for at Norges FoU-innsats skal komme opp på OECD-nivå, uttaler Svarstad Haugland og Lilletun.
- Skjemaveldet er et stort problem for mange små og mellomstore bedrifter. Arbeidet med "Et enklere Norge" har stoppet opp under Ap-regjeringen. Det offentlige må ta i bruk løsninger som gjør at bedriftene slipper å gi den samme opplysning til det offentlige mer enn en gang. KrF vil også at alle lover og forskrifter som berører næringslivet samles i en felles database, og at bare lover og forskrifter som er oppført i databasen har gyldighet.
- Mange gründere med interessante forretningsideer får ikke tilgang på nødvendig risikokapital for å kunne sette ideene sine ut i livet og etablere en virksomhet. KrF vil utrede ulike skatteincentiver for private investorer som bidrar med risikokapital til nyetablerere, sier Svarstad Haugland og Lilletun
