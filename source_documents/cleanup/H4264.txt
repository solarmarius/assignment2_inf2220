
torsdag 4. mars 1999 17:36:59
---------
Interpellasjon om regelverket for lekdommere
Venstres justispolitiske talsmann, Harald Hove, har i dag levert inn en interpellasjon til Justisministeren der han ber om Justisministerens syn på om dagens praksis med å velge ut lekdommere er tilfredsstillende.
Bakgrunnen for interpellasjonen er de siste dagers dokumentasjon på at svært mange lekdommere er rekruttert fra medlemmer i kommunestyrene, herunder ordførere, og for øvrig fra partienes valglister ved kommunevalgene. I tillegg har det vist seg at en politisk organisasjon har tilskrevet de lekdommere de oppfatter som "sine" og oppfordret dem til å dømme strengere i enkelte sakstyper.
Harald Hove spør i interpellasjonen om Justisministeren mener dagens praksis med hensyn til å velge ut lekdommere er tilfredsstillende, hva som kan gjøres for å hindre at bestemte grupper eller partier påvirker lekdommere i en bestemt retning, og om dagens regler om hvem som er utelukket fra å kunne fungere som lekdommere er tilfredsstillende.
Stortinget, 2. mars 1999
Stortingets President
Interpellasjon fra representanten Harald Hove:
Lekdommere har en meget viktig rolle i rettspleien som meddommere i by-, herreds- og lagmannsrettene. Det er kommunestyrene som velger ut lekdommerne. TV2 har dokumentert at svært mange av lekdommerne er rekruttert fra medlemmer i kommunestyrene, herunder ordførere, og for øvrig fra partienes valglister ved kommunevalgene. Det viser seg også at flere stortingsrepresentanter er på listene over lekdommere. En politisk organisasjon har også tilskrevet de lekdommere de oppfatter som "sine" og oppfordret dem til å dømme strengere i enkelte sakstyper. Mener Justisministeren at dagens praksis med hensyn til å velge ut lekdommere er tilfredsstillende? Hva kan gjøres for å hindre at bestemte grupper eller partier påvirker lekdommere i en bestemt retning? Er dagens regler om hvem som er utelukket fra å kunne fungere som lekdommere tilfredsstillende?
