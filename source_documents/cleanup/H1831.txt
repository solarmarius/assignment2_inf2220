
Tirsdag 6. oktober 1992
Stortingsrepresentant Eleonore Bjartveit (KrF):
SVEKKET ØKONOMI FOR BARNEFAMILIENE
Barnefamiliene er blant dem som har aller vanskeligst økonomi, og forslaget til statsbudsjett som regjeringen har lagt fram, vil forverre dette ytterligere. Det sier stortingsrepresentant Eleonore Bjartveit (KrF, Oslo).
Regjeringen fastholder barnetrygden på dagens nivå. Med en prisstigning vil dette innebære at man får mindre for pengene. Når budsjettet i tillegg varsler økt pris på grunn av reduserte subsidier, er det ikke vanskelig å se at barnefamilienes økonomi svekkes ytterligere. Dette vil KrF se nærmere på, lover Eleonore Bjartveit.
Hun mener det er positivt at familievernet styrkes slik at det kan bli et jevnere tilbud over hele landet.
-Familievernet må nå settes i stand til å ivareta foreldremekling etter den nye ekteskapsloven. Men dette må ikke skje på bekostning av de oppgaver familievernet utfører idag, med rådgivning og hjelp til familier som er i krise, uten at det foreligger en meklingssituasjon. Denne typen forebyggende arbeid er idag sterkt etterspurt, og må ikke bli redusert på grunn av nye oppgaver med mekling. Det vil være slett familiepolitikk og meget dårlig samfunnsøkonomi, sier Eleonore Bjartveit.
