
Tirsdag 15. juni 1993
Stortingsrepresentant Jon Lilletun (KrF):
NEI TIL SKOLESTART FOR 6-ÅRINGER
-Fra Kristelig Folkepartis side er vi sterkt uenige med Arbeiderpartiet og Høyre når de nå vil innføre skolestart for 6-åringer fra 1996. Et vedtak om dette vil ha mange betenke-lige sider knyttet til seg, særlig siden partiene ikke er enige om hvor lang skoletida skal være. Det sa stortingsrepresentant Jon Lilletun da Stortinget tirsdag behandlet innstillingen fra Kirke- og undervisningskomiteen om skolestart for 6-åringer.
Jon Lilletun minnet om at mens Høyre vil beholde 9 års skolegang, vil Arbeiderpartiet ha ti års skolegang. Denne uenigheten er i seg selv et godt argument mot å vedta dette nå, sa Lilletun, som understreket at Kristelig Folkeparti ønsker at 7 år fremdeles skal være skolestartalder for norske barn.
-Jeg synes det er et paradoks at det eneste flertallet i komiteen er enige om når det gjelder denne saken, er et årstall for innføringen av skolestart for 6-åringer. Noen helhetlig skolereform er det ikke enighet om, slo Jon Lilletun fast. KrFs skolepolitiske talsmann sa også at han nærer en sterk frykt for de sosiale konsekvensene av et slikt vedtak, dersom ikke flertallet kan klare å samle seg om varigheten av grunnskolen.
