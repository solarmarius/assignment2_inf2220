
29. august 2003
KrF
Om KrFs behandling av Medhaugsaken
- Jeg har blitt beskyldt for forhåndsdømming i Medhaugsaken. Overfor Jan Birger Medhaug og øvrige som har oppfattet meg slik, vil jeg beklage det, slik jeg har gjort tidligere, sier Valgerd Svarstad Haugland.
Det er et viktig prinsipp at enhver er uskyldig inntil det motsatte er bevist. Jeg har ikke på noe tidspunkt i behandlingen av Medhaugsaken ønsket å uttale meg om eller ta stilling til skyldspørsmålet i saken. Det har hele veien vært en sak for domstolene, ikke for Kristelig Folkeparti.
Statsadvokaten i Rogaland besluttet onsdag 27. august å henlegge voldtektsanmeldelsen mot Jan Birger Medhaug, med begrunnelsen "henleggelse som intet straffbart forhold". Jeg uttalte samme dag at Medhaug dermed er å betrakte som renvasket. Det er nå opp til Rogaland Kristelig Folkeparti å vurdere hva som videre skal skje med Medhaugs posisjon i fylkespartiet.
Rogaland KrF har fattet sine beslutninger med utgangspunkt i partiets retningslinjer i overgrepssaker. Disse søker å ta hensyn til både den som hevder seg utsatt for et overgrep og den som anmeldes for overgrep. Denne balansegangen har vært viktig for meg å kommunisere. I saker som dette må partiet ta hensyn til begge parter. Den som anmelder må tas på alvor.
I kjølvannet av Medhaugsaken er det reist en debatt om KrFs retningslinjer i overgrepssaker. KrFs landsstyre skal vurdere disse nærmere i november. KrF vil gå grundig inn i de prinsipielle sidene ved dette, og i forkant ha et eget utvalg til å forberede behandlingen. Dette utvalget vil bestå av representanter som har erfaring fra saker som omhandler overgrep, juridisk kompetanse og personer fra partiet.
