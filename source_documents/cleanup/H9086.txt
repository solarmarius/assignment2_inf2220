
Uttalelse vedtatt av Senterpartiets landsmøte i Kristiansand 11. mars 2005:
Sp
Senterpartiet krever økt kystsikkerhet
Havariet av tankskipet "Fjord Champion" i Søgne-skjærgården har på nytt avdekket store mangler i myndighetenes beredskap mot skipsulykker langs kysten. Det er uakseptabelt at skip i drift må vente i 15 timer på assistanse fra slepebåt. Dermed settes både menneskeliv og et sårbart kystområde i fare.
Skipstrafikken i norske farevann er ventet å øke i årene framover. En endring i trafikkbildet, blant annet knyttet til transport av olje og gass, øker faren for ulykker og forutsetter en sterkere satsing på forebyggende tiltak.
Senterpartiet mener det haster å bedre sikkerheten langs kysten gjennom:
· Tilstrekkelig tilgang på kvalifisert slepekapasitet.
· Bedre overvåking og kontroll av trafikken gjennom bruk av AIS-systemet.
· Etablering av faste seilingsleder i tilstrekkelig avstand fra kysten og fiskeområder, med en avstand på minst 30 nautiske mil ut fra kysten.
· Merking av trafikkleder innenskjærs med trafikkseparasjonssoner der viktige fiskeri-, havbruks- og friluftsområder blir særlig ivaretatt.
· Etablering av egne seilingsleder for transport som representerer særlig miljørisiko.
· En utbedring av farledene for å hindre grunnstøting og gi bedre framkommeligheten.
· Bedre samordning av innsatsen mellom ansvarlige departementer og organer gjennom å etablere et eget kontaktforum for kystsikkerhet og beredskap.
· Intensivering av arbeidet med å utarbeide elektroniske sjøkart og papirkart basert på moderne målinger.
· Oppgradering av fyrbelysningen inn til viktige foredlingsanlegg.
· At den sivile og militære beredskapen langs kysten samordnes.
· Å gi Kystvakta ressurser til å ivareta sin rolle som myndighetsutøver til havs. Det skal være maksimum 5 timers respons- og assistansetid.
· En styrking av mobiltelefondekningen langs kysten.
Flere alvorlige hendelser de senere årene har vist at sårbare kystområder står i fare for ubotelig skade dersom myndighetene ikke intensiverer arbeidet med å bedre beredskapen og sikkerheten langs kysten. Senterpartiet mener det er nødvendig å iverksette tiltak både på kort og lang sikt for å ivareta sikkerheten i norsk og internasjonalt farvann.
