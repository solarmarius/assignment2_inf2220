
1/11-01
Stortingsrepresentantene Per Sandberg og Ulf Erik Knudsen (FrP)
Fremskrittspartiet vil styrke idrett og aktiviteter for barn og unge
Stortingsrepresentantene Per Sandberg og Ulf Erik Knudsen fra Fremskrittspartiet har i dag fremmet et privat forslag i Stortinget om endringer i den nåværende fordelingsnøkkel av overskuddet fra Norsk Tipping AS (tippemiddelnøkkelen).
Forslaget går ut på at dagens tredeling av tippemidlene (idrett, kultur og forskning) nå skal deles i to slik at støtten til forskning ikke lenger skal tas fra tippemidlene, men over statsbudsjettet. Forslaget innebærer en betydelig styrking av idretten og av frivillige organisasjoner innen kulturlivet. - Fremskrittspartiet mener at en slik omlegging av fordelingen av tippemidlene vil medføre et stort løft for satsningen på barn- og unge både innen idretten og kulturlivet generelt, uttaler Per Sandberg og Ulf Erik Knudsen i en kommentar.
- Vi tror at det er riktig at forskningsmidlene blir bevilget der hvor de bør bevilges fra, statsbudsjettet, fordi Norge uansett må gjøre en offensiv på forskningsfronten i de kommende år, sier Sandberg og Knudsen.
- De økte midler til idretten og kulturen skal benyttes til tiltak som kommer barn- og unge til gode som for eksempel økt satsing på bygging av flerbrukshaller og tilskudd til kulturaktiviteter som aktiviserer barn- og unge, uttaler Per Sandberg og Ulf Erik Knudsen.
