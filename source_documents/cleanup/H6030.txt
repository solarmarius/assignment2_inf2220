
Stortinget, 17. juni 2002
Høyre
Michael Momyr
Jordbruksavtale for et fremtidsrettet landbruk
- Stortinget behandlet i går forslaget til jordbruksavtale, og Regjeringen sikres flertall for den fremforhandlede avtalen mellom Staten og Bondelaget. Dette er en avtale som sikrer jordbruket stabile rammevilkår og den representerer en satsing for å gjenreise heltids- og den frie bonden, sier stortingsrepresentant, Michael Momyr.
Avtalen har en samlet ramme på 750 millioner kroner medregnet inntektsverdien av økt skattefradrag, og en netto ramme på 450 millioner kroner. Målprisene økes med 475 millioner kroner og bevilgningene over statsbudsjettet reduseres med 135 millioner kroner. I tillegg vil regjeringen foreslå en utvidet skatteordning for jordbruket med en inntektsvirkning på 300 millioner på årsbasis. Denne vil bli gjort delvis gjeldende fra og med år 2002. Avtalen er beregnet å gi en inntektsøkning pr. årsverk på 10.700 kroner.
En viktig del av jordbruksavtalen er de grep som tas for å gi bøndene større råderett og armslag for å organisere driften på nye og moderne måter. Avtalen gir rom for nytekning som dannelse av "fjøsselskaper" eller "bonde-AS", hvor flere bønder og eiere kan gå sammen og danne mer robuste og moderne driftsenheter. Det tas i det hele tatt grep for å myke opp en svært gjennomregulert næring. Dette har lenge vært viktig for Høyre.
Vilkårene for samdrift forbedres i jordbruksavtalen. Her anbefales en økning fra dagens øvre grense på 500 000 l. melk, til 750 000 l. Dagens krav om maksimalt 8 km. avstand mellom samdriftsbruk er hevet til 15 km. Kvotegrensen for enkeltbruk ved kjøp av melkekvote er 225 000 l. Ved kvotehandel skal 70% av kvoten for salg selges til staten for kr. 3,50 pr. l. 30% av kvoten kan selges fritt innenfor fylkesgrensene til fri pris. Dette bidrar til større fleksibilitet og smidighet overfor melkebøndene.
