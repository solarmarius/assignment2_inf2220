
22.09.02
Venstre
Stopp Sellafield-utslippene!
Britiske myndigheter manner seg om dagen opp til å behandle fornyet utslippstillatelse ved atomavfallgjenvinningsanlegget Sellafield. Venstres krav er like enkelt som virkeligheten rundt anlegget er brutal: Sellafield-utslippene må stoppes!
Sellafield skal den siste tiden ha tømt avfallstankene sine med det radioaktive stoffet tecnesium 99. Storskala-utslippet kommer som en direkte følge av ledelsens frykt for at utslippsadgangen i fremtiden begrenses gjennom den kommende politiske behandlingen.
Det tar 2-3 år før de forurensende utslippene, som flyter på havoverflaten, når oss i Norge. Spor av tecnesium 99 er alt å finne så langt nord som i Barentshavet. Med en halveringstid på over 200 000 år vet vi at utslippet nå, sammen med de gjennom de siste årene, vil komme i tillegg til den radioaktiviteten som måles nå. Det er ikke et gyldig argument for videre utslipp at verdiene så langt ligger under det som anses som helseskadelig for mennesker. Føre-var-prinsippet må følges opp!
Venstre er tilfreds med Samarbeidsregjeringens håndtering av Sellafield-saken. Nå er det nødvendig at vi, gjennom regjeringssamarbeid, tverrpolitisk samarbeid og henstillinger til norsk opinion, maksimerer trykket mot britiske myndigheterfor å påvirke deres avgjørelser slik at Sellafield-utslippene stoppes.
