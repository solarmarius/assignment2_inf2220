
22.05.02
Vegard Martinsen, (DLF)
Hvordan det ikke bør gjøres
Mange boligeiere som leier tomt blir i disse dager informert om at tomtefesteleien skal økes kraftig. Noen får en økning i årsleien fra noen hundre kroner og opp til kanskje 30 000 kroner. Dette skjer etter at regjeringen har fjernet prisreguleringene på tomtefesteleien,
Dette er et skoleeksempel på hvordan privatisering/innføring av markedspriser ikke skal gjøres. Man fristes til å tro at dette er gjort på denne måten for å bringe hele ideen om markedspris i miskreditt.
Selvsagt bør alle statlige reguleringer av alle typer priser fjernes, men det må gjøres på fornuftige måter. Man kan ikke fra en dag til den neste pålegge folk økninger i husleie på opptil flere titusen prosent!
Det er selvsagt riktig at noen som har festet tomter har sluppet unna med en svært lav leie i kanskje 20 til 30 år, men dette rettferdiggjør ikke at leien over natten kan økes fra kr 100 til kr 30 000 per år.
Det man bør gjøre ved slike innføringer av markedspris er for eksempel å si at "markedspris innføres om 10 år - vi antar at markedsprisen er kr 30 000, og vi vil foreta en jevn økning av leien fra dagens nivå og opp til markedsprisen i de 10 årene frem til da".
Problemet er forårsaket av at staten i det hele tatt begynte å regulerer priser, og den fulle løsning kommer når all prisdannelse er helt ute av statens hender. Men overgangen må skje på en nennsom måte.
