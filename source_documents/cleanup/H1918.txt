
Torsdag 14. mai 1992
Kåre Gjønnes (KrF) om skaperverket:
FORVALTERANSVARET FORPLIKTER
Stortingsrepresentant Kåre Gjønnes, parlamentarisk leder for Kristelig Folkeparti, tok utgangspunkt i Bibelens skapelsesberetning under sitt innlegg i interpellasjons-debatten i Stortinget torsdag, der tiltak for å redusere ozonødeleggende utslipp sto på dagsorden. Kåre Gjønnes minnet blant annet om at ifølge skapelsesberetningen var mennesket det siste i skaperveket som ble satt inn i helheten.
-Mennesket er unikt i skaperverket, men uten natur, miljø og ressurser har det ingen mulighet for å eksistere på denne kloden. Mennesket ble ikke skapt før det fantes en ramme rundt det for dets eksistens. Mennesket fikk forvalteransvar for skaperverket, og svikter det dette, er eksistensgrunnlaget borte, slo Kåre Gjønnes fast i sitt innlegg.
Kåre Gjønnes beklaget at Norge ikke er "pådriver nr. 1" når det gjelder å finne løsninger på de miljøpolitiske problemene som er oppstått som en følge av et uforsvarlig forbruk av ressurser.
-Derfor er det gledelig å registrere at andre land tar ansvar gjennom klare mål-settinger og stramme tidsrammer. Dette gir håp om at samlet innsats skal gi målbare resultater, sa Kåre Gjønnes.
KrFs parlamentarisk leder håpet debatter som denne også kunne gi saklig informasjon ut til almenheten.
-Miljødebatten skades når noen går ut med overdrevne påstander og teorier som ikke har vitenskaplig belegg. Både blant politikere og andre finner man ofte en sammen-blanding av "drivgasser", ozonnedbrytende gasser og andre miljøproblemer som viser at det er behov for mer informasjon, sa Kåre Gjønnes. Han advarte mot at store industriland benytter seg av uenigheten mellom forskere til å avstå fra ambisiøse miljømål og aktive mottiltak, og anbefalte "føre var"-prinsippet.
-I det øyeblikk skadene er påvist slik at ingen diskusjon er mulig for forskere eller politikere lenger, er det enten så kostbart å reparere eller reversere prosessen at det knapt er mulig av den grunn, eller det er allerede for sent å gjøre noe for å unngå at langtids-virkningene blir katastrofale, konkluderte Kåre Gjønnes sitt innlegg i interpellasjons-debatten i Stortinget torsdag.
