
Dato: 09. februar 2005
Stortingsrepresentant Siv Jensen (FrP)
Håpløst Ap-krav om kjønnskvotering
Siv Jensen (FrP) mener Aps krav om 50 % kvinner i en eventuell ny sosialistregjering etter valget er "håpløst". - Vi kan ikke ha det slik at landets viktigste politiske verv skal avgjøres av kjønn fremfor erfaring, kompetanse og kunnskap, sier Jensen.
Det er Dagsavisen i dag som melder at Aps stortingsrepresentant Karita Bekkemellem Orheim varsler krav om 50 % kvinnelige statsråder i en eventuell ny sosialistregjering. FrPs nestformann, Siv Jensen, rister oppgitt på hodet av forslaget.
Økt politikerforakt
- Dersom det skal bli slik at folk flest vil oppfatte det som om at landets fremste politiske verv nærmest utelukkende skal besettes på bakgrunn av enkeltindividers kjønn fremfor kompetanse vil selvsagt dette bidra til ytterligere økt politikerforakt. At Ap ønsker å innføre en slik type rigide kvoteringskrav i egne organer er jo opp til de, men jeg finner det riktig å rope et varsko dersom forvaltningen og styringen av landet skal foretas etter samme kriterier. Det vil føre helt galt av sted, sier hun.
Jensen legger avslutningsvis også til at dette antakeligvis bare er et lite eksempel på hvilken "styringskåthet" en ny sosialistregjering vil legge opp til dersom de vinner valget til høsten.
