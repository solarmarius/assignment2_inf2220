
10.05.99
Øystein Djupedal, SVs finanspolitiske talsmann:
Sosialistisk Venstrepartis Pressetjeneste
Stortinget
- BUDSJETT UTEN POLITISKE AMBISJONER
- Kommunene må fortsatt kutte på tilbudet til barn og unge, og det gjøres ingenting for å hindre økt arbeidsledighet, mener Øystein Djupedal, finanspolitiske talsmann i SV.
-Kommunene har advart kraftig om at den svake kommuneøkonomien har gjort at de må kutte på tilbud for barn og unge for å få utløst øremerkede tilskudd til eldre og psykiatri. Regjeringens forslag til opplegg for kommuneøkonomien viser at de ikke tar kommunene på alvor. SV kommer til å legge fram et opplegg med rom for styrket kommuneøkonomi, uttaler Djupedal.
- Regjeringen følger endelig opp løftet om etiske og miljømessige standarder for oljefondets investeringer, men ambisjonsnivået er komisk. Det er oppsiktsvekkende at regjeringen har trengt to år på å finne ut at fondet ikke skal investere i tobakksproduksjon, og at bare en milliard av fondet skal operere etter internasjonalt anerkjente miljøstandarder, konstaterer Djupedal. Han sier at SV vil forfølge saken, og legge fram mer ambisiøse forslag.
- Tilsvarende sertifikater som regjeringen har funnet fram til når det gjelder miljø finnes også når det gjelder arbeidstakerrettigheter, hevder Djupedal.
- SV har presset på overfor regjeringen om å innse at ledigheten kommer til å øke. Det er derfor gledelig at regjeringen nå innser dette ved å oppjustere anslagene. Men regjeringen kan ikke nøye seg med å øke posten for utbetaling av dagpenger. Det trengs tiltaksplasser og en offensiv for å sette i gang nye aktiviteter, særlig innen byggebransjen, sier Djupedal.
-Sentrumsregjeringen klarer heller ikke å styre unna kutt på bistandsbudsjettet. Langsiktige tiltak i Afrika må være med å betale for flyktninghjelpen til Kosovo, avslutter Djupedal.
