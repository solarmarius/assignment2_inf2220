
Tirsdag 31. august 1993
KrF-nestleder Valgerd Svarstad Haugland:
-Ny betalingsordning gir tilfeldig rus-omsorg
-Signaler fra institusjonene tyder på at den nye ordningen der kommunen skal være med å betale for behandling av rusmisbrukere i institusjoner, undergraver den enkeltes rettssikkerhet. En del kommuner ser ut til å vegre seg for å garantere for et institusjonsopphold selvom behovet klart er tilstede. Dette betyr at den nye betalings-ordningen ikke fungerer etter intensjonene. Departementet bør derfor ta dette opp til ny vurdering slik at ikke behandlingstrengende mennesker blir skadelidende. Det sier Kristelig Folkepartis nestleder Valgerd Svarstad Haugland, som nå har skrevet brev til sosialministeren om dette.
Hun forteller at den nye sosialtjensteloven av 13. desember 1991, som trådte i kraft 1. januar i år, gir kommunene økt økonomisk ansvar for de av sine innbyggere som trenger opphold i institusjon i forbindelse med rusmiddelmisbruk. I motsetning til tidligere skal nå kommunen være med å finansiere oppholdet i kurhjem, mens det er fylkeskommunen som har ansvar for å drive institusjonene og opprettholde et visst antall plasser.
-Mye tyder på at denne endrede økonomiske ansvardelingen i realiteten blir et rettsikkerhetsproblem for den enkelte som trenger en plass, og ikke en forbedring. Nå må den enkelte først utredes for behandling eller liknende i institusjonen, så må kommunen søkes om betalingsgaranti. Og sier kommunen da nei, så må rusmisbrukeren gå ut av køen for å få behandlingsplass og istedet klage til fylkesmannen over vedtaket i sosialstyret. På denne måten forsvinner anledningen til behandling mens motivasjonen var der, og institusjonene bruker mye penger på utredning av pasienter de aldri får til behandling, sier hun.
Kristelig Folkeparti har derfor skrevet et brev til sosialdepartementet ved statsråd Grete Knudsen og bedt om at finansieringsordningen tas opp til ny vurdering, sier Valgerd Svarstad Haugland, som også er Kristelig Folkpartis førstekandidat i Akershus.
Hun forteller at hun kjenner til eksempler der den behandlingstrengende har vært til utredning ved behandlingsinstitusjonen, etter en faglig vurdering er man kommet til at personen bør få behandling, vedkommende søker om permisjon fra jobben, det klargjøres for mottak på institusjonen, og så sier kommunen nei.
-Dette er å gjøre urett mot den enkelte som har søkt hjelp. Når det er gått så langt i prosessen, så har den enkelte en berettiget forventning om å få hjelp. Slik jeg ser det, grenser dette til et rettsikkerhetsproblem for den enkelte samtidig som det offentlige totalt sett overforbruker ressurser fordi en enkelt kommune har behov for å spare, uttaler Valgerd Svarstad Haugland, nestleder i Kristelig Folkeparti og stortingskandidat i Akershus.
