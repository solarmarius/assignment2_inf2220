
Dato: 22. februar 2005
FREMSKRITTSPARTIETS STORTINGSGRUPPE
- Løgn om FrP-kommuner
Stortingsrepresentant Per Sandberg (FrP) reagerer med avsky og stor frustrasjon på Nationens påstand om at FrPs 13 ordførerkommuner er omgitt av økonomisk trøbbel, uansvarlig pengebruk og manglende kontroll. - Dette har ikke rot i virkeligheten og vi krever at Nationen gjennomgår sine påstander og kommer med en unnskyldning, sier en forbannet Per Sandberg.
Regnskapsåret for 2004 er først avsluttet i dag og det er derfor primært regnskapet for 2003 som ligger til grunn for Robek- listen, et regnskapsår hvor ikke FrP satt ved styringen og derfor heller ikke kan klandres. Effektene av Fremskrittspartiets inntreden i ordførersetene vil derfor først vise seg i april/mai når regnskapene og budsjettene godkjennes, sier en oppgitt Sandberg.
Fremskrittspartiet tok i 2003 over ordførermakten i 12 nye kommuner og har arbeidet knallhardt med omstruktureringer og kostnadsbesparelser i de kommunene hvor det har vært nødvendig.
- I alle de 7 FrP kommunene som har vært inne i Robek-registeret ser man en bedring i resultatregnskapet fra 2003 til 2004 og i 5 av kommunene vil man med stor sikkerhet komme ut av registeret i løpet av året, sier Sandberg. Dette betyr i praksis at kun 2 av 13 FrP kommuner vil være på listen over kommuner som trenger økonomiske kontroll fra fylkesmennene, noe som vil være eksepsjonelt bra i forhold til alle andre partier.
I de aller fleste FrP kommuner er millionunderskudd snudd til millionoverskudd, på tross av at Fremskrittspartiet kun har vært ved makten i litt over 1 år. - Dette er egentlig en gedigen suksesshistorie, og ikke på noen måte et tegn på Fremskrittsparti vannstyrer kommunene, avslutter Sandberg.
