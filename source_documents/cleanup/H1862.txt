
Torsdag 9. april 1992
Stortingsrepresentant Solveig Sollie (KrF):
MILJØPOLITIKK ER ET GLOBALT ANSVAR
Kristelig Folkeparti er opptatt av at miljøutfordringene best kan møtes gjennom en samhandling mellom de utviklede iland og andre land. Dette må likevel ikke bety at man slår av på tempoet på nasjonalt plan. Dette sa stortingsrepresentant Solveig Sollie (KrF, Telemark) da Stortinget torsdag drøftet miljøvernminister Thorbjørn Berntsens miljøpolitiske redegjørelse.
Solveig Sollie pekte i sitt innlegg på at sterke krefter innen næringsliv, fagbevegelse og blant privatpersoner som vil redusere, eller helst fjerne, miljøavgiftene. Hun minnet om at målet med avgiftene er å styre forbruket i miljøvennlig retning, men la til at etter hennes og KrF sitt syn bør deler av avgiften brukes til å etablere miljøfond. Slike fond kan brukes til lån og tilskudd til miljøinvesteringer, noe som også vil bidra til både å skape og trygge arbeidesplasser.
-Dette har det desverre ikke vært politisk vilje til å etablere, konstaterte Solveig Sollie. Hun mente at dersom enkeltpersoner og næringsliv så at de fikk noe igjen for å betale avgifter, ville forståelsen for å betale dem blir større.
