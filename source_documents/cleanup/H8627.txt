
Oslo, 30. september 2004
May Britt Vihovde, Venstre
­ Godt forenklingstiltak for småbedrifter
Venstres May Britt Vihovde er godt fornøyd med at Venstre har fått delvis gjenomslag for kravet om å redusere oppbevaringstiden for regnskap fra 10 til 5 år for småbedrifter. En samlet finanskomité ber Regjeringen komme tilbake til Stortinget med en gjenomgang av disse reglene. ­ En slik regelendring vil gjøre arbeidssituasjonen lettere for småbedriftseiere, som slipper å ha kjellere og kott fylt opp med gamle regnskapspapirer, sier Vihovde
Finanskomiteen leverte i dag sin innstilling på Ot.prp. 46 (2003-2004) bokføringsloven. Her uttaler en samlet finanskomité at næringslivet har betydelige kostnader knyttet til oppbevaring av regnskapsinformasjon. En reduksjon av oppbevaringstiden vil medføre en betydelig forenkling og kostnadsreduksjon for alle bedrifter. Samtidig har oppbevaringstiden betydning for mulighetene for å avdekke skatte- og avgiftsunndragelser. Nytteverdien av en oppbevaringstid på 10 år bør vurderes opp mot de samlede samfunnsmessige kostnadene ved en slik oppbevaringstid. En slik vurdering må også omfatte forholdet til skatte- og ligningslovgivning samt straffebestemmelser og foreldelsestid. Komiteen finner det naturlig at Regjeringen kommer tilbake til Stortinget med en orientering om dette på egnet måte.
­ Nå har en samlet finanskomité på Stortinget gitt departementet et tydelig signal som jeg regner med at de følger opp. Dette er en viktig sak for alle landets småbedrifter, avslutter Vihovde.
