
Søndag 6. juli 1997
Jon Lilletun (KrF) på landsmøtet i Noregs Ungdomslag:
RESPEKT FOR EGENART MÅ HA FORKJØRSRETT
-Regjeringen sier i sin melding om statens forhold til frivillige organisasjoner at det er behov for å finne fram til generelle tildelingsprinsipper som har gyldighet for hele statsforvaltningen, samtidig som støtteordningene skal være tilpasset den frivillige virksomhetens egenart. Det sier seg selv at det ene må bli på bekostning av det andre, og for Kristelig Folkeparti er det helt klart at det er respekten for organisasjonenes egenart som må ha forkjørsrett, Det sa stortingsrepresentant Jon Lilletun da han holdt foredrag på landsmøtet til Noregs Ungdomslag søndag.
-Når Regjeringen ønsker seg generelle tildelingsprinsipper som har gyldighet for hele statsforvaltningen, blir jeg for min del bekymret for at man kan ende opp med et regelverk i "A4-format" som ikke tar høyde for at det er svært ulike typer virksomhet som de forskjellige organisasjonene driver, sa Jon Lilletun.
-Det er positivt at Regjeringen vil at deler av overskuddet fra FLAX-lotteriet skal gå til frivillige organisasjoner som arbeider på lokalt plan. Men jeg synes meldingen blir for snever når den definerer "grasrotaktivitetene". Den nevner kun idrett, skole-musikkorps og "den lokale kulturen". Jeg synes at også den virksomheten som drives i regi av kristne menigheter og kristne barne- og ungdomsorganisasjoner burde vært nevnt her. Det samme gjelder det viktige bidraget til folkeopplysning og meningsfull fritid som de frilyndte ungdomslagene har gitt gjennom mer enn 100 år, sa Lilletun.
-Mange av oss med hjertet i "frivillighets-Norge" ble glade da statsminister Thorbjørn Jagland i sin nyttårstale lovet å gi de frivillige organisasjonene bedre vilkår. Kristelig Folkeparti fulgte dette opp med et forslag om å endre Skatteloven, slik at det kan kreves fradrag i selvangivelsen for gaver til frivillige humanitære og kristelige organisasjoner. Dette forslaget ble oversendt Regjeringen, men kommer ingen oppfølging fra den kanten, vil KrF ta det opp igjen når "frivillighetsmeldingen" skal behandles etter valget, sa Lilletun, som la til at han kunne garantere at en sentrumsregjering kommer til å ta opp dette forslaget.
-Skattefritak for gaver til frivillige, humanitære og kristelige organisasjoner vil være en konkret og god håndsrekning til det frivillige arbeidet som skjer her i landet, og en logisk oppfølging av statsministerens godord i nyttårstalen. Slike ordninger finnes i en rekke land, blant annet Danmark, Finland, Nederland, Belgia, Tyskland, Frankrike, Canada og USA. I Norge kan man kreve skattefritak for gaver til institusjoner som driver vitenskaplig forskning, som for eksempel Menighetsfakultetet. Det er ingen tvil om at slike regler betyr mye med tanke på å stimulere til økt giverglede, sa han.
-Tilsynelatende er det imponerende når det i meldingen heter at det i 1995 ble fordelt 4,7 milliarder kroner fra departementene til frivillige organisasjoner og deres virksomhet. Men det aller meste av dette gikk til velferds- og tjenesteproduksjon, for eksempel til barnehagedrift, skoledrift og ulike typer bistandsarbeid, sa Jon Lilletun på landsmøtet til Noregs Ungdomslag i Finnsnes i Troms søndag.
