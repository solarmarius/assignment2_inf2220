
31.10.02
Odd Naustdal, KrFU
Vi ønsker konkret handling
Rusplanen er klar på hvilke utfordringer vi står ovenfor i rusarbeidet, men de konkrete målsettingene er fraværende. Samtidig er det lite fokus på private initiativ og tiltak for tilbakeføring og integrering i samfunnet. Vi trenger mer enn fine ord, uttaler arbeidsutvalget i Kristelig Folkepartis Ungdom (KrFU).
Hvert år dør 1000 mennesker av rusmisbruk og 200 000 barn vegrer seg for å være hjemme i helgene i frykt for foreldres rusmisbruk. Dette er alvorlige samfunnsproblem som må settes på dagsorden. Dersom vi skal få bukt med rusproblemene trenger vi konkrete målsettinger og konkrete tiltak for å nå dem.
KrFUs arbeidsutvalg mener at:
- debutalderen skal heves til 16 år innen 2005
- antallet rusmisbrukere som får hjelp skal dobles innen 2005
- rekrutteringen til rusmisbruk skal halveres innen 2005
- totalforbruket av alkohol skal senkes med 10 % innen 2010
Dersom det skal bli mulig å nå målsettingene må det iverksettes tiltak og bevilges ressurser. KrFU mener det forebyggende arbeidet blant unge er avgjørende for å heve debutalderen. Dersom flere rusmisbrukere skal få et verdig tilbud må staten verdsette og støtte private initiativ, samtidig som flere avrusingstilbud blir etablert.
KrFU etterlyser fokuset på integrering av tidligere rusmisbrukere i samfunnet i rusplanen. Dersom vi skal ta ettervernet på alvor må vi sørge for at rusmisbrukere for reell hjelp for å komme tilbake til samfunnet. Det handler om å gi tilbud om utdanning, gi dem hjelp til å få en jobb og ikke minst et sted å bo. Tidligere rusmisbrukere trenger et nettverk av støtte rundt seg slik at ikke rusmiljøet er noe alternativ lenger. Dette handler om at samfunnet må vise respekt og gi rusmisbrukere en ny sjanse, uttaler KrFU.
