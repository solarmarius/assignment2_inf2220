
Tirsdag 21. januar 1992
Stortingsrepresentant Eleonore Bjartveit:
TAR OPP PLEIETRENGENDES RETTSVERN
Stortingsrepresentant Eleonore Bjartveit (Kr.F., Oslo) tar i et spørsmål til sosialminister Tove Veierød opp episoden der en døv sykehjemspasient i Oslo ble flyttet fra ett sykehjem til et annet hvor pasientens muligheter for kommunikasjon er betydelig redusert. "Hvilke muligheter har en slik pasient for å påanke avgjørelsen til sentral myndigheter og eventuelt å få flyttingen utsatt til anken er behandlet?" spør Eleonore Bjartveit, som selv er utdannet lege og spesialist i geriatri.
-Jeg kommer til å følge opp denne saken og sette den i et større perspektiv, sier Eleonore Bjartveit.
-I mai ifjor tok jeg opp spørsmålet om hvilke muligheter adventister og jøder har for å komme på sykehjem som drives av deres trossamfunn. Jøder og adventister har jo til felles at kostholdet også har en religiøs dimensjon. Medlemmer fra disse samfunnene som har søkt om å få bo på "sine" hjem, har til dels fått avslag, dels er de til og med blitt hentet fra slike hjem og plasert i kommunale institusjoner.
Eleonore Bjartveit tok også den gangen fram de døves situasjon, med den sterkt nedsatte muligheten til kommunikasjon som de har, og ba departementet sørge for at det ble tatt hensyn til slike forhold.
-Den gang svarte sosialministeren med å vise til regelverket som sa at dersom en
pleietrengende først har fått plass på en institusjon, skal de bare kunne flyttes etter strengt faglige vurderinger. De døves organisasjoner har derimot fått signaler som går på at dersom en kommune vil flytte en døv pasient, skal man ha meget tungtveiende grunner for å gjøre om dette. Jeg ser på dette som en prinsipielt svært viktig sak. Vi i Kr.F. har tidligere foreslått at departementet skal ha et beløp stående som kan betale for pleie-trengende som på grunn av slike spesielle livssituasjoner har behov for individuelle løsninger, sier stortingsrepresentant Eleonore Bjartveit til slutt.
