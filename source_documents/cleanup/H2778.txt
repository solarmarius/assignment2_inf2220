
Fredag 20. oktober 1995
Komitéleder Jon Lilletun (KrF) om nytt kristendomsfag:
NYTT, UTFORDRENDE KRISTENDOMFAG
-Flertallet i Kirke-, utdannings- og forskningskomiteen har samlet seg om et nytt og utfordrende kristendomsfag som både gir elevene grunnleggende forståelse av inn-holdet i den kristne tro, lære og livstolkning, og ivaretar respekten for minoritetene. Jeg er glad vi fikk til et løsning med god substans, og som et bredt flertall i komiteen kunne slutte seg til. Dette er det beste som det var politisk mulig å få til. Det sier Kristelig Folkepartis Jon Lilletun, som er leder i Stortingets kirke-, utdannings- og forskningskomité. Komiteen avga fredag sin innstilling til ny læreplan for 10-årig grunnskole, med Pettersen-utvalgets innstilling til nytt kristendomsfag.
-Fra Kristelig Folkepartis side var en en del klare premisser som måtte være på plass dersom vi skulle godta Pettersen-utvalgets forslag som et alternativ til vår egen modell for kristendomsfaget. Formålsparagrafen måtte ligge fast, navnet på faget måtte understreke kristendommens særstilling, med nye emner måtte faget få økt timetall, lærerutdanningen i faget måtte styrkes, både på lærerhøyskolen og i forbindelse med etterutdanning, profilen på den kristne delen av faget måtte ikke bli for utydelig, og det måtte være mulighet for fritak i de deler av faget der dette var naturlig. Alle disse forutsetningene er etter mitt syn ivaretatt i og med komitéflertallets innstilling, sier Jon Lilletun.
Det er komiteens medlemmer fra Arbeiderpartiet, Senterpartiet, Høyre og KrF som utgjør komitéflertallet. -I et så bredt kompromiss er man ikke like fornøyd med alt, men de blant kristenfolket som måtte være misfornøyd bør stikke fingeren i jorda og spørre hva som hadde vært alternativet. Det kunne også ligge til rette for et flertall mellom Arbeiderpartiet, Sosialistisk Venstreparti og Fridemokratene, og dét faget ville sett ganske annerledes ut, sier Jon Lilletun, og minner om at fagplanene skal tilbake til Stortinget senere.
Jon Lilletun understreker at når KrF har kjempet for at det skal være en mulighet for fritak i deler av faget, er dette ut fra respekt for minoritetene. -Jeg håper representantene for minoritetene vil ha den samme respekten tilbake, og innse at ved en basisopplæring i det som er grunnlaget for den norske kulturarven, vil være det beste utgangspunktet for en dialog. Jeg håper derfor at man vil vise stor tilbakeholdenhet med å bruke den fritaksretten man har. Når det gjelder frikirkesamfunnene, ønsker komiteen at elevene også skal få god oversikt over hva andre kristne kirkesamfunn lærer, sier han.
Komitéflertallet slår i sin konklusjon fast at kristen tro og tradisjon har vært bærende i vårt samfunn i tusen år, og at innflytelsen fra kristendommen finnes igjen i kunst og litteratur, men også i lovverk, tradisjoner og daglig språk. "Alle elever må få kunnskap om hvordan kristendommen har gitt både basis og håp til det å være menneske i Norge gjennom århundrene. På denne basis må kristendomskunnskap framstå som det sentrale innslag i faget. Opplæringen må gi elevene grunnleggende forståelse av innholdet i den kristne tro, lære og livstolkning. Sentrale kunnskapsområder er derfor klassiske bibelske fortellinger og annet stoff fra Det gamle og nye Testamente, hovedlinjer og hovedpersoner i kristendommens historie og grunntrekk i kristen tro, etikk og uttrykksformer. Faget skal legge vekt på det som er særegent for kristendommen, men også framheve det som kristendommen har felles med andre tros- og livssynsretninger."
-Jeg tror dette er et godt fundament for et formålstjenlig fag, som heretter skal hete "kristendom med livssyns- og religionsorientering". Men vi er ikke mål ennå. Nå må alle som er opptatt av dette arbeidet delta i høringsprosessen framover i forbindelse med fagplanarbeidet, sier Jon Lilletun til slutt (KrF-Press/NPE).
