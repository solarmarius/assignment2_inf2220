
26. april 1998
Kvinnebevegelsen
Seksuallovbruddutvalget
Uttalelse fra ledermøte i kvinnebevegelsen 26. april 1998 om seksuallovutvalgets innstilling. Vedtaket handler om: Seksuell lavalder. voldtekt, hallikvirksomhet, prostitusjon, pornografi og utstillingsforbud.
Seksuell lavalder - Arbeiderpartiets kvinnebevegelse mener at den seksuelle lavalderen fortsatt skal være 16 år. Dette er et viktig signal, og også en beskyttelse, enkelte ungdom mot ufrivillig seksuell aktivitet, særlig i forhold til eldre personer. Vi går imidlertid inn for at for aldersgruppen 14-16 år gjøres staffebudet betinget av påtalebegjæring fra fornærmede eller fornærmede i samråd med foresatte.
Voldtekt - Strafferammen for voldtekt er tilstrekkelig vid, men vi er svært kritiske til den faktiske straffeutmålingen som er dagens rettspraksis. Dommerne må være seg sitt ansvar bevisst og sørge for straffeutmålinger som står i samsvar med forbrytelsen. Voldtekt er en alvorlig forbrytelse mot den som rammes, og straffeutmålingen bør i slike saker økes i forhold til dagens praksis. Offerets stilling må bedres. Det må opprettes voldtektsmottak ved alle legevakter og helsepersonell må være skolert til å behandle slike tilfeller slik Stortinget tidligere har vedtatt.. Voldtektsmottaket må ha godt samarbeid med politiet og det bør være egne sedelighetsansvarlige ved det enkelte politikammer.
Hallikvirksomhet - Arbeiderpartiets kvinnebevegelse vil forenkle bevisførselen slik at flere reelle halliker kan tas. Dette innebærer en endring av straffelovens paragraf 206. Det kan for eksempel gis en tilleggsbestemmelse som hjemler straff for den som bare bistår/medvirker til "ervervsmessig uttukt", - det vil si uten at det stilles krav om "forledelse", "fremmer eller utnytter" eller "vinnings hensikt".
Prostitusjon - At mennesker selger sin egen kropp viser at samfunnet har sviktet på andre områder. For mange er prostitusjon et resultat av rusavhengighet; den eneste løsningen for å få penger til rusmidler. Det er av avgjørende betydning at behandlingstilbudet til rusmisbrukere bedres, slik at det er mulig for den enkelte rusmisbruker å komme ut av den vanskelige livssituasjonen. Det er viktig at man går aktivt inn i prostitusjonsmiljøer for å hjelpe og motivere de prostituerte ut av situasjonen.
Arbeiderpartiets kvinnebevegelse mener at både kjøp og salg av seksuelle tjenester skal kriminaliseres. Uten en slik kriminalisering av begge parter vil det bli vanskelig å bekjempe prostitusjon. En forutsetning for å kriminalisere den som selger seksuelle tjenester er at vedkommende får en betinget dom. De prostituerte har ikke noe i fengsel å gjøre, men har i mange tilfeller behov for behandlingstilbud. Dommens betingelser kan derfor bestå i tvungen rusomsorg, skoletilbud, attføringsopplegg, annen veiledning etc. Hvis salg av seksuelle tjenester ikke kriminaliseres, betyr det at staten, hvis den prostituerte betaler skatt slik det i dag er anledning til, rammes av halliklovgivningen. Dessuten er det logisk, slik som i alle andre straffebud, at begge parter som deltar i en kriminell handling er straffeverdig.
Pornografi - Arbeiderpartiets kvinnebevegelse ser med uro på dagens situasjon med et pornomarked som har et skremmende stort omfang og som inneholder kvinnefornedrende og menneskenedverdigende beskrivelser eller skildringer.
Arbeiderpartiets kvinnebevegelse støtter utvalgets forslag om å endre pornografibestemmelsen i straffeloven slik at kjønnslig skildring av alminnelig seksuell aktivitet mellom voksne ikke lenger skal ansees som ulovlig pornografi. Skildringer hvor det blir brukt barn, lik, dyr, tvang eller liknende grove pornografiske skildringer skal være ulovlig. Sistnevnte type pornografi skal være ulovlig både å innføre, selge og besitte. Grensen for hvem som ansees som barn ved deltakelse i produksjon av pornografi skal etter vår mening være 18 år. Tilgjengelighet til pornofilmer bør begrenses, slik at man ikke ufrivillig får porno servert på tv-skjermen hjemme. Dette kan gjøres gjennom lov og forskrift.
Utstillingsforbud - Arbeiderpartiets kvinnebevegelse er enige i seksuallovbruddsutvalgets forslag om utstillingsforbud. Når man skal definere hva som er støtende må man ta utgangspunkt i hva unge jenter vil reagere på. Man skal ikke behøve å få verken pornografiske bilder eller silikonpupper rett i fjeset når man er ute og handler.
