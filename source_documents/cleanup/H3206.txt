
1. september 2000
Uttalelse fra landsstyret i Kristelig Folkeparti:
Legestudentene må sikres turnusplass
Landsstyret i Kristelig Folkeparti mener alle legestudenter må sikres turnusplass etter endt studium. Det er ikke akseptabelt at legestudenter kan risikere å måtte vente på turnusplass. Med stor mangel på leger må vi sikre at alle medisinstudenter raskest mulig får tilegne seg nødvendige kvalifikasjoner til å arbeide i helsetjenesten .
Yngre legers forening frykter at mange medisinstudenter neste år vil stå uten turnusplass. Turnuskandidater krever oppfølging fra annet personell, og flere sykehus og kommuner mener derfor kostnaden ved turnuskandidatene er for stor i forhold til det arbeidet de utfører. Med stramme økonomiske rammer har turnuskandidater lav prioritet. Steine-utvalget, som la fram utredningen Pasienten først pekte på problemet.
Vi har mangel på leger i helsetjenesten. Gjennomføringen av fastlegereformen vil øke behovet for flere leger. Derfor er det ekstra viktig at flest mulig får gjennomført turnustjeneste og kan komme i ordinært arbeid som lege.
Kristelig Folkeparti krever at Regjeringen sørger for at alle de som avslutter medisinstudiet får turnusplass. Vi har i flere år økt opptaket til medisinstudiet. Det kommer samtidig flere turnuskandidater fra utlandet. Disse er vi forpliktet til å følge opp. Det er ikke akseptabelt overfor de som har studert i 6 år at de ikke får turnusplass. Dessuten trenger vi arbeidskraften i helsevesenet. KrF forventer at helseministeren finner en løsning raskt. Medisinstudentene må slippe stå i kø for å få turnustjeneste, og de må sikres en turnustjeneste av god kvalitet.
