
Tirsdag 28. november 1995
KrF-leder Valgerd Svarstad Haugland:
BEVAR SØNDAGEN "SPRITFRI"!
-Jeg ser ingen grunn til at Stortinget skal oppheve forbudet mot brennevinsservering på søndager, selv om jule- og nyttårsaften i år "tilfeldigvis" faller på en søndag. Norsk alkoholpolitikk har lange tradisjoner for å bevare søndagen som en "hvit" dag i forhold til servering av brennvin. Det er nærmest tragikomisk når sentrale stortingspolitikere lar dette bli den store kampsaken deres. Det sier Kristelig Folkepartis leder Valgerd Svarstad Haugland.
Valgerd Svarstad Haugland mener debatten om "nyttårsdrammen" er et skoleeksempel på et tabloidisert utspill fra politikere og partier med stort markeringsbehov. -Det er uansvarlig å hastverksbehandle et forslag om å oppheve søndagsforbudet mot servering av brennvin nå. Perspektivene på lovendringer må gå lenger enn bare til nærmeste nyttårsaften, sier hun.
KrF-lederen minner om at Regjeringens alkoholpolitiske utvalg i sin innstilling går inn for å bevare "søndagsforbudet", og legger til at det har skjedd en kraftig liberalisering i skjenkebestemmelsene siden 1973. Skjenkeforbudet på lørdager og de såkalte "annen-dagene" ble opphevet dengang, og åpningstidene for restaurantene har økt sterkt.
-Erfaringene har også vist at disse endringene har påvirket folks drikkemønster i helgene. Mens man tidligere begynte på restauranter og deretter festet videre hjemme, har dette snudd. Man starter festen hjemme, og går ut når klokka blir 23 om kvelden, sier Valgerd Svarstad Haugland.
KrF-lederen stiller seg totalt uforstående at det skal være en prioritert oppgave for Stortinget å "sikre" årets nyttårsdram. -Er det en dag man bør være spesielt varsom med spriten, er det på nyttårsaften, med nyttårsraketter og andre brannfarlige elementer i omløp. Jeg støtter derfor sosialkomiteens leder Sylvia Brustad når hun sier at dette spørsmålet må behandles i forbindelse med forslaget til ny alkohollov, og er glad for at flertallet i sosialkomiteen går inn for dette. Jeg håper den behandlingen gir som resultat at dagens ordning opprettholdes. Alkohollovgivning er en sak som fordrer edruelig saksbehandling, konkluderer Valgerd Svarstad Haugland (KrF-Press/NPE).
