
15.03.03
Odd Roger Enoksen
Enoksen lanserte nytt Senterparti-slagord: LOKALSTYRE FRAMFOR FJERNKONTROLL
- Senterpartiet vil vise folk tillit gjennom å sikre lokal frihet til å styre utviklingen av egne velferdstilbudet ut fra lokale forhold. Vettet er jevnt fordelt utover landet. Stortinget må slutte med sin detaljstyring og gjeninnføre kommunalt sjølstyre. For at dette selvstyret blir reelt må vi også gi kommunene og fylkeskommunene økonomisk handlingsrom, sa Sp-leder Odd Roger Enoksen i sin tale om Senterpartiets valgplattform til landsmøtet på Røros i dag lørdag 15. mars.
Enoksen viste til at "Lokalstyre framfor fjernkontroll" blir Senterpartiets valkampslagord ved kommunevalget til høsten. En av hovedsakene på landsmøtet til Senterpartiet er behandlingen av "Valgplattform 2003" og Enoksen viste til at landsmøtet inviteres til å peke ut to hovedsaker for Senterpartiet; lokal velferd samt verdiskaping.
- Vi i Norge lever i et annerledes land. Vi har tradisjon for nærhet i små, oversiktlige enheter, Vi har tradisjon for å tenke fellesskap både i det sivile liv og gjennom et godt utviklet velferdssamfunn. Vi har også tradisjon for folkelig styring og internasjonal solidaritet. Dette er Stortingsflertallet i uhellig samarbeid med det såkalte marked i ferd med å endre. De gjør vedtak og sørger for at det blir større enheter, mer marked og mindre folkestyre. Senterpartiet vil derimot kjempe for å ivareta det beste ved Norge, som en forutsetning for å utvikle et mer oversiktlig, mer solidarisk og mer demokratisk samfunn lokalt, nasjonalt og internasjonalt, sa Enoksen til stormende jubel fra landsmøtet.
Enoksen var også konkret i forhold til hva som er Senterpartiet sin politikk for et lokalstyrt Norge: - Vi vil sikre kommunene den nødvendige handlefrihet til å utvikle barnehage, skole, helse, eldreomsorg, kultur og miljø. Da må vi rette opp den økonomiske ubalansen som har oppstått mellom pålagte oppgaver og tildelte midler, sa Enoksen.
Videre pekte Enoksen på følgende forslag fra Senterpartiet for å oppnå et mer reelt lokalt folkestyre i Norge:
Senterpartiet vil øke kommunenes andel av de totale skatteinntektene med to prosentpoeng på bekostning av statens andel, slik at kommunene har større kontroll over egne inntekter.
Senterpartiet vil gi kommunene et friere skatteøre, slik at en lokalt får større mulighet til å vurdere hvilke oppgaver som skal løses.
Senterpartiet vil legge til rette for økt interkommunalt samarbeid og avviser tvangssammenslåing av kommuner.
Senterpartiet vil sikre at det blir samsvar mellom pålagte oppgaver og tildelte midler i kommunene og fylkene gjennom å gjøre konsultasjonsordningen mellom staten og kommunesektoren forpliktende.
Senterpartiet vil grunnlovsfeste det lokale sjølstyret for å begrense lovgivningsmyndigheten i forhold til kommunen.
