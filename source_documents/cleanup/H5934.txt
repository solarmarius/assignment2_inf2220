
2. juni 2002:
Resolusjoner vedtatt på landsmøtet i Senterkvinnene
Prioriter offentlege tenester framfor privat forbruk
Medan det private forbruket aukar, går kvalitet og omfang på offentlege tenester ned. Dette er ei utvikling som Senterkvinnene meiner går i feil retning.
Folk flest ikkje ønskjer å prioritere høgt privat forbruk på bekostning av offentlege tenester. Reduserte offentlege tilbod vil i høg grad ramme barn, unge, kvinner og eldre. Desse gruppene er store brukarar av offentlege tenester - dessutan står kvinner for ein stor del av sysselsetjinga i offentleg sektor. Skule, barnehage og eldreomsorg vil vere særleg utsett. Alternativet til ein sterk offentleg sektor vil vere privatisering av viktige samfunnsoppgåver.
Senterkvinnene meiner at det trengst ein ny generasjon modige politikarar som vågar å prioritere fellesgode framfor auka forbruksvekst. Vi trur det er på tide å ta framtidige utfordringar på alvor og ikkje basere politikken på populære døgnflugesaker som til dømes skattelette.
