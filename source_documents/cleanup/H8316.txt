
Dato: 23. april 2004
Stortingsrepresentant Harald T. Nesvik (FrP)
MINIMUMSPRISER PÅ ØL - og hva ellers?
Sosial- og helsedirektoratet har i dag bedt kommunene gripe inn om nødvendig dersom ikke priskrigen på øl avsluttes. I sin pressemelding sier Sosial- og helsedirektoratet at det vil være naturlig å inndra bevillingen for kortere eller lengre perioder. FrP's stortingsrepresentant Harald T. Nesvik vil fremme forslag om endring av alkoholloven i Stortinget.
"Jeg er spent på hva som blir det neste myndighetene forlanger minstepriser på" sier stortingsrepresentant Harald T. Nesvik fra Fremskrittspartiet. "Kanskje blir Coca Cola eller hamburgere eller pølse med lompe det neste myndighetene ikke vil la oss få kjøpe under et bestemt prisnivå, for å begrense konsumet. Slike varer er antagelig ikke sundt i store mengder det heller. Jeg synes Sosial- og helsedirektoratet her viser en formynderholdning som ville være en gammel kommuniststat verdig" sier Nesvik.
"Priskonkurranse er et lovlig virkemiddel i Norge og selv om det ikke, etter alkoholloven, er lov å selge øl med spesiell rabatt bør det jo være anledning til å redusere prisene dersom utsalgsstedet har mulighet til å selge en vare billig. Jeg synes direktoratet går for langt i å tolke alkohollovens paragraf 8-12. Etter min mening er dette en prisreduksjon på øl som kommer alle kunder til gode på samme måte. Det er ikke en rabatt det her er snakk om" sier Nesvik som synes Sosial- og helsedirektoratets utspill er useriøst. "Dersom den paragrafen direktoratet viser til i sin pressemelding tolkes på denne måten, vil jeg vurdere å fremme forslag i Stortinget om en endring av paragrafen" sier Nesvik.
"I et markedsstyrt område som dagligvarehandelen er det nærmest bare komisk av myndighetene å legge seg opp i prisdannelsen" avslutter Nesvik som forventer at trusselen om inndragning av bevillinger ikke følges opp.
