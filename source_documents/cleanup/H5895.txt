
22/5-02
Stortingsrepresentant Eli Sollied Øveraas (Sp):
Senterpartiet vil sikre en reell barnehagesatsing
Alle partier er for flere barnehageplasser og en lavere foreldrebetaling. For å nå disse målene er det nødvendig med forslag som er realistiske og gjennomførbare. Vi må få slutt på det uverdige "Svarteper-spillet" som dagens system representerer, der både foreldrene og kommunene kommer i skvis.
For Senterpartiet er jobb nr. 1 å sikre barnehageplass til alle som ønsker det. For å få fart i utbyggingen vil Sp gjeninnføre stimuleringstilskudd for bygging av nye plasser allerede for inneværende år i forbindelse med Revidert nasjonalbudsjett. Stimuleringstilskudd er tidligere utprøvd med hell. I perioden 1991 til 1996 ble det gitt stimuleringstilskudd, og i denne perioden var det en betydelig økning i antall barnehageplasser.
Private barnehage utgjør i dag en viktig del av det samlede barnehagetilbudet. Dessverre varierer det offentlige tilskuddet til private barnehager sterkt fra kommune til kommune. Likebehandling av kommunale og private barnehager når det gjelder offentlige tilskudd er derfor en selvfølge for Senterpartiet. Men det må samtidig bety at de private barnehagene må påta seg de samme forpliktelser som det de kommunale i dag blir pålagt. Det gjelder bl.a. opptak av barn med spesielle behov som barnevernsbarn, sent utviklede barn, barn med sterk astma, eller med spesielle syndrom.
Med henvisning til lavere utbygging og manglende reduksjon i foreldrebetalingen, oser fellesforslaget fra SV og Frp, som Stortinget har til behandling, av mistillit til kommunene. Løsningen fra disse to partiene er å hoppe bukk over kommunene og utbetale det statlige tilskuddet direkte til den enkelte barnehage. Nå er det jo ikke vrang vilje blant landets ordførere og folkevalgte som gjør at mange foreldre får avslag på søknader om sårt tiltrengte barnehageplasser. Men når sekken med tilgjengelige kroner og øre er dramatisk mindre enn summen av de oppgavene som skal løses, blir det umulig for kommunene å innfri forventningene om flere barnehageplasser og lavere barnehagepriser. Da blir det å kaste blår i øynene på barn og foreldre som venter på barnehageplass kun å endre kontonummer på utbetalingen av det statlige tilskuddet, slik SV og Frp tar til orde for. Dersom stortingsflertallet unnlater gjøre noe med de underliggende årsakene, kan resultatet dessverre bli en reduksjon i antallet barnehageplasser. For å oppnå full barnehagedekning og lavere foreldrebetaling må det inngås forpliktende avtale mellom kommunene og staten om målsetning, faktiske kostnader og finansiering av dette.
Det er kommunene som har det overordnede ansvaret for barnehagetilbudet. Derfor er det nødvendig at det offentlige tilskuddet tildeles via kommunene gjennom rammetilskuddet. Bare slik kan en sikre lokal tilpasning, bedre planlegging og ressursutnyttelse.
Samtlige partier er for at det offentlige tilskuddet skal trappes opp til 80% innen 2005.
SV og Frp vil innføre en maksimalpris på barnehageplass fra nyttår. Senterpartiet mener at med flere tusen barn i barnehagekø, vil det være usosialt å prioritere de som allerede har et tilbud framfor å bevilge nok midler til videre utbygging slik at alle kan nyte godt av en barnehageplass. Dessuten må vi lage en modell som muliggjør kvalitetsutvikling og mangfold i barnehagetilbudet. Den teoretiske modellen med maksimalpris på 1500 kr. vil gjøre dette vanskelig og mange private barnehager vil stå i fare for å gå konkurs dersom forslaget vedtas. Senterpartiet mener at foreldrebetalingen må senkes betraktelig. 1500 kroner som gjennomsnittlig pris er en god målsetting. Dette innebærer at mange som i dag betaler 4.000 kroner for en plass kan få redusert utgiften med over 2.000 kroner. Senterpartiet mener at det må vurderes om folk med svært lav inntekt kan få gratis plass. For å få dette til, er det nødvendig at staten og kommunene kommer til enighet om et økonomisk opplegg slik at barnehagesatsing ikke tvinges satt opp i mot andre velferdsordninger.
