
25. januar 2002-01-25
Venstres stortingsgruppe.
Narkotikadebatten: - Verdighet viktigere enn legalisering
- Det er positivt med debatt om virkemidlene i narkotikapolitikken, men legalisering vil bare øke problemene, mener Venstres sosialpolitiske talskvinne, stortingsrepresentant May Britt Vihovde.
- Venstre har vært sterkt opptatt av å gi narkotikaofrene større verdighet og rett til behandling. Regjeringen følger nå dette opp gjennom å foreslå overføring av ansvaret til helsesektoren, og behandle misbrukerne som syke, ikke som en sosial pariakaste. Vi er også opptatt av at politiet skal konsentrere seg om å ta bakmennene, og justisminister Dørum satser offensivt på kampen mot organisert kriminalitet, blant annet gjennom økt internasjonalt samarbeid.
Men legalisering av narkotikabruk er ingen løsning. Det vil føre til økt bruk, økt omsetning og enda mer kriminalitet på leveringssiden, mener Vihovde.
- Vi har to rusmidler i dag, som er lovlige å bruke og omsette, nemlig alkohol og tobakk. Begge påfører mange folk helseskader og samfunnet store utgifter. Vi trenger ikke et tredje lovlig rusmiddel, men en mer målrettet poltikk for å hjelpe ofrene for narkotikamisbruk og for å hindre at flere blir det, sier Vihovde.
