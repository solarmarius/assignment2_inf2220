
Onsdag 20. desember 2000
Stortingsrepresentant Åse Wisløff-Nilssen (KrF):
NØDVENDIG MED EN RETTIGHETSLOV FOR DØVE
- Det er på høy tid at vi kommer i gang med arbeidet som kan sikre norske døve de samme rettighetene som døve i de andre nordiske land har, nemlig en lov som sikre deres rettigheter på lik linje med hørende. Det sier stortingsrepresentant Åse Wisløff-Nilssen (KrF, Hedmark). Hun er medlem av Stortingets justiskomité, og har også mange års erfaring som tillitsvalgt i organisasjoner som arbeider for funksjonshemmede. For tiden er hun leder i Norsk Dysleksiforbund.
- Jeg er glad for den undersøkelsen Hilde Maria Haualand har laget med støtte fra Sosial- og Helsedepartementet for å kartlegge døves bruk av medier, spesielt fjernsyn og aviser, sier Åse Wisløff-Nilssen. - Denne undersøkelsen dokumenterer det noen av oss nok har ant, nemlig at fordi døve ikke har samme tilgang til informasjon og samfunnsdebatt som hørende, har de heller ikke samme mulighet for å delta i samfunnsdebatten. Jeg er enig med Hilde Maria Haualand når hun beskriver dette som et demokratisk problem, sier Wisløff-Nilssen.
Undersøkelsen tyder på at når døve ser på fjernsyn, prioriterer de utenlandske, importerte underholdningsprogram og filmer, for disse er tekstet. Debattprogram og nyhetsprogram er vanligvis ikke det. Hilde Maria Haualand sier i forbindelse med undersøkelsen at døve leser like mye aviser som hørende, men fordi det politiske stoffet ofte refererer seg til gårsdagens debatt i fjernsynet, mangler døve ofte referanser til det de leser.
- Jeg synes også fjernsynsselskapene bør ta på alvor at døve har sitt eget språk, og legge inn tolking til tegnspråk som en fast prosedyre når man sender debattprogram i fjernsynet. Dette kan være ett av konsesjonsvilkårene for selskaper som vil drive landsdekkende allmenkringkasting. Jeg synes ikke det vil være unaturlig dersom et slikt krav blir en del av den rettighetsloven for døve som bør komme, sier hun.
Åse Wisløff-Nilssen sier hun vil se det som en berikelse for de politiske miljøene om flere døve engasjerer seg i politisk arbeid gjennom partiene, og at dette uten tvil vil være til gjensidig fordel for både de døve og for partiene. - Jeg tror det vil være lærerikt for partiorganisasjonene å måtte forholde seg døve politikere, og å legge til rette for tolking både fra og til tegnspråk, sier hun.
