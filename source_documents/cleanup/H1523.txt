
Stortinget, 12. mai, 2000
FREMSKRITTSPARTIETS
STORTINGSGRUPPE
Fra stortingsrepresentant Lodve Solholm, FrPs kommunalpolitiske talsmann
- Regjeringen bløffer kommunene!
- Jeg er meget overrasket over at Regjeringen ikke kom med en større bevilging til kommunene i revidert nasjonalbudsjett, sier Lodve Solholm, som påpeker at Regjeringen med dette nærmest bløffer kommune-Norge fordi den ved flere anledninger har lovt at kommunene skulle få tilført midler.
- Jeg tar dette som et signal på at Regjeringen nå ser at kommune-Norge må igjennom en betydelig effektiviseringsprosess, og at mer penger i overføringer ikke vil være til hjelp for å få dette til, uttaler Lodve Solholm.
- Mange kommuner vil nå fortsette sin vanskelige økonomiske situasjon, men de må nå fremover være bevisste på hvordan de prioriterer mellom viktige og mindre viktige oppgaver. Jeg tror at Regjeringen med dette sender et signal til kommunene om at de nå må konsentrere seg om kjerneaktivitetene og aktivt benytte seg av virkemidler som konkurranseutsetting for å få mer velferd ut av allerede eksisterende budsjettrammer, sier Lodve Solholm, som registrer at fylkeskommunene får tilført ca. 1,2 mrd til sykehusene, men at mye av dette blir spist opp av kutt i bevilgningene til innkjøp av sykehusutstyr.
- Kommunene vil også få økte kostnader ved at arbeidsgiverperioden for sykepenger øker. Min konklusjon er at kommunene kommer verre ut med denne Regjeringen, noe som strider mot alle signaler som har kommet fra Regjeringen helt siden den tiltrådte, avslutter Solholm.
