
28. august 2001
Jan Petersen
La barna lære å lese!
I Norge går hver 5. elev, eller ca 11400 elever hvert år, ut av grunnskolen uten å kunne lese og skrive skikkelig ­ hvert eneste år! Over 20% av alle elever stryker på grunnkurs i videregående skole. Aps enhetsskole skaper skoletapere. Høyre i regjering vil gjennomføre en 10-punktsplan for å forbedre elevenes leseferdigheter.
- Elever som ikke lærer å lese får en urettferdig dårlig start i livet. Mestring og evne til å klare seg selv er avgjørende for selvrespekt og opplevelse av livskvalitet for det enkelte menneske, sier Jan Petersen og Inge Lønning.
- I tillegg innebærer dette en enorm sløsing med menneskelige ressurser. Samfunnet og næringslivet trenger kompetanse. Skal Norge være på hugget i fremtiden, må barn og unge i det minste få lære å lese og skrive skikkelig. Landets fremtid befinner seg nemlig ikke på bunnen av Nordsjøen, men i hodene på dem som skal skape de verdier fremtidens velferd skal bygges på.
- Derfor er det helt uakseptabelt å la 1 av 5 elever gå ut av grunnskolen uten å forsøke å forbedre situasjonen. Det beste vi kan gi våre barn og unge er en god skole. Skolen skal være et sted å lære ­ ikke bare et sted å være. Når så mye som 20% av elevene ikke mestrer skolen, har samfunnet sviktet en av sine mest fundamentale oppgaver .
- Arbeiderpartiet har styrt skolepolitikken her i landet i årevis, og må derfor bære ansvaret for at 1 av 5 elever blir skoletapere. Hvis Høyre kommer i regjering etter valget vil vi gå systematisk til verks og endre på denne situasjonen.
For at flere barn skal få lære å lese vil Høyre:
1. Begynne med systematisk leseopplæring allerede fra 1. klasse. Målet må være at elevene lærer å lese i løpet av det første skoleåret.
2. Øke antall undervisningstimer i norsk
3. Se til at leseundervisningen blir mer individuelt tilpasset.
4. Sette en standard for den leseferdigheten elevene bør ha tilegnet seg for å kunne følge med i fagene på hvert klassetrinn.
5. Innføre nasjonale leseprøver for alle klassetrinn slik at skolene har et verktøy for å sjekke om elevene tilegner seg de nødvendige leseferdighetene, herunder avdekke spesielle lese- og skrivevansker (jf pkt 3).
6. La et uavhengig organ sjekke i hvilken grad skolene greier å tilføre elevene de nødvendige leseferdighetene, jf pkt 4 og 5 (kvantitativ evaluering). Organet skal også undersøke hva som gjør at noen lærere/skoler utvikler gode leseferdigheter hos elevene, mens andre lærere/skoler lykkes mindre med dette (kvalitativ evaluering).
7. Følge opp punkt 6 ved å sette inn systematisk kompetanseutvikling for skoleledere og lærere. Skoler som oppnår gode resultater skal brukes som eksempler for resten av skoleverket.
8. Styrke leseforskningen for å finne frem til effektive metoder for å forbedre elevenes leseferdighet.
9. Gi skolene frihet til å velge metode for leseopplæring, men samtidig gi norsklærerne etterutdanning i metoder som gir gode resultater (jf pkt 3)
10. Evaluere og forbedre spesielt den delen av lærerutdanningen som skal gi lærerstudentene kompetanse i å utvikle elevenes leseferdigheter.
Høyres bekymring for svake leseferdigheter i skolen er ikke ny. Allerede høsten 1997 fremmet Høyre et forslag til en nasjonal handlingsplan for elever med lese- og skrivevansker. Forslaget ble avvist av stortingsflertallet i februar 1998.
