
Stortinget, 17. april 2001
Parlamentarisk leder Kjell Magne Bondevik:
Defensiv miljøpolitikk av Regjeringen
-Det er skuffende og defensivt at statsministeren nå varsler reduserte tiltak for å få ned klima-utslippene. Dette viser at det har blitt en klar forverring av miljøpolitikken etter at Arbeiderpartiet overtok regjeringsmakten etter sentrumsregjeringen. Dette sier parlamentarisk leder i Kristelig Folkeparti Kjell Magne Bondevik etter uttalelser fra statsministeren på NRK-radio mandag morgen.
-Først gikk arbeiderpartiregjeringen inn for forurensende gasskraftverk. Deretter varsler de svekket innsats i kampen mot økte klima-utslipp. En regjering som vil øke forurensingen ved gasskraftverk, burde være desto mer forpliktet til å redusere klima-utslippene ved andre tiltak. I stedet gjør regjeringen det stikk motsatte.
-Vi kan ikke basere bedriftenes konkurranseevne på stadig økt forurensing. Tvertom vil det i fremtiden bli et konkurransefortrinn å drive miljøvennlig produksjon.
-USA`s negative holdning til Kyoto-avtalen viser også at vi ikke ensidig kan basere oss på internasjonale avtaler i kampen mot klima-utslipp, slik som arbeiderpartiregjeringen har hatt en tendens til. Det er nødvendig at det enkelte land, blant annet Norge, går foran med et godt eksempel ved å fremme nasjonale tiltak, sier Bondevik.
