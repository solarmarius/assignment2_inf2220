
Dato: 24.08.04
John I. Alvheim, leder av Stortingets sosialkomitè
- Gabrielsen må gripe inn overfor helseforetakene
Sosialkomiteens leder, John Alvheim, krever at helseminister, Ansgar Gabrielsen, griper inn overfor helseforetakene for å hindre nedbygging av psykiatrien.
- De siste ukers alvorlige hendelser hvor psykiatriske utilstrekkelig behandlede pasienter er involvert, viser at foretakene fremdeles bygger ned psykiatriske sengeplasser og at helseministeren, som foretaksmøte, har mistet kontrollen med psykiatriplanen, sier Sosialkomiteens leder, John Alvheim (FrP).
Han krever at helseminister, Ansgar Gabrielsen, ved kommende statsbudsjett griper inn i forhold til foretakene og forsikrer Stortinget om at nedbyggingen av psykiatriske sengeplasser ikke skal fortsette.
Alvheim er kritisk til at helseministeren ikke har fulgt opp påpekningene fra Statens Helsetilsyn om helseforetakenes nedprioritering av psykiatriplanen.
- Den meget sterke kritikk som Statens Helsetilsyn fremførte i sin tilsynsrapport for 2003 for manglende oppfølging av psykiatriplanen, er så langt fullstendig neglisjert av de regionale helseforetak og uten at helseministeren synes å foreta seg noe som helst.
- De godkjente psykiatriplanene som foretakene overtok fra fylkeskommunen i 2002, er ikke fullt opp. Heller ikke det antall døgnplasser i de distriktspsykiatriske sentra. Så sent som 24. mars reiste jeg spørsmål til daværende helseminister Dagfinn Høybråten, og påpekte konkrete nedbygginger av døgnplasser i Helse Midt-Norge og i de øvrige helseforetak.
