
Dato: 10. november 2005
Parlamentarisk leder Siv Jensen og finanspolitisk talsmann Ulf Leirstein
- Puslete budsjettforslag
- Forslaget til statsbudsjett er rett og slett puslete! I tillegg bryter de valgløftene til landets syke ved at de i realiteten ikke legger opp til økt pasientbehandling. Det sier FrPs parlamentariske leder, Siv Jensen, om regjeringens forslag til statsbudsjett.
- Regjeringen gjør jo mindre endringer i forhold til den avgåtte Bondevik-regjeringen enn det FrP klarte å få til med våre budsjettavtaler for 2005, og da kritiserte Jens & Co oss for å være puslete, fremholder hun.
Økte helsekøer
Jensen er ikke spesielt fornøyd med at Regjeringen bryter sine egne valgløfter når det gjelder penger til pasientbehandling:
- Når de i realiteten ikke legger opp til økt pasientbehandling betyr dette at de synes det er greit at behandlingskøene vil vokse, med de negative konsekvenser dette har for de som står i kø for nødvendig behandling. Når de heller ikke reduserer helseforetakenes gjeld er dette er et gedigent løftebrudd i forhold til det landets behandlingstrengende ble lovet i den nylig avholdte valgkampen, sier hun.
Skatteskjerpelser
Heller ikke FrPs nye finanspolitiske talsmann, Ulf Leirstein, er spesielt imponert over statsbudsjettet:
- Det er jo verd å merke seg at Regjeringens skatte- og avgiftsopplegg betyr at også helt vanlige folk nå får mindre å rutte med. Det er eksempelvis spesielt å være vitne til at det kun er FrP som nå ønsker å beholde matmomsen på 11posent mens Sp i regjeringen ønsker å øke denne til 13 prosent, noe som unektelig fører til at folk flest får høyere matvareutgifter. Men, det er jo verd å merke seg at eneste som har noe å glede seg over på dette området er Gerd-Liv Valla og LO all den tid de fagorganiserte får økt skattefradraget til 2250 kroner. Dette viser jo med all tydelighet LOs innflytelse over denne regjeringen, sier han.
Overskudd på statsbudsjettet
Siv Jensen sier avslutningsvis at med de dramatisk økte inntektene til staten er det ingen grunn til at folk flest her i landet ikke skal få dekket sine primære behov på ulike områder.
- Dette handler om politisk vilje, og det er bare å beklage at heller ikke denne regjeringen ønsker å bruke noe mer av vår enorme oljerikdom for å løse landets mange utfordringer, avslutter hun.
