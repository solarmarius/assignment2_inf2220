
16. juni 2000
Britt Hildeng
- Forundret over Sentrums skatteforslag
- Arbeiderpartiet og sentrumspartiene har i stor utstrekning stått sammen om et ønske om å gjøre noe med forskjellene i samfunnet og å løfte mindretallet. Dette bar i alle fall behandlingen av Utjamningsmeldinga bud om. Det er derfor med stor undring vi nå registrerer at sentrum gjennom budsjettbehandlingen søker og finner sammen med høyresiden i sine skatteforslag om å lempe på formueskatten. Dette går på tvers av en utjamningstenkning, sa Britt Hildeng i fredagens stortingsdebatt om Revidert nasjonalbudsjett. Les presseutdraget av Hildengs innlegg fra 16. juni 2000.
- Arbeiderpartiet og sentrumspartiene har i stor utstrekning stått sammen om et ønske om å gjøre noe med forskjellene i samfunnet og å løfte mindretallet. Dette bar i alle fall behandlingen av Utjamningsmeldinga bud om. Det er derfor med stor undring vi nå registrerer at sentrum gjennom budsjettbehandlingen søker og finner sammen med høyresiden i sine skatteforslag om å lempe på formueskatten. Dette går på tvers av en utjamningstenkning, sa Britt Hildeng i fredagens stortingsdebatt om Revidert nasjonalbudsjett.
Hildeng understreket at Arbeiderpartiet ser på skattepolitikken som et viktig instrument i utjevning av levekår og som et instrument til å få til en rettferdig byrdefordeling. Derfor har Regjeringen varslet at den vil komme med slike forslag i neste års statsbudsjett.
Hildeng pekte på at overskridelser og ubetalte regninger i et omfang av fem milliarder kroner har gjort at revidering av statsbudsjettet har vært mer omfattende i år enn tidligere.
- Jeg er derfor glad for at både regjering og finanskomiteen gjennom den innstillingen som nå foreligger både har greid å ivareta den sosiale profil som har vært viktig for Arbeiderpartiet og for at vi har greidd å ivareta den stramhet i budsjettet som regjeringen har lagt vekt på.
Nå er ikke stramhet i budsjettet et mål i seg selv - men det er et virkemiddel til å oppnå det som for Arbeiderpartiet er det overordnede politiske mål. Nemlig det å trygge velferden og rettferdig fordeling gjennom å sikre arbeid til alle, sa hun.
Hun minnet om at vi for bare et tiår tilbake høstet erfaringer om hva en overopphetet økonomi fører til: Inflasjon, høye renter med påfølgende gjeldskriser både for kommuner og enkelthusholdninger - og en arbeidsledighet som vårt land ikke hadde opplevd siden trettitallet. - Høye renter og økt inflasjon rammer folk flest og fører til arbeidsledighet og ulikhet. Det var dette som ga grunnlag for solidaritetsalternativet. Moderasjon fra lønnstakere skulle sikre fortsatt velferdsvekst, nedgang i arbeidsledigheten, lavere renter og kontroll over inflasjonen. Solidaritetsalternativet har gitt resultater, som vi ikke må skusle bort ved å lettvint og opportunistisk bruke mer penger enn vår økonomi tillater. Norges Banks heving av renten må vi ta som et alvorlig varsku på at det pr. i dag er et sterkt press i vår økonomi, påpekte Hildeng.
Hildeng understreket imidlertid at solidaritet og moderasjon ikke bare kan kreves av det store flertall av arbeidstakere. - Streiken i år bar bud om en indignasjon på utslag av en lederkultur som er basert på myter om at store fallskjermer og astronomiske lønninger er forutsetninger for at Norge skal kunne holde på kompetanse og overleve som en industrinasjon. Det er derfor et paradoks at arbeidstakeres krav til etter- og videreutdanningsreformen ikke kunne innfris i forhandlingene. Nettopp dette som skal være arbeidstakeres fallskjerm - deres rett og mulighet til å kunne omstille seg i et omskiftelig arbeidsliv. Det var derfor av stor betydning at statsminister Stoltenberg grep inn for å starte et arbeid som vil kunne gi arbeidstakere støtte til livsopphold ved utdanningspermisjon, sa Britt Hildeng.
