
13.3.2005
Sp
Fråsegn frå Senterpartiets landsmøte 11. - 13. mars 2005
Turistlandet Noreg - eit resultat av levande bygder.
Senterpartiet vil ha ein målretta marknadsføring for å setje Noreg på det nasjonale og internasjonale kultur- og opplevingskartet.
Reiseliv foredla med kultur og naturopplevingar er motor for næringsutvikling og grunnlaget for busetnad i store delar av Noreg.
Det er levande bygder som byggjer turistlandet Noreg gjennom ein målretta distriktspolitikk.
Østlandsforskning avslutta i oktober 2004 ein analyse av kulturnæringane for Nærings- og handelsdepartementet. Undersøkinga viste at næringane utgjorde 3,5 % av sysselsettinga i Noreg, med ei samla årleg verdiskaping på 33,6 milliardar kroner. Dette er tre gonger så stort som bruttoproduktet og sysselsettinga i fiske, fangst og foredling, dobbelt så stort som i jord- og skogbruk, høgare enn nærings- og nytingsmiddelsindustrien og på nivå med verkstadindustrien. Kultur- og opplevingsnæringane er mellom dei næringane som veks raskast i Noreg.
For store delar av Noreg ligg det største næringspotensialet innanfor kultur- og opplevingsnæringa i kombinasjon med reiseliv.
Det norske kulturlandskapet er ein viktig faktor for opplevinga av Noreg som ferieland. Det er eit stort potensial for å utvikle berekraftig turisme i og omkring verneområda. Kompetanseheving om turisme i og omkring verneområda våre er ei viktig sak for Senterpartiet.
Senterpartiet vil medverke til å løfte reiseliv og kunstnariske kulturproduksjonar til eit internasjonalt nivå. Fellesskapet må gje tilskot til slagkraftig marknadsføring av Noreg nasjonalt og internasjonalt. Innovasjon Noreg sitt reiselivsprogram må aukast med 100 millionar kroner for å nå intensjonane i Reiselivsmeldinga. Verkemiddelapparatet innan reiseliv må i større grad enn i dag ta omsyn til dei små reiselivsaktørane gjennom felles marknadsføringstiltak.
