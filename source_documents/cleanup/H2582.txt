
Fredag 22. juli 1994
Komitéleder Jon Lilletun (KrF):
STERKERE SATSING PÅ KRISTENDOMSFAGET
Sterkere satsing på og fornyelse av kristendomsfaget. Det er Kristelig Folkepartis svar på forslaget fra stortingsrepresentant Ellen Christine Christiansen om å ta kristendomfaget ut av skolen. Det sa stortingsrepresentant Jon Lilletun, da han fredag presenterte partiets tiltak til styrking av kristendomsdaget. Lilletun, som er leder for Stortingets kirke-, forsknings- og utdanningskomité, skal være saksordfører når Ellen Christiansens forslag skal behandles i Stortinget.
En ny "møtepunktstime" på ungdomstrinnet står sentralt i KrFs handlingsplan for styrking av kristendomsfaget. Denne timen blir det plass til ved at timetallet på ungdomstrinnet utvides med en fellestime ukentlig. Denne skal brukes til samtaler om livssyn og etikk, sier Jon Lilletun.
-Fra KrFs side ønsker vi et kulturåpent kristendomsfag som formidler og aktualiserer kultur- og verdigrunnlaget i skolen, gir kunnskap om kristen tro og etikk, gir kjennskap til hovedinnholdet i bibelhistorien og kirkehistorien, og hjelper elevene til å utvikle toleranse og respekt for mennesker, sier Jon Lilletun.
Lilletun legger til at KrF vil at kristendom og/eller livssynskunnskap skal være obligatoriske fag i skolen, og at skolen skal gi tilbud om alternativ livssynskunnskap til foreldre og barn som ønsker det, og som er medlemmer av andre trossamfunn enn Den norske kirke, eller tilhører andre religioner enn kristendommen. Kristendomfaget i skolen bør fortsatt være knyttet til den evangelisk-lutherske bekjennelse, mener KrF.
-Jeg synes ellers det er interessant å registrere at kulturradikalere som i sin tid valgte livssynskunnskap for sine barn, og ikke kristendomskunnskap, i ettertid beklager dette. De innser at barna deres dermed er blitt stående helt uten kunnskap om og kjennskap til det livssynet som tross alt er bærebjelken i vår kultur, sier han.
Lilletun understreker at handlingsplanen stiller også visse krav til departementet.
-Det må bli slutt på at kristendomsfaget er det fagområdet som får minst kursmidler til etterutdanning av lærerne, sier Jon Lilletun.
KrF vil styrke lærerutdanningen i kristendomskunnskap ved å gjøre det til et obligatorisk kurs og utvide fagets omfang fra 5 til 10 vekttall, ved at det stilles krav til lærernes fagutdanning for å kunne undervise i kristendom, og ved å be departementet ta initiativ til å bedre etterutdanningstilbudet i kristendomskunnskap ved å gi tilbud om økonomiske midler og faglige opplegg.
-Flere av de store forlagene har gjort en solid innsats når det gjelder å gi ut nye og gode læreverk i kristendomskunnskap. Nå må kommunene prioritere kristendomsfaget i sine innkjøp av nye læremidler og ta dem i bruk, sier Jon Lilletun.
