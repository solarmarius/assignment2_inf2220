
Gjøvik, mandag 20. august
Kjell Magne Bondevik:
KrF vil ha økt satsing på nyskaping og teknologi
- Dersom Norge skal komme opp på nordisk nivå når det gjelder teknologisatsing kreves raske tiltak. Derfor har KrF fremmet en tiltakspakke for nyskaping der satsing på IKT-næringene skal være motoren for kraftfull teknologisatsing og bidra til å skyve Norge oppover på rankinglista. Dette sa Kjell Magne Bondevik på en pressekonferanse i Gjøvik 20. august.
-KrFs tiltakspakke skal blant annet hjelpe gründere og ungdom med interessante forretningsideer med å iverksette ideene og etablere egne bedrifter. Det er en stor utfordring for samfunnet å være tydeligere på verdien av å etablere egen virksomhet. Forslaget om "gründersparing med skattefradrag" vil stimulere nettopp til dette. Utdanningssystemet, fra grunnskole til høyskole, har også en sentral rolle i å motivere og tilføre nødvendig kompetanse til personer som ønsker å starte egen virksomhet. Skolen må fokusere mer på å utdanne arbeidsskapere enn arbeidstakere, sa Bondevik.
-Skjemaveldet er en stor belastning for mange små og mellomstore bedrifter. Dette stjeler ressurser fra arbeidet med nyskaping og teknologiutvikling. Derfor må arbeidet med "Et enklere Norge" intensiveres kraftig. Det offentlige må ta i bruk løsninger som gjør at bedriftene slipper å gi den samme opplysning til det offentlige mer enn en gang. KrF vil også at alle lover og forskrifter som berører næringslivet samles i en felles database, og at bare lover og forskrifter som er oppført i databasen har gyldighet, sa statsminiserkandidaten fra Kristelig Folkeparti.
KrFs tiltakspakke for nyskaping inneholder flere konkrete forslag, bl.a.: * ny "gründersparing med skattefradrag" etter modell fra BSU-ordningen
* lovfeste rett til 25 pst. offentlig støtte til FoU-prosjekter begrenset til 4 mill. kr. pr. år. For prosjekter som gjennomføres i samarbeid med forskningsinstitusjoner, universiteter og høgskoler settes rammen til 8 mill. kr. pr. år.
* Sikre hele landet tilgang til høyhastighets telekommunikasjon til likeverdige priser.
* styrke entreprenørskap i skolen gjennom sterkere satsing på elev/ungdomsbedrifter
* fjerne formueskatten på arbeidende kapital (næringsformue)
* myke opp og forenkle reglene for arbeidsinnvandring for å sikre bedriftene relevant kompetanse
* utvikle et eget program for gründervirksomhet og entreprenørskap i SND
* sette ny fart i programmet "Et enklere Norge". Innen 2004 skal ingen bedrift behøve å gi samme opplysning til det offentlige mer enn en gang.
