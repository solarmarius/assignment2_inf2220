
Pressestoff - Onsdag 15. juli 1992
Solveig Sollie (KrF) leser EØS-dokumenter:
BEKREFTER SKEPSISEN
Det har verken vært sommerkrim eller annen lett lektyre som har stått på Solveig Sollies lesemeny denne sommeren, men regjeringens EØS-propisjon, parallellt med motmeldingen fra Nei til EF. Denne lesningen har både bekreftet og bestyrket den skepsisen KrF-representanten fra Telemark har hatt lenge overfor EØS-avtalen, og den får som konklusjon at hun kommer til å stemme imot avtalen i Stortinget - "med mindre noe helt spesielt oppstår", legger hun til.
-Jeg synes det ofte blir argumentert nokså lettvint mot EØS-avtalen, som når man avviser hele problematikken utfra et ikke nærmere definert "verdi"-argument. Jeg er også opptatt av verdispørsmålene knyttet til EØS, men jeg synes almenheten har krav på at vi er konkrete i argumentasjonen, sier Solveig Sollie.
Selv ønsker hun å henge konklusjonen sin på fire knagger:
-Den første er at jeg synes det blir vanskeligere og vanskeligere å tro på EØS som et varig alternativ. Dette er ikke minst blitt vanskelig etter at regjeringen la om strategien radikalt i en mer pro-EF-retning, med EF-medlemsskap som erklært mål. Jeg er redd for at EØS bare blir en etappe på veien mot medlemsskap, og det ønsker jeg ikke å bidra til, slår Solveig Sollie fast.
Distriktshensyn og kvinnepolitikk
Andre "knagger" som har påvirket Solveig Sollies EØS-nei, er hensynet til distriktene og kvinnepolitikk.
-En del av de distriktspolitiske ordningene vi har idag er klart i strid med EFs regelverk, og dersom vi vedtar EØS-avtalen oppstår det i beste fall en usikkerhet ved om vi kan opprettholde dagens distriktspolitiske virkemidler, sier Solveig Sollie.
-Alle sosiale rettigheter i EØS-systemet er knyttet opp mot lønnsinntekter, noe som er svært problematisk dersom man ser det fra et kvinnepolitisk synspunkt. Omsorgsarbeid har ikke på langt nær den samme verdien i dette systemet som det etterhvert har fått her i Norge, noe som vil forsterke forkjellene mellom kjønnene. Det krever ikke mye politisk gangsyn å se at dette først og fremst vil ramme kvinnene, sier hun.
Vekstfilosofien et etisk problem
Solveig Sollie legger ikke skjul på at hun synes den vekstfilosofien som kjennetegner EF-systemet, og som også preger EØS, er etisk problematisk, særlig sett i forhold til den tredje verden.
-Jordas bæreevne er begrenset, og vil den vestlige og rike verden ha fortsatt vekst, må den skje på bekostning av den fattige verden. Verken som kristen eller som politiker synes jeg dette er akseptabelt, sier Solveig Sollie. Hun legger til at hun ikke har noen sans for den svart/hvitt-arguemtasjonen som både ja-siden og nei-siden har hatt lett for å henfalle til i Europa-debatten.
-Jeg innser klart at det ikke er bare ulemper med en EØS-avtale, eller et EF-medlemsskap, for den del, og at det ikke er bare fordeler med å si nei til EF og EØS. Men ut fra en helhetsvurdering er jeg likevel kommet til den konklusjonen jeg har trukket, sier hun.
"Gamble med næringslivet"
Solveig Sollie tar avstand fra den anklagen medrepresentanten fra Telemark, Høyres Ingvald Godal, rettet mot henne tidligere i sommer, da han sa at hun "gamblet" med næringslivet i fylket ved å si nei til EØS.
-Jeg synes ikke det hører noe sted hjemme å bruke slike uttrykk, og det stemmer heller ikke med realitetene. Når det gjelder de store bedriftene i Grenlands-området, er disse såpass tungt tilstede på det europeiske markedet allerede at EØS antakelig ikke vil bety så mye til eller fra. Når det gjelder små og mellomstore bedrifter som er eksport-rettet, kan det umiddelbart se ut som de får det vanskeligere, men da må man huske på at mange av de ordningene som finnes for disse idag, som rimelige lån, statsgarantier, kommunale og fylkeskommunale tilskudd, billig energi og billig oppkjøp av råvarer, må avvikles dersom det viser seg at de er konkurransevridende. Og da er det ikke sikker at de kommer så mye bedre ut likevel, sier Solveig Sollie, som legger til at hun "tror på et liv etter EF", men at hun er redd debatten kan bli like hard og uforsonlig, om ikke verre, som i 1972.
-Desverre ser vi mye av den samme bastante argumentasjonen og de samme harde frontene som den gang, sier Solveig Sollie. Helt skrekken kan hun likevel ikke ha tatt. Hun har gitt nominasjonskomiteen i Telemark KrF beskjed om at hun er villig til å ta enda en periode på Telemarks-benken dersom partiet og velgerne vil ha henne. (KrF-Press)
